>	Сродна душа

	_Има истории, които са свързани с мистериозни и незнайни места, но и такива, които научаваме като дар от някого, който ни ги е разказал. Тази история е такава. В един ветровит и студен ден в късната пролет на 2016-а отидох до Сънсет Бийч, едно от многото малки островчета между Уилмингтън и границата с Южна Каролина. Паркирах колата до кея и се отправих към необитавания резерват „Бърд Айланд“. Местните жители ми бяха казали, че трябва да видя нещо на брега, което да опиша в следващия си роман. Трябваше да търся американското знаме, а до него — пощенска кутия с табелка „Сродна душа“. Скоро ги видях. Кутията беше закачена на стар плавей, побит до осеяните със суха трева дюни, и стърчеше там от 1983 година. Беше пълна с писма и картички, които всеки можеше да прочете._
	_Хиляди хора минаваха и оставяха послания. „Сродна душа“ беше хранилище на надежди и мечти в писмена форма. И разбира се, на много любовни истории._
	_Плажът беше пуст. Дървената пейка до кутията най-вероятно служеше за почивка и размишление._
	_Извадих две картички, няколко отворени писма, рецепта за брънсуикска яхния, дневник на немски език и дебел кафяв плик. Имаше химикалки, хартия и пликове за всички, които искаха да опишат своята история. Прегледах набързо картичките и рецептата. В писмата никой не използваше фамилията си. Някои бяха подписани с малко име, други с инициали, а трети бяха анонимни, което ги правеше още по-загадъчни._
	_Анонимността предразполага към непринудени размишления. Попаднах на историята на една жена, която след битка с рак беше срещнала мъжа на мечтите си в книжарница за християнска литература. Тревожеше се, че не го заслужава. Прочетох за дете, което мечтаеше да стане космонавт. Млад мъж се канеше да поиска ръката на приятелката си в балон с горещ въздух, а друг се боеше да покани съседката на среща. Наскоро освободен затворник искаше да започне живота си отначало. Един мъж страдаше за приспаното си с инжекция куче. В плика имаше снимка на голям черен лабрадор ретрийвър с добри очи и посивяла муцуна. Инициалите на собственика бяха А. К. Кой знае дали някога щеше да запълни огромната празнина в душата си…_
	_Облаците надвиснаха и вятърът се усили. Задаваше се буря. Върнах всичко в кутията, с изключение на кафявия плик. Той беше доста дебел и не ми се искаше бурята да ме връхлети, докато чета. На гърба му някой беше написал: „Най-невероятната история на света!“._
	_Какво означаваше това? Апел за признание? Предизвикателство? Авторът ли го беше написал, или някой друг?_
	_Не издържах и отворих плика. Вътре имаше двайсетина страници, копия на три писма и на рисунки на влюбена двойка. Зачетох се и първото изречение ме накара да се замисля._
C>
	Най-важното в човешката съдба е любовта.
C$
	_Стана ми любопитно, а след една-две страници дори интересно. От време на време се натъжавах и усещах буца в гърлото си. Не забелязвах усилващия се вятър и черните като въглен облаци. Когато прочетох последното изречение, дочух гръмотевици и видях светкавиците в другия край на острова._
	_Дъждовната пелена се носеше над вълните право към мен, ала аз прочетох историята още веднъж и чух гласовете на героите. След като прегледах писмата и рисунките, реших да намеря автора и да превърна историята в книга._
	_Но как да го намеря… Случките бяха отпреди двайсет и пет години, имена нямаше, само инициали. Имената в писмата бяха заличени и нямаше как да разбера кой е авторът._
	_Все пак в описанията за случилото се през 1990 година се споменаваше ресторант с градина и камина, на чиято полица се мъдрело старо гюле от кораба „Блекбърд“. Разказваше се и за някаква вила наблизо, на остров до брега на Северна Каролина. В последните страници се описваше строяща се вила на друг остров. Трябваше да започна отнякъде. Надявах се рисунките да ми помогнат да разбера за кого става дума. Пощенската кутия също играеше важна роля в разгадаването на историята._
	_Бурята щеше да се разрази всеки миг. Върнах писмото в кутията и забързах към колата. Поройният дъжд биеше по предното стъкло и едва виждах пътя. Прибрах се у дома, обядвах и се замислих за героите на току-що прочетената история. Реших да се върна и да прегледам всичко още веднъж, но работата ми ме възпрепятства и отидох чак след седмица._
	_Всичко в кутията беше на мястото си, с изключение на кафявия плик. Може би друг читател се беше развълнувал и го беше взел. Или някой се грижеше за кутията и я прочистваше от време на време? Ами ако авторът беше решил да си го вземе?_
	_Толкова много исках да разговарям с него! Семейните задължения и работата ми попречиха да започна проучването преди юни. То ми отне почти седмица: безброй телефонни разговори, посещения в офиси с разрешителни за строежи и стотици навъртени мили с колата. Първата част на историята се отнасяше за много години назад и беше трудно да намеря каквито и да е сведения. Успях да открия местоположението на ресторанта — вече изискано бистро за морски дарове на снежнобели покривки, след което обиколих местността. Посетих островите и най-сетне се натъкнах на строеж. Дочух чуковете и бормашините и се приближих. Видях възрастен мъж, който работеше на рампата от върха на дюната до плажа. Спрях с чувството, че бях намерил един от героите._
	_Представих се и веднага забелязах сдържаността му и наблюдателните сини очи, споменати в едно от писмата. Прецених, че беше към седемдесетте, което отговаряше на описанията. Попитах го дали е авторът на историята в „Сродна душа“. Той извърна поглед към океана и след около минута каза, че ще ми отговори на другия ден, при условие че му помогна със строежа._
	_Рано на другия ден се появих с инструменти, които се оказаха ненужни. Носих тухли, гипсокартон и дървени плоскости. Имаше много работа, а пясъкът затрудняваше пренасянето. Възрастният мъж посочваше къде да оставя товара и мълчеше, докато работеше с чука и правеше дупки с бормашината, без да обръща внимание на палещото слънце._
	_Когато пренесох последния куп материали, мъжът ме покани да седна на дюната до него, отвори хладилната чанта, подаде ми студен чай в пластмасова чаша и най-сетне каза:_
	_— Аз съм авторът._
	_— Историята истинска ли е?_
	_— Някои неща са истински — премигна той, сякаш за да ме огледа по-добре. — Фактите може да бъдат и оспорвани, но спомените не са само факти._
	_Споменах, че от неговата история би се получил чудесен роман и изтъкнах неоспоримите доказателства. Мъжът слушаше с непроницаемо изражение. Изпитвах силно желание да го убедя. След едно по-дълго мълчание той най-сетне каза, че е склонен да обсъдим идеята ми, при условие че ще е първият, който ще прочете ръкописа. Ако не му харесаше, трябваше да го унищожа. Чудех се как да постъпя — книгите отнемат месеци, а и години труд, ала той беше непреклонен. Накрая се съгласих. Разбирах го. Аз също бих постъпил така._
	_Влязохме в къщата и той ми показа оригиналните писма и рисунки, от които историята сякаш се оживи. Разговаряхме дълго. Мъжът разказваше увлекателно и накрая си представих любовната история с най-големите подробности, сякаш и аз я бях преживял. Вече виждах как буквите и думите се редят на страниците едва ли не сами._
	_Желанието му беше да не използвам истинските имена. Славата и светската суета не го блазнеха, а и съзнаваше, че излизането на историята на бял свят ще отвори стари и нови рани. Имаше хора, които вероятно щяха да се засегнат. Уважих желанието му, тъй като самата история беше достатъчно вълнуваща: тя ни напомняше за стълкновенията на съдбата с любовта, които невинаги очакваме._
	_Започнах да пиша веднага след срещата. Обаждах се или минавах, когато имах въпроси, обиколих и споменатите места, които все още съществуваха. Прегледах старите броеве на вестниците и снимките, правени преди повече от двайсет и пет години. За да науча някои подробности, прекарах цяла седмица в един семеен хотел в малко крайбрежно градче в източната част на Северна Каролина. Пътувах до Африка. Имах късмет, тъй като и на двете места времето вървеше някак по-бавно и понякога имах чувството, че съм се озовал в далечното минало._
	_Пътуването до Зимбабве беше особено полезно. За пръв път посещавах тази страна и бях слисан от дивата й природа. Преди години наричали Зимбабве житницата на Африка, но по времето, когато бях там, икономиката и селскостопанската инфраструктура бяха съсипани по политически причини. Фермерските къщи се рушаха, нивите бяха пусти и трябваше да се осланям на въображението си, за да си представя мястото, където започва историята. Три седмици бях на сафари и попивах всичко видяно. Разговарях със скаути, гидове и спотъри, обсъждахме всекидневието и уменията им. Чудех се как запазват семействата си, след като през повечето време са сред дивия буш*. Признавам, че Африка е невероятно привлекателна. Все ме тегли натам и знам, че скоро ще отида пак._
	[* Буш — в Южна Африка така се наричат ненаселените местности. В тях се организират сафарита. — Бел.ред.]
	_Въпреки всички разкрития, оставаха доста въпросителни. След изминалите двайсет и седем години беше невъзможно да пресъздам отзвучалите разговори на двамата герои, да чуя шума на стъпките им, да видя облаците в някогашното небе или пък да доловя ритъма на заливащите брега вълни, но все пак се надявах да постигна целта си и след промяната на имената книгата да бъде роман, а не документалистика._
	_Оригиналната история, проучванията и създаването на книгата се оказаха незабравимо преживяване. То преобрази представата ми за любовта. Струва ми се, че всички хора таят в сърцата си въпроса: „Ами ако бях последвал сърцето си?“. Животът е низ от малки животи и всеки ден предлага избор на решения и съответните последствия. И така, решение след решение, постепенно ставаме такива, каквито сме. Събрах възможно най-много подробности и се постарах да ги обединя, ала кой би могъл да каже дали съм изградил истинския образ на някогашните влюбени…_
	_Стане ли дума за любов, винаги се намират скептици. Влюбването е най-лесно, но запазването на любовта сред предизвикателствата на живота е изплъзваща се мечта. Ако прочетете тази история с чувството на възхита, което изпитвах, докато пишех, то вашата вяра в свръхестествената сила на любовта вероятно ще възкръсне. А някой ден може да пуснете в кутията „Сродна душа“ и вашата история… За да промени нечий живот по начин, който никога не сте подозирали._
@@	2 септември 2017
@	Никълъс Спаркс


>	Първа глава

>>	Тру

	В утрото на девети септември 1990 година Тру Уолс огледа небето, което пламтеше на хоризонта. Земята под краката му беше напукана, а въздухът — сух. Не беше валяло повече от два месеца. По ботушите му лепнеше прах, докато крачеше към двайсетгодишния си пикап. Той също беше потънал в прах. Един слон кършеше клони от дървото до оградата с електрическа жица по горния й край. Тру не му обърна внимание — това беше част от родната картина. Прародителите му бяха пристигнали от Англия преди повече от век и всичко му беше добре познато. Той беше слаб, тъмнокос, с бръчки около очите заради примижаването срещу яркото слънце. Вече на четиридесет и две, Тру понякога се питаше дали изборът да живее в буша е негов, или бушът го беше избрал.
	В лагера беше тихо. Най-добрият му приятел Роми и другите гидове бяха заминали за главния лагер с туристи от цял свят. Работеше от десет години в националния парк „Хванге“. Преди това беше водил живот на номад, като сменяше местоработата си на две години и трупаше опит. За голямо учудване на дядо си, винаги избягваше местата, където се ловуваше. Дядо му не беше служил в армията, ала всички му казваха Полковника. Той твърдеше, че е убил повече от триста лъва и леопарда, докато охранявал добитъка в огромната фамилна ферма близо до Хараре, където беше израснал Тру. Вторият му баща и братята от втория брак на майка му следваха примера на дядото. Реколтите на фермата от тютюн, кафе и домати бяха най-богатите в страната. Прадядото бил приятел с легендарния Сесил Роудс — минен магнат, политик и емблема на британския империализъм — с когото натрупали земи, пари и власт през деветнайсети век.
	Полковника наследил завиден, процъфтяващ след Втората световна война бизнес и семейство Уолс било сред най-богатите в страната. Нежеланието на Тру да участва в дадения наготово бизнес, както и да води охолен живот, било необяснима загадка. Преди да умре, дядото посетил един от резерватите, в които работел внукът му. Макар да прекарал нощта в главния лагер, той бил шокиран от условията на живот, при които живеел Тру. Огледал колибите, в които нямало телефон и електричество, а само газова лампа и минихладилник, включен към общия генератор. Внукът му не се нуждаел от лукс — особено когато паднела нощта и небето се превръщало в купол от звезди. В предишните лагери спял в палатка, а в този поне имало течаща вода и душове в обща баня.
	И така, тази сутрин Тру взе китарата в очукания калъф, кутията с обяда и термоса, рисунките, които беше направил за сина си Ендрю, и раницата с дрехи, тоалетни принадлежности, блокове за рисуване, моливи и паспорта си. Щеше да отсъства една седмица и едва ли щеше да се нуждае от нещо друго.
	Паркира пикапа под един баобаб. Някои от колегите му обичаха месестите сухи плодове на дървото. Ядяха ги с каша за закуска, но Тру не харесваше вкуса им. Остави раницата на предната седалка и провери дали не е забравил нещо в откритата задна част на автомобила. В семейната ферма работеха около триста души, които едва припечелваха, и инструментите току изчезваха, колкото и да ги пазеха. Сложи черните очила и огледа седалката с раницата, китарата, писмото и снимката от Америка, самолетните билети и паспорта. Зад него беше заредената пушка, в случай че пикапът се повреди и се окаже сам сред буша — най-опасното място на света, особено нощем. В жабката винаги имаше компас и фенерче. Палатката беше под седалката. Тя беше малка и я разпъваше в откритата част на пикапа, където беше по-безопасно, отколкото да спи на земята.
	Ставаше все по-горещо и единственият климатик беше „две-двайсет“: два отворени прозореца при скорост двайсет мили. Тру беше свикнал с горещината. Беше с вечните трекинг панталони, които с времето ставаха все по-удобни и по-удобни. Плътният им плат и ботушите бяха спасили живота му преди време, когато отровата на една черна мамба щеше да го погуби.
	Минаваше седем часа и му предстоеше доста работа през следващите дни. Отвори портата, вкара пикапа и веднага я затвори, за да попречи на някоя група лъвове да влезе и да прави компания на гидовете, както се беше случило веднъж в югоизточната част на страната. Не знаеха как да постъпят и дълго чакаха животните да си тръгнат.
	Подкара пикапа по чакълестия неравен път. Щеше да пътува до ранния следобед, но той беше свикнал. Слънцето мигаше през разпокъсаните облаци над дърветата. Лъчите му проблеснаха в лилавата гръд на една жълтоклюна гарга, която литна от клоните вляво. Два глигана минаха пред колата, заобикаляйки семейство павиани. Беше виждал тези животни хиляди пъти и въпреки това се чудеше как оцеляваха сред хищниците. Природата имаше свои застраховки. Животните в низините на хранителната верига раждаха повече. Зебрите бяха бременни почти през цялата година. Лъвиците се съвкупяваха повече от хиляда пъти за всяко лъвче. Еволюционният баланс продължаваше да учудва Тру.
	Туристите често го питаха за най-интересното, което някога е виждал. Споменаваше за нападението на черния носорог, за мъчителното раждане на майката и появяването на новороденото жирафче, за малкия ягуар, който мъкнеше два пъти по-голям глиган към върха на едно дърво сред глутница ръмжащи хиени, надушили кръвта, и за изоставеното от своите диво куче, присъединило се към глутница чакали или към онези, които беше гонило и нападало.
	Беше ли възможно всеки ден гледките и преживяванията да са различни? И да, и не. Минаваше по познатия път, по същото време и в същия сезон, но животните бяха винаги различни. Обикаляха водните източници, наблюдаваха, ядяха, спяха, съвкупяваха се и така оцеляваха ден след ден.
	Покрай колата мина стадо импали. Гидовете се шегуваха, че те са като „Макдоналдс“ сред буша: бърза храна в изобилие. Бяха навсякъде и на туристите им омръзваше да ги снимат. Тру намали скоростта и се загледа в грациозните им, невероятно високи и едва ли не балетни скокове над едно паднало дърво. Всъщност те бяха толкова важни, колкото и голямата петорка — лъвът, леопардът, носорогът, слонът и водният бивол. А дори и голямата седморка с хиената и гепардът, от които се интересуваха туристите. Лъвовете се забелязваха лесно, особено през деня. Те спяха по осемнайсет-двайсет часа на сянка и избягваха да се движат. Преди години Тру водеше нощните обиколки. Някои бяха доста опасни, а други бяха възпрепятствани от огромните, заслепяващи облаци прах, които вдигаха подгонените от лъвовете стада биволи, зебри и гну. Не се виждаше нищо, Тру спираше джипа и за свой ужас два пъти се беше оказал притиснат между стадо лъвове и плячката им.
	Пътят ставаше все по-труден. Колата бавно лъкатушеше към Булавайо, втория по големина град, където живееше бившата му съпруга Ким и синът им Ендрю. Тру си беше купил къща там след развода. Още от самото начало беше ясно, че връзката им няма да просъществува. Бяха се запознали в един бар в Хараре. След време Ким сподели, че била привлечена от екзотичния му вид. Вероятно и фамилното му име беше допринесло за интереса й към него. Тя беше осем години по-млада, красива, непринудена и чаровна. Връзката им постепенно се задълбочи и двамата прекараха шест седмици заедно. Дойде време Тру да се върне на работа, но Ким беше бременна. Ожениха се и за да е по-близо до Булавайо, той започна работа в „Хванге“. Роди се Ендрю и Ким се надяваше, че Тру ще намери работа, която да не го принуждава да отсъства седмици наред. Но той продължи да работи като гид, тя срещна друг и след по-малко от пет години бракът им приключи. Запазиха добри, че дори и по-добри отношения след развода. Когато вземаше Ендрю, разговаряха като стари приятели. Ким се омъжи, роди дъщеря на втория си съпруг Кен и на последната среща с Тру му каза, че пак е бременна. Кен работеше във финансовия отдел на „Еър Зимбабве“, ходеше с костюм и се прибираше всяка вечер. На Ким това й харесваше и Тру се радваше за нея.
	Колкото до Ендрю…
	Той беше на десет и единственото хубаво нещо в този брак. Когато беше на няколко месеца, Тру се разболя от паротит и се оказа, че повече не може да има деца, но той и без това нямаше желание. Ендрю беше всичко за него. Рус и с кафяви очи, той приличаше на майка си. Тру беше закачил на стените на бараката си портретите му. Рисуваше го след всяко посещение. Сред рисунките бяха и снимките, които Ким му даваше, и на които се виждаше как Ендрю расте и се променя. Поне веднъж седмично Тру рисуваше нещо, което беше видял в буша — обикновено някое животно, но в повечето случаи рисуваше сина си по спомен от последното посещение.
	Животът му не беше лесен, особено след развода. През шестте седмици, в които работеше, не виждаше Ендрю. Нямаше телефонни разговори, срещи, футболни мачове и черпене със сладолед. Следваха две седмици, в които Ендрю оставаше при баща си в къщата му в Булавайо. Тру го водеше и вземаше от училище, приготвяше му обяд и вечеря, помагаше му за домашните. През уикендите правеха това, което искаше синът му. Може и да не беше с Ендрю всеки ден, но обичта на Тру беше дълбока и неизпитвана досега.
	Вдясно от пътя кръжаха два мишелова. Вероятно бяха видели недоядена мърша. Напоследък животните страдаха от дългата суша — малките водоизточници бяха пресъхнали. Съвсем наблизо беше Ботсвана и огромната пустиня Калахари с нейните легендарни бушмени. Техният език, един от най-старите, с множество цъкащи звуци беше неразбираем за другите хора. Макар да живееха в невероятни лишения, бушмените бяха винаги весели и се смееха повече от всички хора, които Тру познаваше. Понякога се чудеше докога биха издържали на тежките несгоди. Носеше се слух, че правителството на Ботсвана ще нареди всички деца да ходят на училище. Това щеше да бъде краят на тази хилядолетна култура.
	Африка непрекъснато се променяше. Тру се беше родил в Родезия, колония на Британската империя. Беше свидетел на гражданските вълнения. Когато беше тийнейджър, страната се раздели на Зимбабве и Замбия. Също както в Южна Африка, която се смяташе за парий заради апартейда, богатствата в Зимбабве бяха в ръцете на много малък процент от населението (почти всичките бели). Тру се съмняваше, че това ще продължи дълго, а и отдавна не обсъждаше с роднините си политиката и социалното неравенство в страната. Те бяха част от привилегированите и като всички тях вярваха, че заслужават предимствата и богатствата си, без да се замислят за бруталността на придобиването им.
	Първото от малките селца, покрай които мина, беше с население от стотина души. Лагерът и селцето бяха оградени, за да са в безопасност от чужди хора и диви животни. Тру отпи глътка вода от термоса, заобиколи жена на натоварено със зеленчуци колело. Наближи мъж, който се беше запътил към съседното село. Намали, спря и мъжът скочи в пикапа. Тру разбираше езика му колкото да водят разговор. Знаеше почти свободно шест езика, два от които бяха на местните племена. Останалите четири бяха английски, френски, немски и испански. Затова беше и толкова търсен гид.
	След като остави мъжа, спря до пътя и обядва в пикапа под сянката на една акация. Слънцето беше високо и животни не се виждаха. След селцата по пътя се появиха малки, после по-големи градове и в късния следобед приближи Булавайо. Беше писал на Ким кога пристига, но пощата в Зимбабве не беше редовна. Писмата обикновено се получаваха, но със закъснение.
	Тру паркира зад колата на Ким и почука на вратата. Тя го беше очаквала, тъй като веднага отвори. Прегърнаха се, а Ендрю затича по стълбите и скочи в разперените ръце на баща си. Тру знаеше, че един ден синът му щеше да реши, че е много голям за такива прегръдки, и го притисна с всички сили, наслаждавайки се на несравнимата радост на близостта му.

	* * *

	По-късно вечерта Ендрю попита:
	— Мама ми каза, че ще ходиш в Америка, така ли е?
	— Да. Само за една седмица.
	— Не искам да ходиш.
	Тру го прегърна.
	— Много ще ми липсваш.
	— Тогава защо ще ходиш?
	Е, там беше въпросът. Защо след толкова време получи това писмо и самолетния билет?
	— Отивам да видя моя баща.
	Ендрю премигна. Русата му коса блестеше на лунната светлина.
	— Папа Родни?
	— Не. Отивам да се срещна с биологичния си баща. За пръв път.
	— Искаш ли да го видиш?
	Да, помисли си Тру. Или всъщност не…
	— Не знам — отвърна той и като че ли наистина не знаеше.
	— Тогава защо отиваш?
	— Защото в писмото си пише, че умира.

	* * *

	След като се сбогува със сина си, Тру се прибра у дома си, отвори прозорците и извади китарата. Пя и свири един час, преди да си легне.
	Излезе рано сутринта. Пътищата до столицата бяха по-добри и все пак пътува почти цял ден. Лампите в голямата като палат къща, която вторият му баща Родни построи след пожара, светеха. До нея имаше още три къщи. Две за полубратята на Тру, а най-голямата беше на Полковника. Макар да беше неин собственик, Тру се отправи към къщурката до оградата, в която преди години живееха главният готвач и съпругата му. Той беше стегнал и подредил къщичката още в тийнейджърските си години. Докато беше жив, Полковника следеше дали прислугата се грижи за чистотата, но след смъртта му никой не го правеше. Всичко тънеше в прах и се наложи да изтърси бръмбарите и паяците от чаршафите, макар да беше спал и при много по-лоши условия.
	Сутринта успя да се измъкне, без да срещне никого от семейството. Тенгуе, шефът на работниците във фермата, го закара на летището. Макар и побелял, той знаеше как да се справя с всякакви проблеми и при най-тежки обстоятелства. Шестте му деца работеха във фермата, а жена му Ануна готвеше на Родни. След смъртта на майка си Тру беше по-близък с Тенгуе и Ануна, отколкото с Полковника, и от цялата ферма те бяха единствените, които му липсваха.
	Улиците бяха задръстени с камиони, коли, колела и пешеходци. Хаосът на летището беше още по-голям. Докато стигне Уилмингтън, Северна Каролина, Тру трябваше да сменя самолети в Амстердам, Ню Йорк и Шарлът.
	Пътува около двайсет и един часа и най-накрая стъпи за пръв път на американска земя. В Уилмингтън го чакаше човек от компания за лимузини. Шофьорът се изненада от малкото багаж и предложи да носи калъфа с китарата и раницата. Тру отказа. Въздухът беше влажен, тежък, и ризата лепнеше на гърба му.
	Светът зад прозорците на колата беше чужд и непознат. Равни поля с тучна зеленина, палми до борове и дъбове, трева с цвят на изумруд. Уилмингтън беше малък град в низините, с вериги магазини и местни търговски обекти, които постепенно отстъпваха място на историческия център с къщи на по двеста години. Шофьорът посочи Кейп Фиър Ривър, чиито солени води бяха осеяни с рибарски лодки. Колите, джиповете и вановете не лъкатушеха като превозните средства в Булавайо, които заобикаляха животни и талиги. Никой не вървеше пеша, нямаше велосипедисти и почти всички хора бяха бели. Светът, от който идваше Тру, беше като сън.
	След час минаха по понтонен мост и спряха пред триетажна, сгушена до невисока дюна къща на остров Сънсет Бийч, до границата с Южна Каролина. Долният етаж беше само гаражи и къщата изглеждаше нелепо величествена в сравнение с къщичката до нея, пред която имаше табела „Продава се“. Шофьорът го увери, че това е правилният адрес и си тръгна. Тру дочу пулсиращия ритъм на вълните — не го беше чувал поне десетина години.
	Влезе с ключа, който му даде шофьорът, и се качи на втория етаж. Обзавеждането беше като от списание — всяка възглавница и завивка бяха подредени като в очакване на снимка. През високите прозорци се виждаше задната веранда и дюните чак до океана. Трапезарията беше просторна, а дизайнерската кухня беше с шкафове по поръчка, мраморни плотове и скъпи кухненски уреди. Прочете бележката на масата, която го уведомяваше, че хладилникът и шкафовете са заредени, а ако иска да отиде някъде, може да се обади на компанията за лимузини. Ако пък го привличал океанът, в гаража имало сърф и въдици. Баща му се извиняваше, че ще дойде чак в събота следобед. Кой знае, може би той също изпитваше колебания и съмнения за предстоящата среща, но защо тогава му беше изпратил билет…
	Беше вторник вечер и разполагаше с няколко дни. Разгледа къщата. Остави багажа си в спалнята. Имаше още стаи и бани, като всичко беше в изряден ред. Взе хавлиите, сапуна и шампоана и дълго стоя под душа.
	Излезе на задната веранда. Въздухът беше топъл, но слънцето залязваше и небето беше на оранжеви и жълти ивици. Забеляза делфините в далечината, които си играеха сред вълните. Мина през портата и тръгна по дървената пътека към плажа. В далечния му край се мержелееха жена и малко кученце. Няколко сърфисти се носеха в близост до кея, който се врязваше като показалец в океана. Тру не беше чувал за Сънсет Бийч, нито пък се беше замислял някога за Северна Каролина и какво има там.
	Отиде до края на кея. Безбрежността на океана беше невероятна. Светът също беше голям и когато Ендрю порасне, двамата щяха да го обиколят.
	Бризът се усили и луната се заиздига в индиговото небе. Беше време да се връща. Отново се замисли защо баща му пристига чак в събота. Ако наистина умираше, вероятно имаше медицински проблеми и можеше да се забави и още няколко дни.
	Двамата си бяха чужди и тази среща едва ли щеше да промени нещата. И все пак може би баща му щеше да успее да отговори на въпросите, които искаше да му зададе. Така и не се надяваше на нещо друго.
	Взе една пържола от хладилника, намери тиган и успя да включи печката с безбройните копчета. Намери и продукти от деликатесния магазин „Мъри“, сипа си зелева и картофена салата и след като вечеря, изми чинията и чашата си. Взе китарата и седна на верандата. Попя тихо, а над главата му от време на време се спускаше по някоя падаща звезда. Мислеше си за Ким, за Ендрю и за баща си.
	След обичайните сто лицеви опори сутринта опита да си направи кафе. Машината беше много сложна. Надяваше се да намери кафене и слезе на плажа. Той беше пуст. Можеше да се разхожда спокойно и не му трябваше пушка като в „Хванге“. Вдиша дълбоко странния солен въздух. Всичко му беше непознато и чуждо. Забеляза котка на дюната, в близост до строяща се вила. Котките във фермата не бяха домашни, а тази несъмнено излизаше рядко от къщи. Едно малко бяло кученце се втурна към гларусите на плажа и те хвръкнаха в миг. После подгони котката, а след малко се чу изсвистяване на гуми и то започна да вие и джафка.
	В далечината забеляза жена — вероятно същата от снощи — която беше зареяла поглед в хоризонта. След кратко колебание Тру забърза към пътя. Изкачи дюната и мина покрай две големи вили, подобни на къщата, в която беше отседнал. На пътя нямаше кола, нито пък куче. Огледа се, тъй като знаеше, че ранените животни се крият, за да могат да се възстановят, необезпокоявани от хищниците.
	След малко видя кученцето, свито до един храст. Едното от задните му крачета беше свито, то трепереше и едва дишаше. Тру се поколеба дали да не се върне и да извика собственичката му. Свали черните очила и клекна. Протегна ръка и каза:
	— Ей, как си?
	Говореше бавно и тихо. Кученцето подуши ръката му и направи няколко плахи крачки. Тру го огледа внимателно и видя, че няма кръв. На врата му висеше табелка с името Скоти.
	— Здрасти, Скоти! Хайде да отидем на плажа! Идваш ли?
	Скоти куцукаше, но едва ли имаше нещо счупено. Тру го вдигна и след малко приближиха жената, която изглеждаше по-хубава и от утрото. Блузата й без ръкави се вееше на вятъра. Красива жена с кестенява коса и с тюркоазни очи. Както винаги, когато видеше привлекателна жена, Тру тутакси бе обзет от вълнение и притеснение.


>>	Хоуп

	Хоуп вървеше по дървената пътека към плажа, като внимаваше да не разлее чашата с кафе. Скоти, нейният шотландски териер, дърпаше каишката в желанието си да хукне по пясъка.
	Кучето беше подарък от приятеля й Джош, с когото имаше връзка от шест години. Скоти си беше непослушен, ала откакто пристигнаха във вилата, съвсем пощуря. Може би някой уикенд трябваше отново да го даде в училище за кучета, макар че първите два курса на обучение изобщо не го промениха. Колкото и да беше сладък, той като че ли не беше много умен — или просто беше упорит.
	Денят на труда беше минал и плажът беше безлюден. Хоуп пусна Скоти да тича и пийна глътка кафе. Спа лошо и дори ромонът на вълните, който обикновено я приспиваше, не можа да й подейства. Въртя се в леглото до зори.
	Поне времето беше чудесно, но по новините споменаха за задаващи се бури, което докара до сълзи приятелката й Елън в разговора им по телефона. Сватбата й беше в събота, на открито, в Уилмингтънския Кънтри Клуб.
	Хоуп опита да я успокои, но Елън не беше на себе си и дори не я попита как се чувства. И по-добре. Не й се говореше за Джош. Как щеше да й обясни, че няма да присъства на сватбата? И че има и по-лоши неща от дъждовна сватба. Чувстваше се потисната и седмицата във вилата не й донесе никакво облекчение. Не само защото Джош го нямаше, а и защото това беше вероятно последната седмица в къщата. Родителите й я бяха обявили за продан и вече имаха няколко предложения. Всяка ваканция и всеки празник беше прекарвала тук и всяко ъгълче й навяваше спомени. Как гледаше бурите през кухненския прозорец, как на барбекюто ухаеха риби и пържоли, а вечер отмиваше пясъка от краката си с градинския маркуч… После споделяше тайни със сестрите си в общата им стая, а един ден, когато беше на дванайсет, се целуна за пръв път в кухнята със съседчето Тони, докато ядеше сандвич с фъстъчено масло и желе. Майка й поливаше цветята на верандата и нищо не подозираше.
	Споменът я накара да се усмихне. Какво ли щяха да правят новите собственици с къщата? През последните години Сънсет Бийч беше привлякъл много богаташи и вероятно на мястото на вилата щеше да се издигне нова и голяма къща, подобна на съседния палат. Беше й мъчно, че светът около нея се променяше толкова бързо. Доскоро вярваше, че чашата й е наполовина пълна, а не наполовина празна. Беше оптимистка. И защо не? Имаше любящи родители, две прекрасни по-големи сестри и беше леля на три момченца и две момиченца, които я изпълваха с неописуема радост. Работеше като медицинска сестра в спешно отделение и с любимия си Джош, който беше хирург-ортопед, бяха заедно откакто стана на трийсет. Имаше добри приятели и собствен апартамент в Рали, недалеч от родителите си.
	И все пак се чувстваше зле. Преди година научиха за страшната диагноза на баща й. Вестта ги завари напълно неподготвени. Само баща й не беше изненадан. Отдавна беше усетил, че няма сили да тича в гората зад дома им, а това не беше добър знак. Въпреки строителството в Рали, той тичаше всяка сутрин. Областта беше обявена за зелен пояс и затова родителите й бяха купили къща там. На събранията на градския съвет баща й се противопоставяше на строителните предприемачи въпреки обещанията им за създаване на работни места и облекчения в данъците. Той обожаваше гората. Когато беше малка, Хоуп излизаше с него, гонеше пеперуди, хвърляше камъчета и ловеше рачета в ручейчето. Баща й беше учител по природни науки в гимназията и знаеше името на всяка тревичка и дърво. Посочваше й разликите между южния червен дъб и черния дъб, но тя така и не ги запомни. Същото се отнасяше и за съзвездията — Херкулес, Лира, Аквила… Малката Хоуп гледаше небето вечер, мигаше и не можеше да ги различи.
	Дълго време вярваше, че баща й е най-умният човек на света. Казваше му го, а той се смееше и отговаряше, че ако беше така, щеше да е милионер. Майка й също беше учителка — на второкласници. Хоуп осъзна трудностите на родителите си, които бяха отгледали три деца с две учителски заплати, чак когато започна да работи и да плаща сметките си сама.
	Баща й беше треньор на училищните отбори по крос кънтри и трекинг. Никога не повишаваше глас, но успяваше да ги изведе на първите места в състезанията с другите училища. Докато бяха ученички, Хоуп и сестрите й участваха и в двата спорта. До ден-днешен тя продължаваше да тича няколко пъти седмично. Преди да седнат на празничната маса, трите сестри и баща им участваха в Търки Трот — традиционното надбягване в Деня на благодарността. Но това беше преди. Той не можеше да тича повече. Всичко започна с умора. Бягането постепенно премина в подтичване и накрая в разходки.
	Лекарят прецени, че състоянието му се дължи на напредващата възраст. Баща й се беше пенсионирал и приближаваше седемдесетте. Имаше артрит в ставите на краката и ръцете и вземаше лекарства за високо кръвно налягане. През миналия януари настина, но седмици наред му беше трудно да диша.
	Направи много изследвания, прегледаха го не един и двама специалисти, взеха му мускулна биопсия и се оказа, че има неврологичен проблем. Хоуп се разтревожи и след още няколко изследвания диагнозата стана ясна — амиотрофична латерална склероза. Болестта, която беше сковала Стивън Хокинг и която водеше до смъртта на невроните, контролиращи мускулите, причиняваше неподвижност и трудност при преглъщане, говор и дишане. Лек нямаше.
	Не се знаеше колко време ще отнеме влошаването на състоянието му — може би месеци, може би години. Баща й се крепеше, беше все така мил и добър, излизаше на разходки в гората, продължаваше да вярва в Господ и да държи ръката на майка й, докато гледаха телевизия. Колко ли още време щеше да е подвижен? Дали не трябваше да проучат местата, в които предлагаха помощ за гледане на тежко болни, и за които се чакаше дълго? Как щяха да платят високата такса? Родителите й имаха само пенсиите си, къщата и вилата.
	Един ден, по време на разходка в гората, баща й се наведе, взе едно паднало листо и каза:
	— Тук е, за да ни напомни, че трябва да живеем добре, докато е възможно, тъй като идва денят, в който трябва да отлетиш с достойнство от този свят.
	Хоуп се замисли над думите му. Наистина ли беше възможно да се изправиш пред смъртта без никакъв страх и да отлетиш достойно?
	Баща й беше способен на това. Той беше най-благородният, уравновесен и добронамерен човек, когото познаваше. Сигурно затова беше женен за майка й петдесет години, все така държеше ръката й и я целуваше, когато мислеше, че дъщерите им не ги гледат. Хоуп се чудеше как така продължаваха да са влюбени без никакво усилие. И не толкова заради самите тях, колкото заради трудната си връзка с Джош. Така и не можеше да свикне с временните раздели. В момента отново не се срещаха.
	Репетицията за сватбата беше в петък вечерта. Джош също трябваше да дойде, ала няколко дни преди заминаването Хоуп реши, че е по-добре да се разделят за известно време. Болницата, в която беше лекар, се нуждаеше от още двама хирурзи. Той работеше седемдесет-осемдесет часа на седмица и свободните му дни невинаги съвпадаха с нейните. Когато не беше на работа, той предпочиташе да се среща с приятелите си — караха лодка, водни ски или преспиваха в Шарлът след обиколка на баровете. Понякога Хоуп се чувстваше като случайно присъстваща в живота му. Той не беше от мъжете, които изпращат цветя, и нежността на родителите й му беше чужда. В него имаше нещо питърпановско и тя се питаше дали изобщо някога ще порасне. Апартаментът му беше обзаведен с мебели от „Икеа“ и украсен с бейзболни знаменца и филмови афиши. Приличаше повече на студентски апартамент, пък и беше такъв, тъй като Джош живееше в него от студент. Приятелите му — повечето другари от фитнеса — бяха хубави като него и ергени на около трийсет. Той младееше, макар че щеше да стане на четиридесет след месец. Хоуп не разбираше какво удоволствие му доставя да виси по баровете с приятели (които ходеха там, за да се запознават с момичета), ала не можеше да му заяви: „Няма да излизаш с приятелите си!“. Не бяха сгодени, а и той не желаеше да му се налага каквото и да е.
	Разбираше го. Тя също искаше да бъде възприемана и одобрявана, без да се променя. Тогава защо се дразнеше от похожденията му?
	Ами… защото той не й беше верен при предишните раздели.
	Знаеше за две негови изневери след втората и третата им раздяла. Беше й казал, че жените, с които беше преспал, не означавали нищо за него, а и се беше заклел, че повече няма да се случва. Но ето че страховете й отново се появиха. Този път беше с приятелите си в Лас Вегас и кой знае какво правеха в стриптийзьорските клубове на това греховно място. Надали щяха да отидат на представление на Зигфрид и Рой*. Та това беше Градът на греха!
	[* Артистичен дует, станал известен с шоуто си с бели тигри и бели лъвове в едно от казината. — Бел.ред.]
	Всички двойки се караха. Но след това обсъждаха ситуацията, учеха се от грешките си, опитваха да си простят и продължаваха. Не и Джош. Понякога се питаше дали изобщо имат някакво бъдеще. И защо изобщо държи на него. Отговорът беше, че той беше много умен, красив, и всеки път, когато го видеше, сърцето й трепваше и тя потъваше в тъмновиолетовите му очи. Макар да не демонстрираше любовта си, тя знаеше, че и той я обича. Преди няколко години, след като претърпя катастрофа, Джош дойде веднага в болницата и остана при нея два дни. Помогна с лекарите, които лекуваха баща й. Грижеше се за смяната на маслото на колата й и за гумите, а понякога я изненадваше със сготвена от него вечеря.
	Имаха общи интереси. Ходеха на излети, харесваха една и съща музика, пътуваха до Ню Йорк, Чикаго, Канкун и Бахамските острови. Когато им беше добре, Хоуп не искаше нищо друго от живота. Но лошите периоди бяха ужасни. И все пак, колкото и непоносими да бяха тежките моменти, тя не можеше да си представи живота без него.
	Скоти тичаше по плажа и гонеше гмуркащите се птици. Хоуп отпи глътка кафе и се замисли за родителите си и безпроблемния им брак. Същото се отнасяше за сестрите й и за връзките на приятелките й, докато нейните отношения с Джош бяха или прекрасни, или ужасни.
	Последното скарване беше най-сериозно от всички досега. Той беше преуморен и изнервен от работата, а тя беше притеснена за бъдещето им. Напрежението растеше и накрая скандалът избухна. Хоуп спомена сватбата на Елън и Джош се умълча. Тя го попита какво има и той отвърна „Нищо“.
	Мразеше тази дума. С нея приключваха повечето разговори. Този път настоя за отговор и виковете започнаха. Той отиде да спи у брат си, на другия ден й се обади и каза, че трябва да се разделят за известно време и да преосмислят отношенията си. След няколко дни й прати съобщение, че заминава за Лас Вегас.
	Това беше преди месец. Разговаряха няколко пъти по телефона. От седмица не се беше обаждал. Искаше й се да върне времето назад и Джош да й се извини, вместо да забива все по-дълбоко ножа в сърцето й. Не беше сигурна, че ще се промени. А тя беше на трийсет и шест и изобщо не искаше да ходи отново по срещи и да виси по баровете като неговите приятели. Беше му посветила шест години от живота си. А и колкото и да я вбесяваше, той имаше много хубави качества.
	Изпи кафето и видя един мъж в другия край на плажа. Загледа се във вълните, които блестяха като златни на слънчевата светлина. Баща й сигурно щеше да забележи първите признаци на задаващата се буря, но Хоуп не искаше да мисли, нито да говори за това пред горката бъдеща булка.
	Следобедът щеше да е дъждовен и нямаше да е лошо да пийне чаша вино с крекери или дори с малко миди, докато слуша арендби…
	Хоуп въздъхна, с поглед в надигащите се вълни. Като малка караше буги сърф или се гмуркаше под вода заедно с баща си. Споменът я натъжи, тъй като много скоро той нямаше да може да влиза в океана и да се радва на вълните.
	По едно време си каза, че проблемите й не са като на хората от третия свят. Имаше къде да спи, какво да яде и не се страхуваше, че ще хване холера или дизентерия от водата, която пие. Имаше дрехи, жилище, образование…
	Баща й не би искал да се тревожи толкова много за него. Рано или късно Джош сигурно щеше да се появи. Той винаги се обаждаше пръв. Хоуп вярваше, че ако обичаш някого, трябва да му дадеш свобода, а ако се върне при теб, този някой те обича. Да молиш някого да остане, означава да молиш някого да те обича. А тя знаеше, че това е безсмислено.
	Хоуп засенчи очи и огледа плажа за Скоти. Не го видя и веднага я обзе паника. Той не беше от кучетата, които изчезват.
	Загледа се в мъжа и реши да го попита за кучето. Той носеше нещо, което се сливаше с бялата му риза.
	Скоти!
	Забърза към мъжа, който вървеше по пясъка с бавни и плавни движения. Ризата му беше разкопчана на врата и мускулите подсказваха за активен живот на открито. Очите му бяха тъмносини като морските дълбини, а катраненочерната коса беше прошарена над ушите. Когато й се усмихна, тя забеляза трапчинката на брадичката му и усети странна близост, сякаш бяха отколешни познати.


>>	Сънсет Бийч

	Хоуп беше с избелели джинси, сандали и жълта блуза без ръкави, с дълбоко триъгълно деколте. Тру не можеше да откъсне поглед от леко загорялото й лице с високи скули и от пуснатата кестенява коса.
	— Предполагам, че това е вашето куче — каза смутено Тру.
	Хоуп долови акцент — британски… или австралийски, но не беше нито единият, нито другият. Взе Скоти и попита:
	— Какво му е?
	Тру й обясни, докато кучето ближеше ръцете й и скимтеше радостно.
	— Блъснала го е кола? — ахна Хоуп.
	— Чух свистенето на гумите. Едното задно краче беше свито, когато го намерих. Колата вероятно не е спряла, тъй като е побягнало и са помислили, че му няма нищо.
	Хоуп опипа краката на Скоти, а той не само че не изскимтя, ами размаха радостно опашка. Остави го внимателно на пясъка и си отдъхна, когато видя, че върви, без да куца.
	— Дали да не го заведа при ветеринаря?
	— Ами… не знам.
	Скоти се втурна след гларусите, прескочи един и хукна към вилата.
	— Доста е палав — рече Тру.
	Направо е див, помисли си Хоуп, но каза:
	— Благодаря, че се погрижихте за него.
	— Няма защо. Да знаете някое кафене наблизо? Искам да си взема кафе.
	— Наоколо има само вили. Най-близо е „Кланси“ — ресторант и бар до кея, но те отварят на обяд.
	Хоуп знаеше какво е сутрин без кафе и дори не искаше да си го представи. Скоти се беше отдалечил и тя добави:
	— Ще тръгвам, че да не го изгубя пак.
	— Аз съм в същата посока. Имате ли нещо против да вървя с вас?
	Погледът, дълбокият му плътен глас, спокойните маниери… Всичко това резонира в Хоуп като докосната струна. В първия момент реши да откаже — вярната на себе си, предпазливата Хоуп не би се съгласила да върви с непознат, ала нещо по-силно от нея я накара да каже:
	— Не, нямам против.
	Не знаеше защо отвърна така. Не знаеше и след години. Знаеше само, че той събуди в нея нещо непознато досега, нещо първично и завладяващо.
	Тру кимна. Вървяха близо един до друг и тя усещаше полъха на развяната му от вятъра гъста черна коса. Мидите поскърцваха под краката им, а Скоти тичаше пред тях. Слънцето ги галеше с меки топли лъчи и тъй като на плажа нямаше други хора, Хоуп имаше чувството, че са твърде близо един до друг, сякаш бях сам-сами на сцена.
	— Между другото, името ми е Тру Уолс — представи се той.
	Тя се загледа в бръчките в ъгълчетата на очите му, които силното африканско слънце беше дълбало години наред.
	— Тру? За пръв път чувам такова име.
	— Кратко от Труит.
	— О, да. А аз съм Хоуп Андерсън.
	— Мисля, че снощи ви видях с кучето на плажа.
	— Възможно е. Когато съм тук, излизам със Скоти по няколко пъти.
	— Отидох до края на кея, за да се поразтъпча след дългия полет.
	— Откъде?
	— От Зимбабве.
	— Там ли живееш? — Хоуп неусетно премина на ти.
	— Винаги съм живял там.
	— В коя част на Африка се намира Зимбабве?
	— В южната. Граничи с Южна Африка, Ботсвана, Замбия и Мозамбик.
	— Доста далеч. За пръв път ли си в Сънсет Бийч?
	— Да. И за пръв път в Щатите.
	— Наистина ли?
	— Да. Всичко е толкова различно. Пътищата, инфраструктурата, движението, хората… И е толкова зелено навсякъде! А ти къде живееш?
	— В Рали. На няколко часа северозападно оттук. Там няма море.
	— Равно като тук?
	— Не. Хълмиста местност и голям град. Има къде да се ходи и какво да се прави. Не като тук.
	— Представях си, че ще има повече хора на плажа.
	— През лятото има. Хората, които срещаш наоколо, живеят на острова.
	Хоуп придърпа косата си назад, но вятърът отново я развя. Загледа се в изтърканата кожена гривна на ръката му и в избледнелите й шарки. Отиваше му.
	— За пръв път виждам някого от Зимбабве. На почивка ли си?
	— Не. Трябва да се срещна с един човек.
	Хоуп си помисли, че става дума за жена, и кой знае защо изпита моментно разочарование. Всъщност това не я интересуваше, укори се тя и пропъди мисълта от главата си.
	— А ти защо си тук? — попита Тру.
	— Една близка приятелка се омъжва в събота в Уилмингтън. Шаферка съм.
	— Е, значи се задава хубав уикенд.
	_Да, само че Джош е в Лас Вегас и всички ще се чудят къде е, а аз не знам какво да отговоря._
	— Може ли да те попитам нещо?
	— Да.
	— Как изглежда Зимбабве? Никога не съм била в Африка.
	— Зависи в коя част на страната си.
	— Прилича ли на Америка?
	— От това, което видях дотук, изобщо не.
	— Може би ще попитам нещо глупаво, но виждал ли си лъв?
	— Виждам ги почти всеки ден.
	— Наистина ли?
	— Работя като гид в резерват.
	— Винаги съм искала да отида на сафари.
	— Много от туристите го описват като най-вълнуващото преживяване в живота им.
	Хоуп не можеше да си го представи. Сигурно животните се криеха и се показваха като в зоологическата градина.
	— И как се става гид?
	— Това е държавна работа. Учиш, държиш изпити, стаж и накрая вземаш лиценз. Започваш като спотър.
	— Какво означава спотър?
	— Много от животните се прикриват и е трудно да ги забележиш. Спотърите ги откриват, за да може гидът да кара спокойно джипа и да обяснява.
	— Откога работиш като гид?
	— Отдавна. Повече от двайсет години — усмихна се Тру.
	— На едно и също място?
	— Не.
	— Лагерите приличат ли си?
	— Различни са. Някои са много скъпи, други са по-евтини. Животните също не са едни и същи в зависимост от местоположението. Някъде е по-влажно, другаде е по-сухо и това се отразява на миграцията и на броя им. Някои лагери са луксозни, с известни кулинарни шефове, а в други има само палатки, хамаци и пакетирана храна.
	— Какъв е лагерът, в който работиш сега?
	— Луксозен, отлични условия и храна, голямо разнообразие на животни.
	— Препоръчваш ли сафарито?
	— Абсолютно.
	— Сигурно е страхотно да си сред животните всеки ден. Но може би за теб е рутина.
	— Съвсем не. Всеки ден е различен.
	Сините му очи я пронизваха, но чувството беше приятно.
	— А ти какво работиш?
	Хоуп се изненада от въпроса.
	— Сестра съм в спешно отделение.
	— Помагаш на ранените в престрелка?
	— Понякога, да. Но в повечето случаи на жертви в пътни катастрофи.
	Хоуп посочи малката къща до триетажния палат, където се беше настанил Тру.
	— Това е вилата на родителите ми. А ти къде си отседнал?
	— В съседната къща.
	— О!
	— Проблем ли има?
	— Доста голяма къщичка…
	— Така е — засмя се той. — Не е моя. Тук съм по покана на собственика й.
	_Собственик, а не собственичка_, отбеляза наум Хоуп, макар да не можеше да разбере защо това я успокои.
	— Малко засенчва верандата ни, а татко казва, че разваля красивата гледка.
	— Познаваш ли собственика?
	— Не. И ти ли не го познаваш?
	— Не знаех нищо за него допреди няколко седмици.
	Тя искаше да задава още въпроси, но уважи сдържаността на Тру, който спря пред стъпалата към триетажния палат.
	— Е, довиждане.
	— Благодаря ти за Скоти. Добре че не пострада.
	— О, да. Жалко, че няма кафене наблизо.
	Хоуп не искаше да се разделят и рече:
	— Направих цяла кана, преди да изляза. Заповядай!
	— Не бих искал да се натрапвам.
	— Освен мен няма никой, за какво ми е толкова много кафе? Пък и спаси Скоти!
	— В такъв случай, благодаря!
	Кучето ги чакаше пред вратата и размахваше опашка. Тру погледна палата в съседство и се съгласи, че разваля красивата гледка. За разлика от него, вилата на Хоуп беше уютна — сандъчета с цветя, бели стени и сини кепенци. Около дървената маса до задната врата бяха наредени пет стола. Вятърът, дъждът и солта бяха оставили отпечатъците си на верандата, но въпреки това тя беше едно наистина уютно кътче. Пред прозорците имаше няколко люлеещи се стола.
	— Ще донеса кафе и ще избърша Скоти, че ще разнесе пясък из цялата къща — каза Хоуп. — Настанявай се. Идвам след минута.
	Тру седна и се загледа в спокойния океан. Искаше му се да поплува по-късно следобед. През прозореца виждаше Хоуп. С хавлиена кърпа на рамо, тя наля две чаши кафе. Харесваше я — не само заради красотата, а заради уязвимостта и самотата, която излъчваше усмивката й. Като че ли нещо я измъчваше… Или дори няколко неща. Не че това го засягаше. Не се познаваха добре, той заминаваше след няколко дни и може би щяха само да си махнат като съседи, преди да си тръгне оттук завинаги.
	Хоуп донесе кафето и попита:
	— Искаш ли мляко, или захар?
	— Не, благодаря.
	Тя клекна и започна да бърше Скоти.
	— Като пясъчен магнит е!
	— Но пък е добра компания.
	— Най-добрата — усмихна се Хоуп и целуна кучето по муцуната. Скоти я близна радостно.
	— На колко години е?
	— На четири. Подарък от приятеля ми Джош.
	Тру кимна. Значи си имаше приятел… Отпи глътка кафе. Вкусът му беше различен от кафето у дома — някак по-мек, но поне беше силно и горещо, точно такова, от каквото имаше нужда.
	Хоуп метна хавлиената кърпа на перилата и седна. Лицето й беше в полусянка и изглеждаше загадъчно. Тя духна лекичко върху кафето и отпи с елегантен жест.
	— Разкажи ми за сватбата — продума Тру най-сетне.
	— Просто сватба.
	— Е, все пак на близка приятелка.
	— Приятелки сме от колежа, където бяхме членове на един и същ клуб. В Зимбабве има ли такива колежански клубове? Момичетата живеят заедно и са неразделни. Всички шаферки сме от този клуб. Ще има снимки, торта, хвърляне на жартиер. Изобщо сватба като всички други сватби.
	— Бил съм само на моята сватба.
	— О, женен ли си?
	— Разведен. При нас сватбите са различни. Подписахме и заминахме за Париж.
	— Романтично!
	— Да.
	Допадна й краткостта на отговора, сякаш не беше необходимо да говори повече за романтичността.
	— Но имаш представа от американските сватби, нали?
	— От филмите. Туристите също разказват. Американските сватби ми се струват доста сложни и уморителни.
	Елън сигурно щеше да се съгласи с него.
	— Какво е да си дете в Зимбабве? — смени темата Хоуп.
	— Това е голяма страна. За всеки е различно.
	— Разкажи ми за твоето детство.
	— Вече няколко поколения семейството ми има ферма до Хараре. Израснах там. Доях крави, събирах яйца, а като тийнейджър поправях огради, покриви, канали, машини, всичко счупено.
	— И как реши да станеш гид?
	Тру сви рамене.
	— Чувствах се добре в буша. Щом завърших училище, напуснах дома и оттогава работя и живея сред дивата природа.
	Той усети скептичния й поглед.
	— Имам чувството, че има и други причини.
	— Винаги има и други причини.
	Тя се засмя. Смехът й беше спонтанен и от сърце.
	— Ясно! Разкажи ми за най-интересното, което някога ти се е случвало на сафари.
	Тру спомена някои от историите, които разказваше на туристите. Хоуп задаваше въпроси и слушаше внимателно. Забеляза, че чашата му е празна и предложи:
	— Още кафе?
	— О, не, благодаря. Отнех ти доста време.
	— Беше ми приятно.
	Тя го изпрати, а когато слезе по стъпалата, той се обърна, за да й махне.
	— Радвам се, че се запознахме — извика Хоуп с усмивка.
	Тру се запита дали го гледаше, докато върви към плажа, и едва се сдържа да не се обърне.


>>	Есенни следобеди

	Искаше да звънне на Ендрю, но не биваше да се обажда от къщата заради скъпите тарифи на презокеанските разговори. Пък и синът му още не се беше прибрал — след училище играеше футбол в младежкия клуб. Тру обичаше да го гледа на тренировките. Ендрю не беше атлетичен като съотборниците си, ала беше спокоен и имаше изявени лидерски качества, по което приличаше на майка си.
	Мисълта за сина му го накара да извади листовете и моливите. Излезе на задната веранда и забеляза, че хавлията на Скоти беше все още на перилата. Ендрю не беше виждал океана и затова реши да опита да нарисува безбрежната шир — не че това беше възможно.
	Както винаги, нахвърли само очертания: бреговата линия, разбиващите се вълни, кея и хоризонта. Рисуването го успокояваше и докато нанасяше щрих след щрих, мислеше за Хоуп. Интересно защо толкова много го привличаше… Обикновено не се впечатляваше толкова бързо и лесно. Всъщност това нямаше значение, защото беше дошъл по семейни причини и скоро щеше да си замине.
	Не беше разговарял с баща си Родни и полубратята си Алекс и Алън от две години. Причините бяха в миналото, а богатството беше допринесло за отчуждаването им. Тру беше наследил част от фермата и бизнеса на фамилията. Това не беше никак малко, но той нямаше нужда от кой знае какво. Доходите от фермата отиваха в инвестиционната сметка в Швейцария, която дядо му беше отворил след раждането му. Сметката растеше с всяка изминала година, но Тру рядко я проверяваше. От тази сметка изпращаше пари на Ким и плащаше за училището на Ендрю. Купи си и къщата в Булавайо, и това беше всичко. Беше уредил голяма част от парите да бъдат прехвърлени на сина му, когато навърши трийсет и пет. Надяваше се Ендрю да ги инвестира и да ги използва по-успешно от него.
	Напоследък братята му започнаха да проявяват неприязън заради разпределението на богатството, но Тру не беше близък с тях и това беше нормално. Беше девет години по-голям от близнаците и когато пораснаха, той вече прекарваше по-голяма част от времето си в буша. Щом навърши осемнайсет, напусна фермата завинаги.
	Отношенията му с Родни бяха доста сложни. Делът на Тру в общия бизнес беше проблем от тринайсет години или от времето, когато дядо му почина, но отношенията им се бяха влошили много преди това. Вероятно причината беше пожарът. Тру беше на единайсет. През 1959 година голяма част от фермата бе обхваната от огън и той едва се спаси, като скочи от втория етаж на къщата. Родни измъкна Алън и Алекс от пламъците, но Евелин, майката на Тру, не можа да се спаси.
	Родни не проявяваше внимание и обич към Тру. Освен че тъгуваше по Евелин, Родни трябваше да се грижи за близнаците и фермата. След време Тру си даде сметка, че не му е било никак лесно. Пък и дядо му не помогна кой знае колко. След смъртта на единственото си дете той изпадна в дълбока депресия и едва ли не в пълно мълчание. Стоеше сред опожарените развалини и не продумваше. Когато ги разчистиха и започнаха да строят наново, седеше наблизо, гледаше и мълчеше. Понякога Тру сядаше до него, Полковника промърморваше няколко думи и толкова. Носеха се слухове за връзката между бизнеса на дядо му и възникналия пожар. Никой от семейството не разговаряше с Тру. Не проявяваха никакво внимание и съчувствие към него. Ако не бяха Тенгуе и Ануна, кой знае как щеше да преживее смъртта на майка си. Плачеше всяка нощ, преди да заспи, а денем обикаляше фермата, след като приключеше с училището и домашните задължения. След време си даде сметка, че не друго, ами точно тази изолация го беше накарала да живее в буша. Ако майка му беше жива, животът му вероятно щеше да е друг.
	След смъртта й Тру помоли Тенгуе да му купи моливи и хартия за рисуване. Беше гледал майка си как рисува и започна да скицира, докато нарисува едно дърво, което приличаше на истинско. Рисуването му помагаше да се спаси от чувствата си и от потискащото отчаяние, което цареше във фермата.
	Искаше да нарисува майка си, но чертите й бледнееха все повече. Портретите, които правеше, не приличаха на нея, макар Тенгуе и Ануна да го уверяваха в противното. След много неуспешни опити захвърли рисунките и се примири с поредната загуба в живота си.
	Това със загубите се отнасяше и за баща му.
	Докато растеше, имаше чувството, че този човек никога не е съществувал. Колкото и да настояваше, майка му не говореше за него. Дядо му пък изобщо не го споменаваше. Годините минаваха и Тру нито се сещаше, нито мислеше за него. Докато преди няколко месеца не получи писмо от баща си. То беше адресирано до фермата и Тенгуе го беше препратил в лагера в „Хванге“. Тру не го отвори веднага. А когато го прочете, помисли, че е някаква шега. След като разгледа избледнялата снимка, се увери, че писмото е истинско.
	На снимката бяха млад красив мъж, прегърнал много млада жена, която като че ли беше майка му. Евелин го беше родила едва на деветнайсет. Не можеше да повярва, че е вече два пъти по-възрастен от нея. Ако, разбира се, на снимката беше тя…
	Сърцето му подсказваше, че е тя.
	Гледа снимката няколко дни. Друга снимка на майка си нямаше. Всички изгоряха в пожара, който погуби и нея. В главата му нахлуха спомени: лицето й, когато го завиваше и му пожелаваше лека нощ; в кухнята с жълтата рокля; на верандата, със скицника на масата; ръката й, която държи неговата, докато вървят към езерото… Дали бяха истински спомени, или плод на въображението му?
	А мъжът на снимката? В писмото се представяше като Хари Бекам, американец. Роден през 1914 година и срещнал майката на Тру през 1946 година. Участвал във войната в инженерните войски и след края й се преместил в Родезия, където работел в мина в Матабелеланд. Срещнал майка му в Хараре и се влюбили. В писмото твърдеше, че когато се върнал в Америка, не знаел, че е бременна, но Тру не беше убеден в искреността му. Ако беше така, защо се беше сетил за сина си след толкова много години?

	* * *

	Рисува няколко часа, като се надяваше Ендрю да хареса картините. Те щяха да бъдат един вид извинение за отсъствието му.
	Утре можеше да отиде на риболов. Обичаше да прекарва часове с въдиците, но през последните няколко години не му оставаше време. Обу шортите, взе хавлиена кърпа от препълнения шкаф и отиде на плажа. Водата беше много топла. Скоро вълните останаха зад гърба му. Искаше да стигне до кея, но не беше плувал отдавна и напредваше бавно. Когато го стигна, не се отказа, а се върна.
	Взе душ, изплакна шортите и си направи сандвич. Отдавна не беше оставал без каквато и да е работа и не знаеше какво да прави. Огледа рисунките за Ендрю и нанесе няколко поправки. Както е казал Леонардо, изкуството спира за малко, ала няма край.
	Седна с китарата на задната веранда. Пясъкът блестеше на слънцето, а синият, невероятно спокоен океан се ширеше до хоризонта. Настрои китарата, но никак не му се седеше вкъщи. Можеше да извика кола, но не знаеше къде да отиде. Реши по-късно да вечеря в ресторанта на кея, за който беше споменала Хоуп.
	Докато свиреше, погледът му се рееше и накрая спря на съседската къща. Какво ли правеше тя? И защо беше тук без приятеля си?

	* * *

	Хоуп прегледа гардеробите и шкафовете, тъй като майка й беше помолила да вземе всичко, което й харесва. Същото се отнасяше за сестрите й Робин и Джоана. Трите бяха възпитани така, че разпределението на вещите не би било проблем. Хоуп нямаше място в апартамента и не искаше да взема много неща.
	Изхвърли това-онова, като отдели любимите си очила за плуване, стар брой на „Къде са дивите животни“, ключодържател „Бъгс Бъни“, плюшен Мечо Пух, три оцветени блокчета за рисуване, картички от пътешествията на семейството и медальон със снимката на майка си. Гледаше ги, усмихваше се и знаеше, че сестрите й щяха да се чувстват по същия начин. Повечето от нещата сигурно щяха да останат в кашони на тавана завинаги. Но и не беше редно да изхвърлят спомени. Хоуп би искала да ги запази завинаги.
	Може би не трябваше да идва тук преди сватбата, но имаше свободни дни и не знаеше как да ги запълни. Ако отидеше при родителите си, щеше да се разстрои заради баща си, ако останеше в Рали, щеше да мисли за Джош, а ако заминеше на Бахамските острови, Кий Уест или Париж? И там щеше да бъде сама, баща й щеше да е все така зле, а Джош щеше да е в Лас Вегас.
	Колкото до предстоящата сватба, никак не й се искаше да обяснява защо е без Джош. Радваше се за Елън и за срещата с приятелките си. Те знаеха всичко една за друга и бяха шаферки на сватбите си. Линда и Джийни се омъжиха година след завършването на колежа и имаха общо пет деца. Сиена ги последва и вече имаше четири. Енджи се омъжи на трийсет и роди две близначки. Сюзън се омъжи преди две години, Елън щеше да подпише в събота…
	Сюзън беше бременна в третия месец и колкото и да беше неочаквано, Елън също беше в третия месец! Елън, която не искаше да чува за сватби и деца! Години наред живя бурно и пътуваше всеки уикенд до Атлантик Сити при тогавашното си гадже, който беше наркодилър. Докато един ден намери бъдещия си съпруг — набожен инвестиционен банкер. И вече очакваше дете! Хоуп имаше чувството, че се превръща в аутсайдер — кой знае кога и дали изобщо някога щеше да се омъжи и да има деца.
	Тази мисъл я плашеше. Дълго време вярваше, че „биологичният часовник“ е мит. Само че това не се отнасяше до възможността да имаш дете. Хоуп беше убедена, че ще има деца, когато му дойде времето. Не си представяше живота без деца. Едва в колежа разбра, че не всички жени мислеха като нея. Състудентката й Сенди беше споделила, че предпочита кариерата пред децата. Преди няколко години обаче я срещна с детето й в мола.
	Прибра се и дори си поплака — как така Сенди имаше дете, а тя не? Сестрите й имаха деца, приятелите й също. Откакто се помнеше, Хоуп мечтаеше да гушка бебетата си, да се чуди на наследените прилики и да им се радва, докато растат. Може би нейният нос, може би големите крака на баща им или червената коса на баба й…
	Хоуп планираше живота си от петнайсетгодишна: високи оценки, колеж за медицинска сестра, интересна работа и издигане в кариерата. Редом с това и малко забавления. Човек живее веднъж. Към трийсет щеше да срещне мъжа на живота си, да се омъжи и да има деца. Две деца би било чудесно — момче и момиче. Но ако нямаше този късмет, щеше да бъде доволна да има поне едно момиченце.
	Появи се Джош. Изминаха шест години, а тя беше все така неомъжена и без деца. Нещо не вървеше, макар да й беше казал, че желае да се ожени и да има деца. Но шестте години минаха и заминаха.
	Едно беше сигурно. На трийсет и шест не е като да си на трийсет и пет. Миналата година погледна тортата и си каза: „Колко много свещи!“. Не й беше лесно да ги духне. Не се безпокоеше, че е вече по-близо до четиридесет, отколкото до трийсет. По дух беше все още на двайсет и пет. Но на другия ден съдбата й изпрати в болницата трийсет и шест годишна бременна, която беше порязала пръста си, докато режела лук. Зашиха я с упойка и жената каза с усмивка, че не би дошла в болницата, ако бременността й не се смятала за „гериатрична“. Хоуп беше чувала израза в колежа, но в спешното отделение, където работеше, рядко идваха бременни и беше забравила за този вид бременност.
	— Не звучи добре! Сякаш сте стара — отбеляза тя.
	— Не че съм стара, но не е като да си бременна на двайсет. Имам три момчета и искахме момиче.
	— И?
	— Пак е момче. Вие колко деца имате?
	— Нямам деца. Не съм омъжена.
	— Имате време. На колко сте? На двайсет и осем?
	Хоуп се насили да се усмихне.
	— Нещо такова…

	* * *

	Не беше купила хранителни продукти и реши да отскочи до магазина. Отби се на сергията за зеленчуци, близо до пътя. Тя беше там, откакто се помнеше. Напълни плетената кошница с тиквички, лук, чушки, домати и маруля и взе испанска скумрия от магазина на един от близките острови. Върна се вкъщи, но изобщо не беше гладна.
	Сложи продуктите в хладилника и си наля чаша вино. Отвори още няколко кашона и съобразявайки се с предпочитанията на сестрите си, подбра някои вещи, които й навяваха спомени. Прибра ги в гардероба, а ненужните остави до кофите в гаража.
	Погледна часовника и за малко да се обади на Джош. Но ако му се говореше с нея, той знаеше телефона във вилата! Реши да отдели малко време за себе си и да подремне. Легна на дивана в хола и се събуди чак следобед. Някой свиреше и пееше на китара и звуците долитаха през отворените прозорци.
	Надникна и видя Тру на верандата. Докато разтребваше кухнята, усети, че се усмихва. Не си спомняше кога за последен път беше харесала някого от пръв поглед. Дори го покани на кафе! Невероятно…
	Напълни ваната догоре и се пъхна в пухкавата пяна. Ежедневието й беше доста натоварено и обикновено вземаше набързо душ. Ваните бяха едва ли не луксозна глезотия. Седя дълго в топлата вода и усети как напрежението я напуска.
	Облече хавлиения халат и взе една стара книга от Агата Кристи. В тийнейджърските години обичаше да чете. Историята беше увлекателна и бързо стигна до половината. Слънцето потъваше на хоризонта. Не беше яла цял ден, но не й се готвеше. Обу джинси, сандали, облече блуза без ръкави, сложи лек грим и върза косата си на конска опашка. Пусна Скоти в предния двор и заключи вратата. Слезе по стъпалата към плажа. Когато семейството й беше във вилата, всички вечеряха поне веднъж в „Кланси“. Защо да не спази хубавата традиция?


>>	Вечеря на верандата

	„Кланси“ беше на няколко минути от кея и Тру хареса ресторанта още преди да влезе. Дочуваха се разговори, смях и музика. Над входа имаше арка с бели коледни лампички и избеляла табела с името на ресторанта. Терасата беше осветена с бамбукови факли и пламъците им потрепваха от бриза. До перилата имаше бар — поолющени маси с различни високи столчета. Вътре имаше повече места и джубокс до бара. На полицата над камината имаше гюле, а на стената висяха морски флагове и старинно дървено кормило в чест на „Блекбърд“. Появи се сервитьорка на средна възраст с табла в ръка.
	— Настанявайте се където искате — покани го тя. — Ей сега ще ви донеса менюто.
	Вечерта беше прекрасна и Тру седна на едно от високите столчета на терасата. Луната се оглеждаше във водата и вълните блестяха. Въпреки някои прилики, този свят беше доста различен от неговия. Нощем бушът беше непрогледен, загадъчен и криеше безброй опасности. Колкото до океана, през деня не беше страшен и плуването му доставяше удоволствие, но мисълта да се потопи нощем в тъмните води го изпълваше с ужас.
	Сервитьорката донесе менюто и забърза към кухнята. От джубокса долиташе песен, която Тру не знаеше. Когато развеждаше туристи, често чуваше за филми, телевизионни предавания, групи и песни, но те не му бяха известни. Знаеше „Бийтълс“ — кой не ги знаеше! — и пееше песните им заедно с песните на Боб Дилън, Боб Марли, Джони Кеш, Крис Кристоферсън, Игълс и Елвис Пресли.
	Прегледа менюто и беше приятно изненадан от богатия избор на морски деликатеси, освен обичайните бургери и пържени картофи. За съжаление, преобладаваха пържените ястия. Спря се на риба тон на скара или групер на тиган.
	Погледна към входа към терасата точно в мига, в който се появи Хоуп. Дали не го беше видяла да отива към ресторанта и не беше дошла заради него? Откъде пък му хрумна това! Зарея поглед в океана, за да не си помисли, че я гледа, а пред очите му изплува привлекателната й усмивка, която го грабна в първия миг на запознанството им.

	* * *

	Хоуп се изненада, когато забеляза, че ресторантът беше същият, без никакви промени. Това беше една от причините баща й да го харесва толкова много. Казваше, че напук на световните промени „Кланси“ запазваше най-невъзмутимо автентичността си. Ресторантът му беше любим и заради пая с лимонови целувки. Майката на собственика беше усъвършенствала рецептата преди десетилетия и беше спечелила синята лента на шест щатски състезания, а веригата калифорнийски ресторанти „Мари Календър“ предлагаше нейния пай от години.
	Хоуп никога не сядаше вътре. Три от масите до перилата вдясно бяха заети. Погледна наляво и видя Тру. Той махна. Трябва поне да му кажа „Здравей!“, помисли си Хоуп и тръгна към него.
	— Здравей! Не очаквах да те видя тук.
	— И аз теб.
	Погледът му се задържа малко по-дълго и тя усети, че се смущава. Преметна конската опашка настрани, за да създаде впечатление на непринуденост, и попита:
	— Какво прави следобед?
	— Нищо особено. Плувах до кея и обратно. А ти?
	— Пазарувах и се мотах вкъщи. Чух те, когато свиреше.
	— Дано не съм ти досадил.
	— Напротив. Хареса ми.
	— Дано. И без това други не знам.
	— Отдавна ли поръча?
	— Не. Сервитьорката е доста заета.
	— Обслужването тук е малко бавно. Любезно, ала бавно. Като всичко в тази част на света.
	— Което има своя чар. Би ли искала да вечеряме заедно?
	Хоуп си каза, че да предложиш кафе на съседа, спасил кучето ти, е нещо нормално, но да вечеряш с него… Погледнато отстрани, колкото и спонтанно да се случи, това между двамата приличаше на неслучайна среща. Тя се замисли за Джош и Лас Вегас, за скандала, заради който беше сама тук, и след кратко мълчание каза с учудваща за самата себе си искреност:
	— С удоволствие.
	Тру стана и й помогна да седне на високия стол. Хоуп имаше чувството, че е друг човек и не можеше да повярва какво се случва. Грабна менюто, сякаш търсеше за какво да се хване, и попита:
	— Ти какво си избра?
	— Или тон, или групър. Кое е по-вкусно?
	— Рибата тон е много вкусна. Мама винаги си поръчва тон. От местните рибари е, винаги е прясна.
	— Тогава ще вечерям тон.
	— Рачените кюфтенца също са много вкусни. Но са пържени.
	— Е, и?
	— Не са подходящи за мен. И за ханша ми.
	— Няма за какво да се притесняваш. Изглеждаш чудесно.
	Хоуп усети как пламва. Стана й приятно от комплимента, но това заприличваше все повече и повече на среща. Гледаше в менюто, ала буквите играеха пред очите й.
	— Рачените кюфтенца ли избра?
	— Как позна?
	— Навикът и традицията често предизвикват нежелана промяна.
	Хоуп си каза, че последните му думи прозвучаха като изречени от англичанин от висшата класа, който се е зачел в книга от старата, облицована с ламперия библиотека на имението си.
	— Доста интересно се изразяваш — усмихна се тя.
	— Наистина ли?
	— Личи си, че не си американец.
	Тру я погледна с усмивка и попита:
	— Как е Скоти?
	— Щур както винаги. Малко ми е сърдит, че не го изведох на плажа, но ще му мине.
	— Обича да гони птиците, нали?
	— Само ги гони. Ако случайно улови някоя, няма да знае какво да я прави.
	Сервитьорката се приближи още по-бавно и отпреди.
	— Решихте ли какво ще пиете?
	Тру се заинтересува дали имат местна наливна бира.
	— Нямаме, скъпи. Само бутилирана. „Будвайзер“, „Милър“ и „Курс“. Всичките са леденостудени.
	— Тогава ще пийна „Курс“.
	— А за вас? — обърна се жената към Хоуп.
	Тя отдавна не беше пила бира, но кой знае защо сега се изкуши. Имаше нужда от глътка-две, за да се отпусне.
	— Аз също. — Разстла салфетката на коленете си и се обърна към Тру. — Откога свириш на китара?
	— Започнах по време на стажа си като гид. Един от колегите свиреше и ми даде няколко урока. Ти свириш ли на нещо?
	— Ходех на уроци по пиано като малка, но май не се научих. Сестра ми свири.
	— Имаш сестра?
	— Две. Робин и Джоана.
	— Виждате ли се често?
	— Стараем се. Всички живеят в Рали, но едва успяваме да се съберем на празници и рождени дни. Сестрите ми са омъжени, работят и грижите за децата им не секват.
	— Така е. Знам от сина ми Ендрю.
	Сервитьорката остави две бири и се отдалечи.
	— Не знаех, че имаш син.
	— На десет години е. Живее почти непрекъснато при майка си заради работното ми време. Зает съм шест и съм свободен две седмици.
	— Сигурно не ви е лесно.
	— Понякога е трудно. Но Ендрю е свикнал. Двамата много се забавляваме. Не му беше приятно, че няма да ме има цяла седмица.
	— Обади ли му се?
	— Още не. Утре ще звънна.
	— Опиши ми го.
	— Умен, любознателен, красив и мил. Но може би само аз го виждам такъв — усмихна се Тру.
	— Нормално. Нали ти е син. Той иска ли един ден да работи като гид?
	— Казва, че да. Но има слабост и към спортните коли. Иска да стане и ветеринар. Или учен.
	— Ти какво мислиш по въпроса? — усмихна се Хоуп.
	— Той ще реши сам. Животът на гид не е за всеки. Заради този живот бракът ми се разтрогна. Мен все ме нямаше, а Ким заслужаваше повече внимание.
	— По всичко личи, че двамата се разбирате добре.
	— Да. Тя е винаги добронамерена, а е и чудесна майка.
	— Кога се връщаш?
	— В понеделник. А ти?
	— В неделя. В понеделник съм на работа. Твоята среща кога е?
	— В събота. С баща ми.
	— Ще му гостуваш, значи.
	— Всъщност не. Ще се срещнем за пръв път. В писмото си пише, че е заминал от Зимбабве, преди да се родя. Наскоро научил за мен.
	Хоуп зяпна и рече учудено:
	— Не мога да си представя да не познавам баща си. Сигурно много се притесняваш.
	— Срещата ни е доста необичайна.
	— Как се започва такъв разговор? И знаеш ли какво да го попиташ?
	— Знам. — Тру извърна поглед и гласът му сякаш заглъхна в шума на вълните. — Ще го попитам за майка ми.
	Хоуп улови тъгата в очите му, ала тя беше моментна.
	— И на теб, и на мен ни предстои незабравим уикенд — добави той, за да смени темата.
	— Дано не вали. Елън много ще се разстрои.
	— Ще бъдеш шаферка, нали?
	— Да. Роклите са много хубави. Шаферките носят еднакви рокли, но понякога булката не проявява вкус в избора.
	— Май имаш опит.
	— Това е осмата сватба, на която съм шаферка. Две сестри и шест приятелки. Дотук само две рокли съм харесала.
	— Не може ли да смениш роклята?
	— Не. Ако някога се омъжа, ще избера грозни рокли, та да видят какво е.
	Тру се засмя. Хоуп харесваше дълбокия му гърлен смях.
	— Не би го направила.
	— Не обещавам. На сватбата на сестра ми Робин роклите бяха с цвят на лайм. С буфан ръкави! С Джоана още й мърморим за избора.
	— Кога беше сватбата?
	— Преди девет години. Съпругът й Марк е застрахователен агент, тих и мил човек. Имат три момчета. Джоана е омъжена за Джим вече седем години и имат две момиченца. Тя е адвокат.
	— По всичко личи, че сте доста близки.
	— О, да. Живеем недалеч една от друга, но заради задръстванията понякога отнема повече от двайсет минути, за да си отидем на гости. При теб сигурно не е така.
	— В големите градове като Хараре и Булавайо също има задръствания.
	— Не ми е удобно да си призная, ала представата ми за Зимбабве е само от филмите. Слонове, жирафи… Нямам никаква идея как изглеждат градовете ви.
	— Градове като градове. С хубави квартали и с покрайнини, които са опасни.
	— Усещаш ли голямата разлика с буша при посещенията си в града?
	— Да. Отнема ми ден-два да свикна с шума и многолюдието. Пък и нали съм израснал във ферма…
	— Майка ти ли беше фермерка?
	— Не. Дядо ми.
	— И как така реши да станеш гид?
	— Това е дълга и необичайна история.
	— Като всички интересни истории. Ако искаш, може да ми я разкажеш.
	В този миг се появи сервитьорката с вечерята. Тру си поръча втора бира и Хоуп го последва. Храната ухаеше приятно. Вторите бири дойдоха почти веднага.
	— Наздраве за хубавите вечери — каза Тру и чукна бутилката си в бутилката на Хоуп.
	Тя усети, че притеснението я беше напуснало, което вероятно се дължеше на непринудеността на Тру. Повечето хора играят роли, а колко по-добре би било да са естествени като него.
	— Колкото до въпроса ти, едва ли е подходящо да говорим за това, докато вечеряме. Може би по-късно.
	— Разбира се.
	Хоуп опита рачените кюфтенца и надникна в чинията на Тру.
	— Вкусна ли е рибата?
	— Да. А рачетата?
	— И те. Не бива да преяждам, че да мога да вляза в роклята.
	— В стилната рокля — уточни той.
	Стана й приятно — беше я слушал внимателно и беше запомнил, че е доволна от шаферската рокля. След вечеря му разказа за Елън и за „подвизите“ й, като прескочи някои злепоставящи факти, един от които беше връзката й с наркодилъра. Разказа му и за това какво е да си дете на учители. Как майка й и баща й бяха настоявали трите момичета да си пишат сами домашните и как баща й беше треньор на дъщерите си, които редовно участваха в спортни състезания. Спомена за сладките, които печеше с майка си, за трудните дни като сестра в спешното отделение и за някои трогателни случки с пациентите. От време на време — учудващо рядко — се сещаше и за Джош.
	Звездите осеяха небето, вълните блестяха на лунната светлина, бризът се усили и понесе соленото морското ухание. Факлите мигаха и хвърляха оранжево сияние, клиенти идваха и си отиваха и на фона на повтарящите се песни от джубокса се носеше тих смях и говор.
	Още първата хапка от лимоновия сладкиш увери Тру, че вкусът му не беше прехвален. Той разказа на Хоуп за лагерите, за туристите, а и за приятеля си Роми, който все го караше да пее и свири на китара след вечеря. Разказа й малко повече за развода с Ким, но най-вече говори за сина си. Личеше си, че Ендрю му липсва, и докато го слушаше, Хоуп се замисли колко много би искала да има свое дете. В тона на Тру долови известно притеснение, сякаш не беше напълно сигурен дали е достатъчно добър баща. Искреността му я трогна. Това я накара да го почувства по-близък и няколко пъти се наведе спонтанно към него, а когато спомена за паниката, която изпитал първата вечер, след като взели Ендрю от родилния дом, я обзе такова топло чувство, че едва ли не си представи цял един живот, изпълнен с подобни безкрайни разговори. Побърза да прогони мисълта от главата си. Та те бяха само съседи. Само че топлото чувство не я напускаше, а лицето й току пламваше от вълнение.
	Сметката дойде и Тру я взе. Хоуп предложи да я разделят, ала той поклати глава.
	— Позволи ми да платя.
	Говориха, докато и последните маси се опразниха. Станаха, Тру отвори портичката на оградата и когато излязоха, Хоуп си каза, че това беше една прекрасна вечер след един чудесен ден.


>>	Разходка в нощта

	След години общуване с различни хора Тру умееше да чете мислите и жестовете им. Той забеляза, че Хоуп постепенно се успокои и неувереността и притеснението й в началото на вечерта постепенно отминаха. Но приятната им вечеря сякаш не успя да заличи потиснатата й тревога. Докато вървяха бавно по брега, Хоуп попита:
	— За какво мислиш? За миг като че ли не беше тук.
	— Мислех за разговора ни.
	— Сигурно говорих твърде много.
	— Беше ми приятно да те слушам.
	— Животът ми не е чак толкова интересен.
	Но ти си ми интересна, помисли си Тру и неочаквано за самия себе си, каза:
	— Разкажи ми за приятеля си.
	— Откъде знаеш, че имам приятел?
	— Нали Скоти е подарък от него?
	— О, да, забравих, че съм ти казала. Какво искаш да знаеш?
	— За каквото ти се говори.
	— Казва се Джош. Ортопед хирург, умен, успешен, добро момче.
	— Откога сте заедно?
	— От шест години.
	— Сериозна връзка.
	— Да. — Не прозвуча убедително и на Тру му се стори, че Хоуп се опитва да убеди себе си, че е така.
	— Той ще бъде на сватбата, нали?
	— Всъщност не. Предпочете да отиде в Лас Вегас с приятели. — Полуусмивката й подсказваше разочарование. — Временно сме разделени, но предполагам, че скоро всичко ще бъде наред.
	— Съжалявам, че те попитах.
	Пред тях претича някакво малко животинче и бързо се скри в пясъка.
	— Какво беше това? — попита Тру.
	— Краб призрак, или пясъчен краб. Излизат нощем и не са опасни.
	— Много ли са?
	— Ще срещнем поне стотина.
	В далечината мигаха светлините на риболовен кораб. Кеят беше безлюден и самотен в мрака.
	— Може ли да те попитам нещо лично? — попита Хоуп.
	— Разбира се.
	— Защо искаш да говориш с баща си за майка си? И всичко това има ли общо с избора ти на професия?
	— Всъщност да — усмихна се Тру. Прозорливостта й го изненада. — Искам да поговорим, тъй като не мисля, че я познавах добре. Не знам какво обичаше, какво я натъжаваше или развеселяваше, за какво мечтаеше. Бах само на единайсет, когато почина.
	— Колко тъжно! Бил си дете.
	— Същото може да се каже и за нея. Родила ме е съвсем млада. След войната това се е случвало често — младо момиче се влюбва в бивш войник и скоро след това ражда. Ние бяхме откъснати от останалия свят, така че освен работниците във фермата дълго време никой не знаел за мен. Дядо предпочитал едва ли не да ме пазят в тайна, а когато се разчуло, че дъщеря му има син, новината вече не била новина. Майка ми била красива, млада и богата. Казваше се Евелин. След като умря, спряха да я споменават.
	— Кои спряха да я споменават?
	— Дядо и вторият ми баща Родни.
	— Защо така?
	— Трябва да ти разкажа още много, за да разбереш. — Тру въздъхна и продължи: — Съседната ферма беше голяма, плодородна и с пряк водоизточник. От тютюна се печелеше много и дядо реши да я купи. Той беше безскрупулен в бизнеса. Съседът не се съгласи и дядо отклони водата към нашата ферма.
	— Но това е незаконно.
	— Дядо познаваше хора в правителството и въпросът се уреди. Всички знаеха, че управителят на съседската ферма е много способен и умен, а и че харесва майка ми. Дядо му предложи дял от нашата ферма и Родни започна работа за него. Така беше близо и до майка.
	— Родни е вторият ти баща, нали?
	Тру кимна.
	— Производството ни на тютюн се удвои, а съседната ферма западаше все повече. Дядо даде заем на съседа, но накрая успя да го лиши от право на собственост и взе фермата му почти без пари. Междувременно майка се поддаде на чара на Родни, ожениха се и тя роди близнаци. Алън и Алекс, моите полубратя. Всичко вървеше по плана на дядо и Родни, ала къщата ни се запали. Скочих от втория етаж, Родни спаси близнаците, но майка остана сред пламъците.
	Хоуп ахна:
	— Майка ти е загинала в пожар?
	— Имаше съмнения за умишлен палеж.
	— Дело на съседа?
	— Така говореха. Предполагам, че дядо и Родни изпитваха угризения. Кой знае, може би бяха виновни за смъртта на майка ми. Не говореха за нея и като че ли не искаха да имат нищо общо с мен. Ето защо поех сам по пътя си.
	— Сигурно ти е било много тежко.
	— Да.
	— А какво стана със съседа?
	— След година загинал в пожар в порутена къща в Хараре, където живеел в пълна мизерия. Научих за всичко това след години от дядо. Беше пийнал една вечер и дори ми каза, че съседът си получил заслуженото. Вече работех като гид.
	— Подозираха ли дядо ти за пожара?
	— Предполагам, че да. Белите богаташи в Родезия си плащаха на правосъдието. Сега нещата се промениха, но тогава беше така. Дядо умря без да получи наказание. Родни и братята ми управляват фермата, а аз почти не общувам с тях.
	— Каква история! Сега разбирам защо си станал гид. Сигурен ли си, че човекът, с когото ще се срещнеш, е истинският ти баща?
	— Не, но има вероятност да е той.
	Когато й разказа за снимката, която беше получил със самолетния билет, Хоуп попита:
	— Момичето на снимката прилича ли на майка ти?
	— Доколкото си я спомням, да. Всичките й снимки изгоряха в пожара, а не искам да говоря с Родни за това.
	— Не ти е било лесно.
	— Така е. Но пък имам Ендрю.
	— Искаше ли да имаш и друго дете?
	— Ким искаше, но се разболях от паротит и се оказа, че не мога да имам повече деца.
	— Това беше ли причина за развода?
	— Не. Ние сме просто много различни. Вероятно не трябваше да се женим, но Ким забременя, а аз знам какво е да растеш без баща.
	— Как помниш майка си?
	— Седеше на задната веранда и рисуваше. Скоро след като загина в пожара, аз също започнах да рисувам.
	— Значи рисуваш?
	— Когато не свиря на китара — усмихна се Тру.
	— Хубави ли са картините ти?
	— Ендрю ги харесва.
	— Може ли да ги видя?
	Приближаваха къщата й, Хоуп мълчеше, а Тру се питаше какво го накара да е толкова словоохотлив. Всъщност знаеше отговора. Имаше чувството, че отдавна познава Хоуп и искаше да й разкаже повече за себе си.
	— Искаш ли да пийнем по чаша вино? — попита тя. — Такава хубава вечер е…
	— Звучи добре.
	Излязоха на задната веранда и тя кимна към люлеещите се столове.
	— Шардоне? Днес отворих бутилката.
	— Чудесно.
	_Какво правя, какво правя_, питаше се Хоуп. Никога не беше канила мъж на питие и дано не го подвеждаше с тази покана. Зави й се свят от мисълта за подобно недоразумение.
	Скоти въртеше радостно опашка. Тя се наведе, погали го и му пошепна:
	— Е, какво толкова? Съседи сме, нали така! Пък и съм го поканила отвън, на верандата.
	Кучето я гледаше сънливо.
	— Никак не ми помагаш, да знаеш — въздъхна Хоуп.
	Напълни до половината две чаши с дълги столчета, отказа се да запали лампите на верандата и остави кухнята да свети. Паленето на свещи щеше да се изтълкува погрешно.
	С чашите в ръце тя отвори вратата с крак, а Скоти хукна към портата на оградата.
	— Не сега, утре ще се разходим — извика Хоуп, подаде чашата на Тру, пръстите им се докоснаха и я полазиха тръпки.
	— Благодаря — каза той.
	— Моля — промълви тя и се обърна към Скоти, който все така чакаше до портата и махаше с опашка. — Казах ти, че ще излезем утре. Ама май не разбираш какво ти говоря.
	— Той е умно кученце.
	— Само че понякога хуква към шосето, за да го удари кола.
	— Преди време имах куче. Не за дълго. Правеше ми компания.
	— Какво се случи с него?
	— Не искаш да знаеш.
	— Кажи ми.
	— Нападна го един леопард и го изяде.
	— Беше прав. По-добре да не ми беше казвал.
	— В Африка е така. Различен свят.
	Хоуп поклати глава и двамата замълчаха. Една нощна пеперуда се блъскаше в кухненския прозорец, дочуваше се и подрънкването на ветропоказателя от нощния бриз. Ромонът на вълните наподобяваше търкаляне на камъчета в буркан. Тру гледаше океана, ала Хоуп имаше чувството, че гледа и нея. Очите му сякаш виждаха всичко.
	— Няма ли да ти е мъчно за тук? — попита той.
	— Какво имаш предвид?
	— Видях табелата, че вилата се продава.
	Разбира се, че беше видял.
	— Къщата много ще ми липсва. Имаме я отдавна и мислех, че ще бъде винаги наша.
	— Защо я продавате?
	— Баща ми е болен от АЛС. Знаеш ли какво е това?
	Той поклати глава и Хоуп му обясни.
	— Продават всичко, за да могат да приспособят дома си, когато състоянието му се влоши, или за да могат да плащат за болнични грижи. Най-лошото е несигурността. Притеснявам се за мама. Не знам какво ще прави без татко. Той се е примирил с диагнозата, но вероятно се преструва, че няма нищо страшно. Не иска да се тревожим.
	Тру се облегна назад и я погледна.
	— Разбирам колко ви е тежко, но тревогата наистина не помага. Чърчил я сравнява с тънка струя страх в мозъка — дадем ли й възможност, тя прераства в дълбок канал, в който потъват всичките ни мисли.
	— Чърчил ли го е казал? — учуди се Хоуп.
	— Да. Един от героите на дядо. Непрекъснато го цитираше.
	— Успяваш ли да не се тревожиш за Ендрю?
	— Вече знаеш, че не.
	— Е, поне си откровен — засмя се тя.
	— Понякога е по-лесно да си откровен с непознати.
	Хоуп знаеше, че той има предвид както себе си, така и нея. Загледа се в тъмните вили, пийна глътка вино и усети как тялото й се отпуска.
	— Разбирам защо ще ти е мъчно за вилата — рече Тру. — Тук цари пълно спокойствие!
	— Когато бяхме малки, със сестрите ми не излизахме от водата по цяло лято. Карах сърф, макар и не много добре, и с часове чаках големите вълни. Във водата се мяркаха делфини, акули, че дори и двойка китове. Веднъж видях нещо грамадно с мустаци на няколко метра от мен. Замръзнах от ужас. Приличаше на хипопотам, но като че ли нямаше намерение да ме напада. Приближих се и дълго го гледах.
	— Някаква риба ли беше?
	— Морска крава. Типични са за Флорида, понякога се мяркат и тук. Сестра ми Робин така и не ми повярва, че съм видяла морска крава. Съчинявала съм си, за да се правя на интересна.
	— Аз ти вярвам — усмихна се Тру.
	— Има нещо, което непременно трябва да видиш, докато си тук. „Сродна душа“! Отвъд кея е, на другия остров, но може да стигнеш дотам по време на отлив. Ще се ориентираш по американското знаме на дюните.
	— И какво има там?
	— По-добре да се изненадаш.
	По изражението му личеше, че беше събудила любопитството му.
	— Мислех утре да отида за риба. Стига да намеря стръв.
	— Ще намериш в магазина на кея. Най-ниското ниво на отлива е в около четири следобед. Непременно отиди да видиш „Сродна душа“.
	— Ти какво ще правиш утре?
	— Прическа и педикюр за сватбата. Трябва да си купя и нови обувки. Момичешки работи.
	Той кимна, отпи от виното и отново настъпи мълчание. Люлееха се на столовете и гледаха красивото звездно небе. Хоуп потисна прозявката си и си каза, че е време за сън. Тру отново долови мисълта й и каза:
	— Трябва да тръгвам. Беше дълъг ден. Благодаря за виното.
	Хоуп изпита разочарование, но каза:
	— Благодаря за вечерята.
	Той й подаде празната чаша и тя го последва. Когато на вратата спря и я погледна, тя изведнъж усети неосъзната, но силна вълна на привличане.
	— Ти си невероятна жена, Хоуп — тихо каза Тру. — Вярвам, че с Джош ще бъдете щастливи. Голям късметлия е той…
	Хоуп знаеше, че думите му бяха искрени и не таяха никакъв подтекст. Изпрати го с поглед, докато слизаше по стълбите към плажа. По едно време Тру се обърна, махна, тя му отвърна и се прибра.
	Влезе в банята, съблече се и се погледна в огледалото. Може би трябваше да отслабне няколко килограма, но в никакъв случай не беше пълна. Нямаше да е лошо да прилича на слабите момичета в списанията за фитнес, но структурата й не беше такава. Искаше й се да е малко по-висока или поне толкова висока, колкото сестрите си.
	Замисли се за комплиментите на Тру и за начина, по който я гледаше. Беше й приятно някой да я ухажва без каквито и да е намеци за предстоящ секс. И все пак това бяха опасни мисли.
	Махна ластика на конската опашка и разреса косата си, за да не е оплетена, когато стане сутринта. Извади пижамата от куфара, ала не я облече. Не обичаше да й е студено нощем, но легна гола, затвори очи и изпита странна и приятна възбуда.


>>	Изгрев и изненади

	На другата сутрин Тру мина с въдицата и рибарските принадлежности покрай вилата на Хоуп. Забеляза, че боята на стените се лющеше и някои от перилата бяха разклатени, но къщата му харесваше повече от модерния палат, в който беше отседнал и чиято машина за кафе беше като табло на космически кораб. Щеше да е доволен и на една малка чаша кафе, но тази сутрин отново не можа да я включи.
	Беше малко след зазоряване и вероятно Хоуп спеше. В къщата нямаше признаци на живот. Интересно защо приятелят й нямаше да присъства на сватбата… Това не беше допустимо, дори да бяха временно разделени. Опита да си представи Хоуп рано сутринта — дори сънлива, с подути очи и рошава, тя би била също толкова красива, както и през деня. Когато се усмихваше, от нея се излъчваше топлина и светлина. Тру се унасяше от думите й, все едно слушаше приспивна песен.
	Беше по-топло и по-влажно от предишния ден. Вятърът се беше усилил и Хоуп беше права, че се задава буря. Въздухът преди дъжд в Зимбабве натежаваше по същия начин.
	На кея имаше няколко рибари. Тру нямаше намерение да носи улова вкъщи, тъй като хладилникът беше препълнен с храна, не му се чистеше риба, пък и ножът в кутията с принадлежности беше тъп.
	Влезе в магазина, който освен закуски предлагаше въдици и стръв в хладилника до вратата. Взе две кутийки със скариди, плати на касата заедно с таксата за риболовно разрешително и отиде на кея. Слънцето се подаваше зад облаците и водата блестеше.
	След като се огледа, забеляза, че повечето рибари бяха на края на кея и застана до тях. Хвърли въдицата и зачака. Отнякъде долиташе кънтри песен. Кой знае откъде знаеше за Гарт Брукс и Джордж Стрейт, но песните им бяха любимите на Ендрю. Беше настоял баща му да чуе „Friends in Low Places“. Хареса му, но предпочитанието му към „Бийтълс“ си оставаше.
	Може би подсъзнателно, но Тру беше избрал страната на кея, от която се виждаше къщата на Хоуп. Вечерята и разговорът им бяха повече от приятни, а Хоуп го привличаше много повече от Ким, която наистина харесваше в разгара на връзката им. Струваше му се, че едва ли не ще я засегне заради това предпочитание. Същото чувство изпитваше и когато беше с Ендрю, който беше всичко за него.
	Грижата на Хоуп към семейството и приятелите й беше затрогваща. Тя беше по природа състрадателна, а такива хора бяха вече рядкост. Усети загрижеността й дори към Ендрю. Тру съжаляваше, че беше дошъл няколко дни по-рано, вместо да бъде с него до събота. Ендрю му липсваше и реши да му се обади от автомата в магазина на кея. По това време синът му беше на училище и се налагаше да изчака няколко часа. Нямаше търпение да си замине в понеделник.
	Освен ако…
	Погледна към къщата на Хоуп и се усмихна, когато я видя да подтичва след Скоти, който преследваше гларусите на плажа. Дали и тя мислеше за него, дали вечерта им заедно й беше харесала?
	В този миг нещо задърпа въдицата, Тру започна да навива макарата, но рибата не пускаше кукичката. Знаеше, че трябва да я изчака да се умори, и след малко я издърпа. Тя не спираше да се мята и се наложи да я затисне с пета. Беше плоска и овална. Извади ръкавици и издърпа кукичката с клещите. Някой каза зад гърба му:
	— Ама че огромна камбала!
	Обърна се и видя възрастен мъж с бейзболна шапка. Дрехите му бяха няколко номера по-големи и висяха, между двата предни горни зъба имаше разстояние, а акцентът му беше много по-силен, отколкото на Хоуп, и доста труден за разбиране.
	— Не знаех, че е камбала.
	— Не ми казвай, че не си виждал такава риба.
	— Не съм.
	— Откъде си?
	Тру не беше сигурен, че мъжът е чувал за Зимбабве, но отвърна:
	— От Африка.
	— Не ми приличаш на африканец.
	Миг преди да хвърли рибата във водата, рибарят го спря.
	— Недей! Ако не я искаш, бих я взел, че от вчера нямам никакъв късмет. Бих я хапнал за обяд.
	— Заповядай — кимна Тру и мъжът я прибра в хладилната си чанта.
	— Благодаря!
	— Няма защо.
	Хоуп беше вече в далечния край на плажа. Тру присви очи и дълго я гледа как тича след Скоти. Опитите й да го възпитава се оказваха напразни, но тя не се отказваше.

	* * *

	Телефонът я събуди рано сутринта. Хукна, тъй като помисли, че е Джош. Беше Елън, която плачеше. Дори ридаеше. Щяло да вали и през уикенда се очаквали бури.
	Последва още плач и четиридесетминутен монолог за несправедливия живот. Хоуп се облегна на плота в кухнята, Елън не спираше да говори и тя се поколеба дали да не остави слушалката и да не изтича набързо до тоалетната.
	След разговора реши да си направи кафе, но като че ли по божия намеса машината се развали, така че и двамата с Тру не можеха да пият кафе. Скоти стоеше до вратата. Трябваше веднага да го изведе, за да не се налага да мие пода. Излязоха и кучето хукна — или гонеше котка, или искаше да й причини сърдечен удар, като току изчезваше зад дюните.
	Докато слушаше Елън по телефона, Хоуп видя Тру да минава покрай къщата и се усмихна. Не спираше да се чуди колко приятна беше предишната вечер и разговорът им.
	Дали щеше да отиде до „Сродна душа“? След като приключи с разкрасителните процедури, тя също искаше да мине оттам. Часът за прическа беше в девет, а за педикюр — в единайсет. Трябваше да си купи обувки. Високите тъмночервени обувки, които Елън беше избрала за шаферките, я стискаха ужасно. Преди да прибере Скоти, погледна към кея, но не видя Тру. Кой знае дали беше уловил нещо…
	Бързо се преоблече и се огледа. Стори й се, че е по-хубава от вчера — или по-желана? Гледаше се някак отстрани или може би така, както я беше гледал Тру на масата в ресторанта.
	Изведнъж й хрумна нещо. Написа кратка бележка и я остави на резето на портата на палата, така че Тру да я види. Върна се, взе чантата си и се качи в колата с въздишка. И с предчувствие за предстоящата среща.

	* * *

	Той я видя отдалеч как приближава къщата, спира за миг пред портата и съжали, че не беше там. Не спираше да мисли за нея. Наистина ли беше запленен, или това беше случайно увлечение? Ким го беше питала неведнъж дали си има приятелка. Дори се шегуваше, че ако продължава така, ще загуби тренинг и ще се влюби в първата жена, която го загледа.
	С Хоуп всичко беше различно. Не беше хлътнал до уши, нито беше загубил ума и дума. Тя го привличаше, въпреки че за разлика от Ким, не използваше красотата си като предимство в своя полза. Гледаше я и си казваше това, което мислеше, когато беше доволен от някоя своя картина: _По-добре не може да бъде._
	Само че той заминаваше в понеделник, Хоуп — в неделя. Тя имаше и приятел, за когото вероятно щеше да се омъжи. Кой знае, може изобщо да не се срещнеха през следващите два дни.
	Усети подръпване на въдицата, изчака и измъкна пак непозната риба.
	— О, меджид! — ахна старият рибар. — Морски кефал. Много са вкусни! Ще го пуснеш ли, или…?
	Тру му подаде рибата и той я пъхна в хладилната чанта.
	Стана време да се обади на Ендрю. Развали дребни, чака дълго и пусна доста монети, докато най-сетне се свърза.
	Вдигна Ким, Ендрю грабна слушалката и започна да го разпитва за Америка. Беше разочарован, че няма хора с каубойски шапки, улични престрелки и филмови звезди. Тру усети как сърцето му се свива при мисълта за огромното разстояние помежду им. Разказа на сина си за Скоти, как го беше спасил, а после и за уловените риби. Говориха двайсетина минути, когато чу гласа на Ким, която напомняше на Ендрю, че има да довършва домашни. Тя взе телефона и каза:
	— На Ендрю му е мъчно за теб.
	— И на мен ми е мъчно за него.
	— Срещна ли се с баща си?
	— Не.
	Каза й, че срещата им е в събота, а Ким попита:
	— А как е пострадалото куче?
	— Добре е.
	— Ами Хоуп?
	Беше чула името й и не можеше да се стърпи да не го разпита.
	— Какво Хоуп?
	— Жена ли е?
	— Хоуп е женско име.
	— Разказвай!
	— Няма кой знае какво за разказване.
	— Излизахте ли?
	— Не е важно.
	— Не мога да повярвам! В живота ти най-сетне се появи жена. И то в Америка! Била ли е в Зимбабве?
	— Не.
	— Искам да знам всичко. В замяна ще платя телефонния разговор.
	Говориха още десетина минути и въпреки оскъдната информация от страна на Тру, той почти виждаше доволната усмивка на Ким. След като затвори телефона, отиде да се разходи на плажа. Не разбираше как така Ким веднага предусети чувствата му. Дори да го познаваше по-добре от всеки друг, пак беше странно… Жените са наистина загадъчни същества.
	Когато приближи къщата, видя, че на портата има бележка. Досети се, че е от Хоуп.
C>
	Здравей! Днес ще ходя до „Сродна душа“. Ако искаш да дойдеш, чакай ме в три на плажа.
C$
	Не беше очаквал такава покана. Наистина загадъчни същества…
	Намери писалка, написа бележка и я остави на нейната врата.
	Върна се, направи всекидневните си упражнения и хапна. Небето все повече надвисваше и дъждът се приближаваше.

	* * *

	Елън беше препоръчала не само фризьорския салон в Уилмингтън, но и фризьорката Клер, която беше с безброй пиърсинги на ушите, черна кучешка каишка с шипове на врата, лилави кичури на черната коса, тесни черни панталони и черен потник. Защо ли Елън я харесваше?
	Оказа се, че преди да се премести в Уелмингтън, Клер работела в Рали и Елън й била редовна клиентка. Хоуп седна притеснено на стола, Клер я попита за предпочитанията й и без да спира да бърбори, отряза със замах около шест сантиметра от косата й. Хоуп ахна, а фризьорката я успокои, че ще остане доволна.
	След като й направи светли кичури и я изсуши с четка-сешоар, стана ясно, че Клер има талант. Русите оттенъци в кестенявата коса на Хоуп създаваха впечатление на естествено изсветлели от слънцето кичури, а формата на косата й подчертаваше красивия овал на лицето. Хоуп остави заслужено голям бакшиш и отиде при педикюристката — виетнамка, която почти не говореше английски. Посочи й тъмночервения лак и се зачете в едно списание.
	На връщане се отби в Уолмарт и купи машина за кафе. Избра най-евтината, тъй като продаваха къщата, но кафето беше част от сутрешния й ритуал и не можеше без него. Влезе в няколко магазина и избра високи обувки с каишки, които отиваха на роклята. Бяха скъпи, но нямаше време да търси повече. Хареса си и чифт сандали с мъниста, за да замени износените, с които беше дошла. Разгледа съседния бутик и от разпродажбата си купи рокля с презрамки: на цветя, с малко деколте, прихваната в кръста и дълга до коляното. Рядко си купуваше рокли, но тази беше женствена и й хареса. Само не знаеше дали някога ще я облече.
	Трафикът беше поносим и няколко пъти хвана зелена вълна на светофара. Мина покрай фермерските поля и зави към Сънсет Бийч. Веднага видя бележката на вратата.
C>
	Ще бъда на плажа в три. Очаквам с нетърпение да си поговорим и да науча тайната на „Сродна душа“. Радвам се, че ще бъдеш мой гид.
C$
	Тя премигна. Хареса й начинът, по който изразяваше съгласието си да я придружи. В него имаше нещо романтично.
	Влезе в кухнята със Скоти по петите. Изхвърли старата машина за кафе и погледна часовника. Имаше един час, за да се приготви. Косата й беше направена, оставаше да вземе яке и да чака да стане време за тръгване. А времето вървеше толкова бавно…


>>	Любовно писмо

	В три без десет Тру тръгна към плажа. Беше захладняло, небето сивееше, вятърът духаше все по-силно и гонеше кълба от треви и храсталаци като в уестърните, които беше гледал.
	Дочу гласа на Хоуп. Викаше на Скоти да спре да дърпа каишката. Когато приближи, забеляза, че косата й беше по-къса и по-светла.
	— Привет! Как беше днес? — усмихна се тя.
	— Добре. Ходих на риба.
	Сивкавото небе се отразяваше в тюркоазените й очи и в тях имаше нещо неземно.
	— Видях те с въдицата. И?
	— Улових няколко. А ти? Доволна ли си от разкрасяването?
	— Да. Отне ми половин ден.
	— Изглеждаш чудесно.
	— Благодаря. Добре че ме позна! Фризьорката доста ме подстрига. — Хоуп дръпна ципа на якето. — Дали да не си вземеш яке? Стана студено.
	— Добре ми е така.
	— Благодарение на зимбабвийската кръв.
	Тя свали каишката на Скоти и той хукна.
	— Много е див. Ходихме на специално обучение, но не се поддава. Или не съм достатъчно строга?
	— Не знам какво да отговоря. Искам да съм тактичен.
	— Ясно — засмя се Хоуп. — Говори ли с Ендрю?
	— Да. Убедих се, че той ми липсва повече, отколкото аз на него.
	— Отнася се за всички деца. Когато ходех на лагер, толкова се забавлявах, че не се сещах за нашите.
	— Е, успокоих се — усмихна се Тру. — Ти искаш ли да имаш деца?
	— Да. Не мога да си представя живота без деца.
	— Наистина ли?
	— Обичам работата си, но за мен това не е достатъчно. Когато сестра ми роди първото си дете и ми даде да го подържа, направо се разтопих. Като малко момиченце пъхах възглавница под блузата си и се преструвах на бременна. Мисълта, че в теб расте малко човече, което обичаш с цялото си същество, ме разтърсва до дъното на душата. Вече не ходя често на черква, но чувството е сравнимо само с най-дълбока духовност.
	Хоуп прибра кичур коса зад ухото си, сякаш искаше да прогони някаква мъчителна мисъл, а Тру се трогна от дълбоката й чувствителност и изпита желание да я прегърне.
	— Но както знаем, човек предполага, Господ разполага. Не мислех, че няма да съм омъжена на моите години. Сякаш животът ми е спрял и е въпрос на изчакване. Срещнах този чудесен мъж, заедно сме от шест години, но като че ли се въртим в омагьосан кръг. Не живеем заедно, не сме женени, нито сгодени. Извинявай, сигурно ти досаждам.
	— Напротив.
	— Чудя се защо ме слушаш.
	_Защото те харесвам_, мислеше си Тру, но каза:
	— Понякога е достатъчно само някой да те слуша.
	Скоти тичаше пред тях, без да се обръща.
	— Не биваше да ти разказвам всичко това — продължи Хоуп. — Разочарована съм от Джош и се питам имаме ли бъдеще. Но вероятно мисля така, тъй като съм му ядосана. Ако говорехме, когато не сме разделени, сигурно щях да го хваля и да се възхищавам от него.
	— А той иска ли да се ожените и да имате деца?
	— Казва, че иска. Или доскоро твърдеше, че иска. Последния път, когато заговорих за това, се скарахме и той замина за Лас Вегас с приятелите си.
	Тру сбърчи чело. Славата на Лас Вегас се носеше дори в Зимбабве.
	— Всъщност той не е чак толкова себичен — добави Хоуп. — Просто още не е пораснал.
	— На колко години е?
	— Приближава четиридесет. А ти на колко си?
	— На четиридесет и две.
	— Кога за пръв път се почувства като голям и зрял мъж?
	— На осемнайсет. Тогава си тръгнах от фермата.
	— Напълно обяснимо след всичко, което си преживял.
	— Решила ли си какво ще правиш?
	— Вероятно пак ще се сдобрим и ще продължим постарому.
	— Това ли искаш?
	— Обичам го. И той ме обича. Понякога не се държи добре, но всъщност е чудесен човек.
	Тру очакваше такова обобщение и все пак не искаше да го чуе.
	— Не се съмнявам.
	— Защо?
	— Ами защото си с него цели шест години. Макар да те познавам отскоро, бих казал, че ти не би прекарала толкова време с някого, който не притежава качества, достойни за уважение.
	Хоуп се наведе, взе една пъстроцветна мидена черупка, но тя се оказа счупена. Хвърли я и попита:
	— Знаеш ли какво си мисля?
	— Какво?
	— Ким е сбъркала, като не те е запазила за себе си.
	— О, не. Не мисля, че ставам за съпруг.
	— Това означава ли, че нямаш намерение пак да се ожениш?
	— Дори не се замислям. Работата и Ендрю запълват времето ми. Нямам време за запознанства и срещи.
	— Какви са жените в Зимбабве?
	— В моите кръгове почти всички са омъжени.
	— Може би трябва да се преместиш в друга страна?
	— Зимбабве е моята родина. Ендрю е там. Никога няма да го оставя. Ти мислила ли си да напуснеш Щатите?
	— Никога. А и заради болестта на татко това не е възможно. Семейството ми е тук. Приятелите ми са тук. Бих искала да отида в Африка… На сафари.
	— Ако отидеш, внимавай с гидовете. Някои са опасно чаровни.
	— Е, вече знам.
	Хоуп побутна рамото му закачливо и попита:
	— Готов ли си за „Сродна душа“?
	— Така и не разбрах какво е това.
	— Пощенска кутия на плажа.
	— Чия е кутията?
	— Ничия. Всеки може да я ползва.
	— Трябва ли да пусна писмо?
	— Ако искаш. Аз пуснах първия път.
	— Кога беше това?
	— Преди пет години. Кутията е от 1983 година. Идвала съм няколко пъти, включително миналата година, на Коледа. Валеше сняг. На брега никога не вали, но тогава ни засипа и дори направихме снежен човек пред къщи. Имаме снимка.
	— Не съм виждал сняг.
	— Никога?
	— В Зимбабве не вали сняг. А в Европа съм бил само през лятото.
	— Родителите ми ни водеха на ски в Сноушу, Западна Вирджиния.
	— Добре ли караш?
	— Не. Страх ме е да се спускам по стръмното. Не обичам да рискувам.
	Небето проблесна.
	— Това светкавица ли беше? — попита Тру.
	— Май да.
	— Дали да не се върнем?
	— Бурята е далеч.
	— Сигурна ли си?
	— Да.
	Продължиха да вървят към Бърд Айланд. Тръгнаха по дюните, за да не си намокрят краката. Тру все още усещаше игличките, които плъзнаха по ръката му, когато Хоуп го побутна закачливо.
	След малко наближиха „Сродна душа“.
	— Ама това наистина е пощенска кутия — рече той.
	— Нали ти казах.
	— Предполагах, че е метафора.
	— Не е.
	— Кой се грижи за кутията?
	— Вероятно някой местен. Татко сигурно знае.
	Хоуп се загледа в трапчинката на брадичката на Тру и в разрошената му от вятъра коса.
	— Дали след като се върнеш, няма да забиеш кол в буша и да закачиш такава кутия?
	— Термитите ще изядат кола за по-малко от месец. Пък и никой няма да пусне писмо, нито пък ще се спре да чете. Опасно е.
	— Ходиш ли сам?
	— Само с оръжие. И с предварително проучване на животните, които са наблизо.
	— Кои са най-опасните?
	— Зависи от настроението им, мястото и времето. Ако си близо до вода, трябва да се пазиш от крокодили и хипопотами. Ако им е горещо, слоновете нападат през деня, а лъвовете са опасни нощем. Черните мамби са отровни и смъртоносни.
	— Ние имаме водни щитомуцунести змии в Северна Каролина. И медянки. Веднъж докараха едно ухапано дете, но го спасихме с антивенин. Но защо говорим за това?
	— Защото предложи да сложа пощенска кутия насред буша.
	— А, да. Готов ли си да видим писмата?
	— Има някакъв ритуал ли?
	— Да. Първо скачаш десет пъти, пееш новогодишната песен „Олд Ланг Сайн“ и оставяш дар — торта „Червено кадифе“.
	Тру я гледаше учудено.
	— Хвана се! — прихна Хоуп. — Няма ритуал. Четеш писмата и ако искаш, оставяш и ти.
	Тя извади купа пликове и ги остави на пейката. Седнаха един до друг и Хоуп усети топлината на тялото му.
	— Искаш ли първо аз да чета, а после ти?
	— С удоволствие — кимна той.
	— Дано има нещо интересно. Попадала съм на страхотни истории!
	— Разкажи ми най-страхотната.
	— Ами… Авторът на писмото описваше случайната си среща с момиче на бара в един ресторант. Поговорили, после дошли приятелите й и тя седнала на масата им. Мъжът беше сигурен, че тази жена била неговата сродна душа — тя и никоя друга. Беше оставил телефона и името си и се надяваше някой да я познава и да му помогне да я намери.
	— Вижда ми се малко маниакално. Та те само са си поговорили…
	— Беше много романтично писмо. Понякога може да откриеш случайно своя човек.
	Хоуп взе една картичка с бойния кораб от Втората световна война USS North Carolina. Прочете я и я подаде на Тру.
	— Но това е списък за продукти на някого, който ще прави барбекю. Няма нищо интересно.
	— Затова е и толкова забавно! Търсим да намерим нещо изключително, някой диамант в пепелта и може би вече сме го намерили!
	Следващото писмо беше стихотворение на момиче за родителите му. Ендрю също беше писал нещо подобно като малък. Кракът на Хоуп допираше крака на Тру, но тя като че ли се беше задълбочила в писмото и не забелязваше нищо друго. От време на време хвърляше поглед към Скоти, за да се увери, че е наблизо.
	Прегледаха няколко картички и едно писмо на баща до децата му. Тонът му беше горчив и обвинителен. Тру се запита дали родителят беше помислил за собствената си вина за лошите им отношения, и остави писмото. Загледа се в кръжащия над вълните пеликан. Океанът ставаше все по-тъмен, а отливът беше оголил гладкия и осеян с мидени черупки бряг. Загледа се в Хоуп — бризът развяваше косата й в притъмнелия следобед и от нея струеше светлина. По едно време забеляза, че тя чете за втори път писмото в ръцете си и подсмърча.
	— Сблъсък на звезди и пронизващи душата лъчи? — попита той.
	— Не съвсем. Искаш ли да го прочетеш, ама на глас?
	Тру се изненада от предложението, но взе писмото. Когато ръцете им се докоснаха, той усети, че започва да се влюбва. Всичко в нея беше толкова естествено и непринудено… Долови свежия лъх на цветя от косата й и изпита силно желание да я прегърне. Взе писмото и зачете:
C>
	Мила Лена,
	Пясъчният часовник на живота ми е безмилостен и не спира своя ход. Непрестанно мисля за благословените ни години заедно. Особено сега, когато затъвам в мъка и самота.
	Кой съм аз без теб… Имах чувството, че четеш мислите ми дори когато остарях. Винаги знаеше какво искам. Въпреки малките ни спречквания, аз имах щастието да съм с теб повече от половин век. Ти ме очароваше, вдъхновяваше и аз бях горд, че си до мен. Когато те прегръщах, държах света в ръцете си. Бих дал всичко, за да те прегърна още веднъж.
	Искам да помириша косата ти и да те гледам как готвиш любимото ми, забранено от лекарите пържено пиле. Искам да те гледам как обличаш синия пуловер, който ти купих за рождения ден и който обикновено обличаше, когато се сгушваше вечер до мен. Искам да сме заедно до децата, внуците и правнучката ни Ема. Кога остарях толкова много? Не чувам гласа ти… И това свива сърцето ми до болка.
	Не ме бива да живея сам. Липсва ми закачливата ти усмивка и гласът ти. Понякога ми се струва, че ме викаш от градината, отивам до прозореца и виждам само накацалите по дърветата кардинали, за които ме накара да направя хранилки. Редовно им слагам зрънца. Разбрах защо толкова много обичаше птиците, когато собственикът на зоомагазина спомена, че живеели на двойки и никога не се разделяли.
	Не знам дали е истина, ала искам да го повярвам. Ти беше моят кардинал, а аз — твоят. Много ми липсваш.
	Честита годишнина!
@	Джо
C$
	Тру не очакваше, че ще се трогне толкова много. Хоуп го гледаше и когато вдигна очи от писмото, той отново бе поразен от завладяващата й красота.
	— Ето защо обичам да идвам тук и да чета писмата — промълви тя.
	Тру предположи, че следващите писма щяха да бледнеят в сравнение с това, и се оказа прав. Бяха искрени и затрогващи, но не докоснаха сърцето му толкова силно. Къде ли живееше Джо, какво ли правеше и как беше стигнал до този труднодостъпен бряг?
	Оставиха писмата и тръгнаха по обратния път. През повечето време мълчаха и Тру отново се замисли за Джо и Лена, за изпълнения им с обич и доверие живот, за желанието да бъдат вечно заедно. Дали и Хоуп мислеше същото?
	Скоти сновеше между дюните и водата. Облаците надвисваха все повече и започна да ръми. Приливът ги принуди да вървят по дюните, за да не се намокрят. Загърмя, ръменето се засили и заваля като из ведро.
	Хоуп се затича, но кеят беше далеч. Намали ход и разпери виновно ръце.
	— Извинявай, май не изчислих времето и дъждът ни изпревари.
	— Няма проблем. Вали, но не е студено.
	— Пък и приключението си заслужаваше! — засмя се тя.
	Лицето й беше мокро с леко размазан грим — бегло несъвършенство в жената, която беше съвършена в очите на Тру. Не спираше да мисли за нея — как така се появи в живота му и защо го плени толкова силно и бързо. Възхищаваше се на красотата й, а пред очите му се въртяха неспирно часовете, които бяха прекарали заедно. Имаше чувството, че бе извървял целия този път само за да срещне нея.
	Предполагаше, че Хоуп долавя чувствата му, и се питаше дали и тя изпитва същото към него. Сложи ръка на кръста й и двамата сякаш застинаха в очакване. Наведе се към нея, но след миг усети ръката й на гърдите си.
	— Тру… — прошепна тя.
	Разбра, че трябва да се отдръпне, но нямаше сили да го стори под непреодолимата власт на старите позабравени инстинкти. Изведнъж осъзна, че е влюбен, а и че е чакал да срещне жена като Хоуп през целия си живот.
	Тя го гледаше и не знаеше как да се откъсне от топлото докосване на ръката му и как да превъзмогне обзелия я тръпнещ копнеж. Част от нея жадуваше за целувка, но тя осъзнаваше, че не бива да го прави, и затова сложи ръката си на гърдите му.
	Колебливо извърна поглед и долови разочарованието му. Той отстъпи крачка назад, ала задържа ръката си на кръста й.
	— Да вървим — рече Хоуп и Тру кимна.
	Тя посегна към ръката му с намерение да я стисне за миг, ала той преплете пръсти в нейните. Тръгнаха един до друг и Хоуп си спомни за някогашната първа целувка с Тони, която й се беше сторила само като първа стъпка към зрелостта, докато докосването на Тру беше омайващо интимно и предразполагащо към още по-голяма близост.
	Минаха покрай „Кланси“ и кея. Спряха пред къщата на Хоуп и когато Тру пусна ръката й, тя осъзна, че не може да се разделят току-така и попита:
	— Искаш ли да вечеряме заедно? Купих прясна риба и ще сготвя.
	— Искам. И то много.


>>	Моменти на истина

	Хоуп влезе и Скоти я последва, като отърси мократа си козина, преди да успее да го избърше.
	Вечерята беше след час и половина. Свали мокрите дрехи, напълни ваната и пусна шепа от ароматните балончета. Наля си чаша вино, взе няколко свещи, и след като ги запали, се пъхна в горещата ухаеща вода. Отпи глътка вино и се отпусна. Пред очите й беше Тру в мига, в който се наведе да я целуне на плажа. Беше много романтично и не само заради това, че се чувстваше толкова желана. В отношенията им имаше нежност и непрестореност, за каквито не беше и подозирала, че жадува.
	Дали тези чувства бяха възникнали сега, или се бяха таили в нея, потиснати от всекидневните грижи и тревоги, а и от гнева, който изпитваше към Джош? Едно беше сигурно, напоследък нямаше сили и желание дори да помисли да се погрижи за себе си. Не изпитваше желание да види приятелите си и сякаш беше изгубила интерес към живота. Тру я върна към нейното предишно аз — Хоуп, която беше неизменно изпълнена с ентусиазъм както към обичайното, така и към необичайното в живота.
	Обръсна краката си и поседя във ваната, докато водата изстина. Намаза тялото си с лосион и се наслади на приятния му аромат.
	Облече новата рокля и обу новите сандали. Сутиен не й трябваше, а след кратко колебание се отказа и от бикините.
	Издуха косата си с четката така, както беше направила Клер. Сложи сини сенки, за да подчертае цвета на очите си, мъничко парфюм и висящите кристални обици, подарък от Робин за рождения й ден.
	Застана пред огледалото, оправи презрамките на роклята и за разлика от много други пъти, остана доволна от себе си.
	Занесе чашата с вино в хола, оправи възглавниците на дивана и остави книгата, която четеше, на рафта. Нагласи лампите в хола да светят приглушено и пусна радиото на станцията с класически джаз.
	Отвори друга бутилка вино и я остави в хладилника, за да се изстуди. Наряза тиквички и лук за гарнитура на рибата. Направи в дървената купа салата от домати, краставици, моркови и маруля и само след миг на вратата се почука.
	— Влизай! Отворено е!
	Чу го как влиза в антрето и добави:
	— Ей сега идвам.
	Изплакна и избърса ръцете си, наля вино и остави на масата малка купичка с маслини каламата. Взе чашите и отиде в хола. Тру беше клекнал с гръб към нея и си играеше със Скоти. Беше със синя риза с дълги ръкави и с тесни джинси, които очертаваха бедрата му. Изглеждаше невероятно секси и Хоуп не можеше да откъсне очи от него. Той се надигна, погледна я и замря от почуда.
	— Колко си красива!
	Тя изведнъж осъзна, че Тру беше влюбен в нея. И че чувството беше взаимно, а и желано от първия им миг заедно.
	— Ако знаех, че ще си толкова елегантна, щях да облека сако. Е, ако бях взел сако в багажа…
	Хоуп му подаде чашата и каза с усмивка:
	— Изглеждаш чудесно. Виното не е същото като снощното. Дано ти хареса.
	— Сигурен съм, че е хубаво.
	— Още не съм започнала да готвя. Може би е малко рано… Има маслини на масата в трапезарията.
	— Благодаря.
	Хоуп пое дълбоко въздух и двамата с Тру седнаха с лице към прозореца. Гърлото й беше сухо и тя пийна глътка вино. Тру държеше чашата си с две ръце и като че ли също беше притеснен. Това малко я успокои.
	— Радвам се, че дойде с мен днес.
	— И на мен ми беше приятно.
	Телефонът иззвъня. Хоуп вдигна след второто иззвъняване. Поколеба се дали да не изчака съобщение, но й мина през ума да не са родителите й. Беше Джош.
	— Здравей! Аз съм.
	Стомахът й се сви. Нямаше желание да разговаря с него. Не и с Тру до себе си.
	— Здрасти.
	— Не вярвах, че си у дома. Мислех, че си излязла някъде. — Говореше бавно и сигурно беше пил. — Във Вегас е много горещо. Тъкмо се върнах от басейна. Ти как си?
	Тру не помръдваше. Беше толкова близо до Хоуп и тя все още усещаше докосването на ръката му на плажа. Пое дъх и отвърна:
	— Добре съм. А ти?
	— Спечелих снощи на блекджек.
	— Радвам се.
	— Как е времето там?
	— Вали. И така ще бъде през целия уикенд.
	— Елън сигурно се притеснява за сватбата.
	— Да.
	— Всичко наред ли е? Сякаш не ти се говори.
	— Казах ти, че всичко е наред.
	— Да не би още да се сърдиш?
	Хоуп едва се сдържа да не избухне.
	— А ти как мислиш?
	— Не ти ли се струва, че прекалено се вживяваш?
	— Не искам да говорим за това по телефона.
	— Защо?
	— Защото не е за телефон.
	Чу се подрънкване на лед в чаша и Джош заяви:
	— Прозвуча мелодраматично! Не разбирам защо се държиш така?
	— Може би просто не ме познаваш добре. Трябва да затварям. Дочуване.
	Джош продължаваше да говори, но Хоуп остави слушалката. Погледна Тру и рече:
	— Извинявай. Не биваше да вдигам.
	Песните по радиото се нижеха — бавни и тъжни. Тру стана и пристъпи към Хоуп, без да сваля очите си от нейните. Тя не мигна и той направи още една крачка. Нямаше нужда от думи. Когато тялото му притисна нейното, Хоуп изпита чувството, че се случва нещо нереално. Дали да не го спре? След няколко дни той щеше да бъде на другия край на света и връзката им — физическа и емоционална — беше обречена. Тру щеше да страда, тя също.
	Но връщане назад нямаше.
	Дъждът биеше по прозорците, облаците се сгъстяваха и небето тъмнееше. Той плъзна ръка по гърба й, като все така не сваляше очите си от нейните. Палците му галеха тялото й през тънката рокля и Хоуп се питаше дали усеща, че е без бельо. Мисълта я възбуди. Топлината му преля в нейната, тя пое въздух на пресекулки и обгърна врата му с две ръце. Бавно и леко се олюляха в такт с песента по радиото. Тру се усмихна и тя се предаде на чара му, като потрепери от топлия дъх, който галеше врата й.
	Целуна я по скулите, ушите и когато най-сетне влажните му устни се сляха с нейните, Хоуп долови сдържаността на ласките му — даваше й последна възможност да го спре. Тази деликатност заглуши съпротивата й, тя разтвори устни, езиците им се преплетоха и неочаквано за самата себе си Хоуп изстена. Цялата тръпнеше и докосването му сякаш предизвикваше леки електрошокове по гърба, ръцете и корема й. Зърната на гърдите й се втвърдиха и тя спусна длани от лицето към корема му, докато устните му вкусваха нежното ухание на шията й. Хвана го за ръка и го заведе в спалнята.
	В огледалото видя, че Тру продължава да я гледа. Запали две свещи — една на нощното шкафче и една на бюрото. По стените затанцуваха сенки.
	Хоуп долавяше страстния му копнеж. Потънаха в обятията си, тя издърпа ризата му, разкопча я и прокара пръсти по гърдите и по стегнатите, очертани мускули на корема. Пусна ризата на пода, разкопча колана и копчето на джинсите му, дръпна ципа, а Тру свали ботите, джинсите, чорапите и боксерките си. Застана гол пред нея. Тялото му беше съвършено — досущ древна мраморна статуя. Хоуп събу сандалите си преднамерено бавно, той отново я прегърна, погали с език ухото й и свали презрамките на роклята, която се свлече на пода. Голото й тяло се притисна в неговото. Ръцете му пълзяха по гърба и ханша й. С един замах я грабна и понесе към леглото.
	Без да откъсва устни от нейните, Тру галеше гърдите и корема й, Хоуп притискаше в прегръдка гърба му и ласките му я караха да се чувства красива и желана. Той прокара език по гърдите, по корема й и още по-надолу… Възбудата й растеше и тя сплете пръсти в косата му, преди да го придърпа върху себе си.
	Тру целуна връхчетата на пръстите, носа, скулите и устните й и когато я облада, тя изви гръб и отново изстена. Никога не беше желала някого толкова силно.
	Движеха се в унисон с желанията си и Хоуп усети как тялото й потрепва със задаващата се всепомитаща вълна на несравнимо удоволствие. Извика, а след малко я заля още една и още една вълна… Върховният миг разтърси и Тру, а задъханата Хоуп остана да лежи изтощена в прегръдките му. Той продължи да я милва, а тя се отпусна в обзелата я сладостна леност.
	По-късно се любиха отново. Този път по-бавно, но също така страстно. Оргазмът й беше още по-разтърсващ, но колкото и да беше изтощена, тя продължаваше да изпитва възбуда. Каза си, че не биха могли да се любят още веднъж, но грешеше. Накрая се сгуши в Тру и потъна в дълбок сън.

	* * *

	Когато се събуди, от прозорците струеше белезникава светлина, а от кухнята се носеше мирис на кафе. Облече халата в банята и тръгна към кухнята. Беше много гладна. Всъщност не бяха вечеряли.
	Тру седеше на масата, на която имаше пържени яйца и нарязани плодове. Щом я видя, стана и я прегърна.
	— Добро утро.
	— И на теб. Не ме целувай, че още не съм си измила зъбите.
	— Нали нямаш против, че направих закуска?
	— Съвсем не. Кога стана?
	— Преди няколко часа.
	— Не спа ли?
	— Спах достатъчно. Направих кафе. Искаш ли да ти налея?
	— О, да.
	Хоуп го целуна по бузата и си сипа от пържените яйца и от плодовете. Дъждът беше спрял, но личеше, че е само временно.
	Тру й подаде чашата с кафе.
	— Млякото и захарта са на масата.
	— Всичко си намерил!
	Тя беше трогната от вниманието му. Утрото беше наистина прекрасно.
	— Освен закуска друго прави ли?
	— Избърсах мокрите столове на верандата.
	Тру взе ръката й, целуна я и каза:
	— Обичам те.
	Кухнята се завъртя пред очите й и Хоуп промълви:
	— И аз теб.
	— Би ли седнала след закуска с мен на верандата?
	— Защо?
	— Искам да те нарисувам.
	Хоуп се изненада, но кимна.
	След малко излязоха и се настаниха на столовете.
	— Да я оставя ли? — попита Хоуп и посочи чашата в ръката си.
	— Няма значение. Бъди естествена и си представи, че ме няма.
	Хоуп кръстоса крака, пийна глътка кафе, наведе се напред, назад, погледна океана и Тру, който я гледаше внимателно и рисуваше.
	— Как да си представя, че те няма, като не сваляш очите си от мен?
	— Не знам. Мен никой не ме е рисувал — засмя се той.
	— Не ми помагаш така!
	Добре че Скоти се навърташе наоколо и Хоуп реши да гледа него, за да се отпусне.
	Забеляза с крайчеца на окото си уверените движения, с които Тру нанасяше щрихите. Понякога набръчкваше чело и присвиваше очи, като непресторената му увереност го правеше още по-привлекателен.
	Всеки миг щеше да завали и той попита:
	— Искаш ли да видиш портрета си? Не е завършен, но ще добиеш някаква представа.
	— Първо ще си взема душ.
	Той я прегърна и нежно я целуна. Хоуп се облегна на рамото му, вдиша уханието му и за пореден път се замисли за чудото, което ги беше събрало.


>>	Заедно

	Седнаха на дивана. Разгледаха рисунките и след това отидоха на обяд в едно заведение на Оушън Айл Бийч.
	Когато се прибраха, бурята вилнееше. Той седна на леглото, а Хоуп започна да се приготвя за репетицията на сватбата. Доставяше му удоволствие да я гледа как се гримира — в процеса на разкрасяване имаше нещо много привлекателно — пък и забеляза, че на нея й беше приятно, че я наблюдава.
	Преди да тръгне, дълго и силно се прегръщаха и целуваха. Тру й махна, когато запали колата и потегли. Хоуп го беше помолила да изведе Скоти и го беше поканила да спи при нея. Докато вечеряше, той се запита дали приятелите й щяха да забележат в изражението й онова, което беше преживяла предишните ден и нощ…
	Довърши портрета и започна друга рисунка — двамата в профил на плажа, стояха до брега и се гледаха. Рисува часове наред. Хоуп му липсваше много и когато най-сетне се върна в полунощ, отново се любиха. Тя беше изморена от предишната нощ и скоро след това заспа в ръцете му. Тру не можеше да заспи. Времето им заедно щеше да приключи скоро, а тя беше жената, с която искаше да прекара живота си.
	Гледаше тавана и не намираше изход.

	* * *

	Сутринта я прегръща дълго и мълчаливо в леглото. Хоуп имаше чувството, че прелива от обич и нежност, но беше обзета и от страх. От същия страх, който изпитваше Тру. Времето минаваше и часовникът тиктакаше все по-силно.
	Валеше, но решиха да се разходят по плажа.
	Хоуп намери дъждобраните в дрешника и излязоха заедно със Скоти. Държаха се за ръце и когато стигнаха до мястото, където се срещнаха за пръв път, се целунаха.
	— Исках това от мига, в който те видях — каза Тру.
	— Кое? Да спиш с мен или да се влюбиш в мен?
	— И двете. А ти?
	— Подозирах, че ще спим заедно след вечерта, когато пихме вино на верандата. Но разбрах, че се влюбвам в теб, когато дойде на вечеря. Извинявай, че не ти позволих да ме целунеш първия път.
	На връщане спряха в къщата на Тру. На телефона имаше съобщение от баща му. Щял да пристигне между два и три. По това време Хоуп трябваше да тръгне за сватбата.
	Тру я разведе по етажите. Тя не очакваше такова елегантно обзавеждане и си каза, че не би имала против да наеме вилата за една седмица и да покани приятелите си да се позабавляват. Посочи джакузито в голямата спалня и предложи:
	— Дали да не го пробваме?
	Съблякоха се и сложиха влажните дрехи в сушилнята. Потопиха се в разпенената вода, Хоуп се облегна на Тру, той взе една малка хавлиена кърпа и разтри гърдите, корема, ръцете и краката й.
	Обядваха по халати и след като дрехите им изсъхнаха, отидоха у Хоуп, тъй като стана време да се приготвя за сватбата. Тру отново седна на спалнята, за да я гледа, докато се облича и гримира. Когато беше готова, тя се завъртя и попита:
	— Е?
	— Зашеметяваща! — ахна той, без да откъсва възхитения си поглед от Хоуп. — Искам да те целуна, но ме е страх да не размажа червилото.
	— Ще рискувам — рече тя и го целуна. — Ако не беше зает, можеше да дойдеш с мен.
	— Нямам костюм.
	— Представям си колко си красив в костюм! Притесняваш ли се за срещата?
	— Немного.
	— Ами ако не си спомня кой знае какво за майка ти?
	— Тогава срещата ще бъде кратка.
	— Не те ли интересува що за човек е? Къде е бил през всичките тези години?
	— Не особено.
	— Вероятно ще поиска да поддържате връзка.
	— Надали. Ако толкова е искал да ме види, можеше да дойде преди няколко дни, а не чак сега.
	— Защо мислиш, че настоява да се срещнете?
	— За да ми каже защо е оставил майка ми.

	* * *

	Тру изпрати Хоуп до колата с два чадъра, за да не се намокри.
	— Може да звучи глупаво, но ще ми липсваш.
	— И ти на мен.
	— После ще ми разкажеш за срещата, нали?
	— Разбира се. Ще изведа и Скоти.
	— Не знам кога ще се прибера. Сигурно ще бъде късно. Няма да се разсърдя, ако си заспал.
	— Приятно прекарване!
	— Благодаря.
	Макар дълго да му маха от колата, щом я изгуби от поглед, Тру бе обзет от някакво необяснимо мрачно предчувствие.


>>	Срещата с бащата

	Тру взе моливите, рисунките и се върна в къщата. Искаше да довърши портрета на Хоуп. Вървеше добре и скоро се зае с фините детайли.
	Някой почука.
	Баща му.
	Спря с ръка на дръжката на вратата и пое дъх. Когато я отвори, видя баща си за пръв път. Забеляза и някои прилики — същите тъмносини очи и трапчинка на брадичката. Косата на стария мъж беше оредяла и побеляла. Беше леко прегърбен, блед и слаб. Сакото му като че ли беше купувано за по-едър мъж и едва ли не го поглъщаше. Въпреки силното виене на вятъра, Тру чу хъркането на гърдите му.
	— Здравей, Тру — каза баща му с усилие. Държеше чадър, а до краката му имаше куфарче.
	— Здравей, Хари.
	— Може ли да вляза?
	— Разбира се.
	Баща му се наведе с усилие към куфарчето и Тру предложи:
	— Да го взема аз?
	— Благодаря. Колкото по` остарявам, толкова по-трудно стигам земята.
	Старият мъж затътри крака към прозорците в хола и Тру го последва.
	— Бурята си я бива. Шофьорът заобикаля няколко пъти заради наводнените шосета — рече бащата.
	Тру го гледаше и си мислеше: _Ако живея толкова дълго, един ден ще заприличам на него._
	— Харесва ли ти къщата?
	— Голяма е. И хубава.
	— Построих я преди няколко години. Жена ми искаше къща на брега, но почти не сме живели тук. Имаше ли достатъчно храна в хладилника?
	— Твърде много. И ще остане.
	— Поръчах я чак когато тръгна за насам, тъй като в интензивното отделение не разрешават телефонни разговори и помолих дъщеря ми да се погрижи.
	_Жена ми, дъщеря ми, интензивно отделение…_ Тру го слушаше и си мислеше, че Хоуп беше права — в срещата имаше нещо сюрреалистично.
	— Съжалявам, че не можах да уредя да наемеш кола. Предполагам, че щеше да ти е по-удобно.
	— Не познавам пътищата и нямаше да знам как да стигна дотук. Дълго време ли беше в болницата?
	— Вчера излязох. Децата не бяха съгласни, но аз държах да се срещнем.
	Настаниха се на масата в трапезарията и Хари се отпусна на стола. Изглеждаше много изтощен.
	— Защо беше в интензивното?
	— Имам рак на белия дроб. Четвърти стадий.
	— Не знам какво точно означава.
	— Терминален стадий. Остават ми няколко месеца, а може би по-малко. Божа работа. Разбрах пролетта…
	Тру изпита съжаление, но не като за член от семейството, а като за някой непознат.
	— Съжалявам.
	— Благодаря — усмихна се Хари. — Е, поне мога да твърдя, че имах хубав живот, и за разлика от много хора, ще мога и да се сбогувам с него. И да ти кажа „Здравей“. — Той извади кърпичка и се закашля в нея. Пое трудно дъх и добави: — Искам да ти благодаря, че дойде. Не бях сигурен, че ще се съгласиш.
	— В първия момент не бях съгласен.
	— Но ти стана любопитно.
	— Да.
	— Разбрах за теб преди няколко години.
	— И все пак изчака известно време, преди да пожелаеш да ме видиш.
	— Да.
	— Защо?
	— Не исках да усложнявам живота ти. А и моя живот.
	Отговорът беше откровен.
	— Как разбра за мен?
	— От един стар приятел — Франк Джесъп. Не се бяхме виждали четиридесетина години. Поддържахме връзка с коледни картички и писма от време на време. Та, преди време Франк минаваше през града и обядвахме заедно. Той спомена майка ти и каза, че се говорело, че по-малко от година след като съм заминал, родила син. Наех човек, който направи проучване. Отне му доста време, тъй като хората продължават да се страхуват от дядо ти дори след смъртта му. Пък и страната е в такова състояние, че не може да се разчита на запазена документация. В крайна сметка се сдобихме с информация и изпратих човек в „Хванге“, за да те снима. Имаш моите очи и овала на майка си.
	Хари извърна поглед към прозореца, а Тру попита:
	— Какво имаше предвид, когато каза, че не искаш да усложняваш живота ми?
	Баща му помълча и накрая каза:
	— Хората смятат, че истината е разрешение за всички проблеми. Живях достатъчно дълго и разбрах, че не е така. Понякога истината може да навреди. Затова не знам дали да ти кажа всичко, или да премълча някои неща от миналото, които вероятно ще те наранят и които може би не би желал да узнаеш. И така, искаш ли да чуеш цялата истина, или част от нея? На мен не ми остава много време и няма дълго да се терзая, но ти…
	Тру се колебаеше. Макар да беше обвито в неяснота, това, което току-що чу, го караше да изпитва любопитство. От друга страна, се питаше дали би искал да узнае цялата истина. Вместо да отговори, той стана и каза:
	— Ще си налея вода. Ти искаш ли?
	— Бих предпочел горещ чай.
	Тру намери чайник, сложи вода и когато чайникът засвири, заля пакетчето и занесе чашата на Хари.
	Баща му мълчеше. Изглежда, че и той не изпитваше необходимост да запълва тишината с общи приказки.
	— Е, реши ли? — попита Хари.
	— Не още.
	— Има ли нещо конкретно, което искаш да знаеш?
	За малко да каже: „Искам да ми разкажеш за майка ми“, но вместо това рече:
	— Всъщност аз не знам нищо за теб.
	— Роден съм през 1914 година в Колорадо, и колкото и да не ти се вярва, в къща от слама и кал. Имах три по-големи сестри. По време на Депресията живеехме трудно, но майка ми беше учителка и държеше на образованието. Следвах, завърших с няколко дипломи и служих в инженерните войски. Избухна войната и заминах за Северна Африка, после за Италия и Европа. В края на четиридесет и четвърта и пролетта на четиридесет и пета строяхме мостове. Съюзниците приближаваха Германия и по пътя им имаше водни бариери. Сприятелих се с един английски инженер. Беше израснал в Родезия и когато ми разказа за подземните богатства и мините в страната, аз се върнах с него в страната му. Помогна ми да си намеря работа в мината „Буштик“. Работих няколко години и… срещнах майка ти.
	Хари пийна глътка чай, сякаш се колебаеше как да продължи.
	— После се върнах в Щатите и започнах работа в „Ексон“. На коледното празненство на компанията се запознах с Луси, бъдещата ми жена. Тя беше сестра на един от директорите. Оженихме се, родиха ни се деца. Работех на различни места и в различни страни. Някои обекти бяха опасни. Луси и децата невинаги ме придружаваха. Издигнах се в кариерата, забогатях и се пенсионирах като вицепрезидент на компанията. Преместихме се в Северна Каролина преди единайсет години. Жена ми искаше да се върне в родното си място.
	— Колко деца имате? — попита Тру.
	— Три. Две момчета и едно момиче. Вече са по на трийсет и няколко… С жена ми ще празнуваме четиридесет години от сватбата, ако съм все още налице, разбира се.
	Тру пийна глътка вода и попита:
	— Какво би искал да знаеш за мен?
	— Мисля, че бях уведомен за почти всичко след проучването.
	— Значи знаеш, че имам син.
	— Да.
	— Искаш ли да го видиш?
	— Да. Но все пак той не ме познава, а аз съм просто един старец, който умира.
	Беше прав и въпреки това Тру каза:
	— Не и за мен.
	— Ти си ми син.
	— Разкажи ми за майка ми.
	Хари наведе глава и заговори с по-мек глас.
	— Беше красива. Една от най-красивите жени, които съм виждал. Беше доста по-млада от мен, ала много разумна и интелигентна. Нямах представа от изкуство и поезия, но тя говореше за тях разпалено и с часове. Имаше страхотен, заразяващ смях. Влюбих се в нея от пръв поглед. Майка ти беше… изключителна. Прекарахме една година заедно. Тя следваше, а аз работех в лабораторията на мината, която беше в университета. Виждахме се непрекъснато и майка ти винаги носеше стихосбирка на Йейтс. Четяхме стиховете на глас. — Хари пое дъх на пресекулки и продължи: — Обичаше домати и винаги ги поръсваше със захар. Харесваше пеперудите и казваше, че в „Казабланка“ Хъмфри Богарт е най-сексапилният мъж в целия свят. Започнах да държа цигарата като него — между палеца и показалеца. Научих я да кара кола. Беше израснала във ферма, ала не умееше да шофира. С времето започнах да долавям нещо странно в нея. Някаква несигурност и прикритост. Не знаех много за властта и влиянието на баща й. Настойчивостта, с която ме молеше да й обещая, че ще я взема със себе си в Щатите, ме навяваше на мисълта, че не държи толкова да бъде с мен, колкото да избяга от средата си. Така и не ме запозна с баща си, нито пък ме заведе във фермата. Никога не го наричаше „татко“ или „баща ми“. Той беше Полковника и аз не можех да си обясня защо.
	— По-късно разбра ли защо?
	— Тук трябва да те попитам дали искаш да узнаеш повече. Помисли добре.
	Тру стисна устни.
	— Продължавай.
	— Когато говореше за баща си, майка ти ту го описваше с възхищение, ту като най-омразния човек на света. Твърдеше, че е лош и че иска да се махне от него завинаги. Не знам какво се беше случвало в дома й, докато е била дете, а и не искам да знам. Само знам, че когато баща й разбра за мен, тя изпадна в паника. Плачеше истерично и настояваше веднага да заминем. Не се съгласих. Повече не я видях. Не знаех, че е бременна. Ако ми беше казала, нещата сигурно щяха да са други. Щях да й помогна да избяга, но тя не ми даде тази възможност. Една вечер у нас дойдоха група мъже. Сложиха качулка на главата ми и ме хвърлиха в багажника на някаква кола. Подкараха в незнайна посока, после спряха и ме помъкнаха по стълбите на някакво мазе. След няколко удара загубих съзнание, а когато се събудих, усетих мирис на влага и мухъл. Бяха ме заключили с белезници за тръбите. Рамото ми беше излязло от ставата и ужасно ме болеше.
	Хари пое няколко пъти дъх и продължи:
	— Когато свалиха качулката, насочиха ослепително фенерче право в очите ми. Полковника стоеше пред мен. Каза ми, че имам две възможности: веднага да напусна Родезия или да умра в мазето без храна и вода. Бях участвал във война и бях преживял какви ли не ужаси, бях раняван и награждаван за смелост с медала „Пурпурно сърце“, но никога не бях изпитвал такъв страх. Този човек беше хладнокръвен убиец. На другата сутрин се качих в колата и спрях чак в Южна Африка. Върнах се в Щатите и повече не видях майка ти. Цял живот живях с мисълта, че постъпих като страхливец. Оставих я с него. И изчезнах от живота й. Не минаваше ден, без да се укорявам и съжалявам. Обичам жена си, но никога не съм изпитвал към нея голямата изгаряща страст, която изпитвах към майка ти. Оставих я при този човек, а не биваше. Тук съм не за да ти искам прошка, тъй като някои неща са непростими. Искам само да ти кажа, че ако знаех за теб, всичко щеше да е различно. Осъзнавам, че това са само думи, пък и не ме познаваш, но нали искаше да чуеш истината.
	Тру познаваше дядо си и всичко, което чу, напълно съвпадаше с образа на деспотичния Полковник. Беше потресен. Прониза го болка към изстрадалата му майка и изпита съжаление към мъжа до себе си.
	Хари кимна към куфарчето в краката си и каза:
	— Би ли ми го подал?
	Тру го остави на масата.
	— Искам да ти дам някои неща. Взех ги в деня, в който напуснах Родезия. Помолих единия от синовете ми да ги донесе от тавана и ако не беше дошъл, щях да ти ги изпратя.
	Хари извади плик и куп пожълтели по краищата рисунки.
	— Снимките са направени от мой приятел, фотограф. Повечето са на майка ти. Той искаше да я убеди да стане модел.
	На първата от осемте снимки майка му и баща му седяха на брега на река и се смееха. На втората бяха в профил, подобно на рисунката, която беше направил на Хоуп и себе си. Снимките на майка му бяха на чист фон — в съответствие с фотографския стил от края на четиридесетте. В различни пози и с различни тоалети. Болка сви гърлото му и го обзе неочаквано силна тъга.
	Първата рисунка беше автопортрет на майка му. Въпреки красотата й, тъмните щрихи придаваха на портрета призрачен ореол. Имаше и рисунка, на която беше в гръб, увита в чаршаф и с обърната назад глава. Може би беше гледала своя снимка за вдъхновение. На една от рисунките се виждаше семейната къща преди пожара с редица от внушителни колони, които Тру не помнеше. Имаше още три автопортрета и няколко пейзажа, подобни на тези, които Тру правеше за Ендрю.
	— Тя беше добра художничка и можеше да има свое студио — рече Хари, след като се покашля. — Твърдеше, че рисува, за да забрави настоящето. Тогава не знаех какво точно има предвид. Дълго я наблюдавах, докато рисуваше — имаше навик да облизва устни и да бърчи чело. Винаги беше недоволна и смяташе, че картините й са недовършени.
	— Беше ли щастлива? — попита Тру.
	— Не знам. Иска ми се да вярвам, че беше щастлива, когато бяхме заедно, но…
	Премълчаването на Хари вероятно се дължеше на недоизказаната истина за онова, което й се беше случило като дете в къщата на Полковника.
	— Тру, имаш ли някакви желания?
	— За какво?
	— Искаш ли да поддържаме връзка, или по-добре да изчезна завинаги от живота ти? Не ми остава много време и оставям на теб да решиш.
	Тру помисли и неочаквано за самия себе си каза:
	— Нямам против да поддържаме връзка.
	— Би ли искал да говориш с другите ми деца и с жена ми?
	— Не. Освен ако те не искат да говорят с мен. Не се познаваме и както каза преди малко, няма защо да усложняваме живота си.
	Баща му се усмихна и кимна.
	— Прав си. Имам една молба към теб, ако си съгласен…
	— За какво става дума?
	— Искам да видя снимка на внука ми.

	* * *

	Хари спомена, че пътят до Шарлът е дълъг и не би искал близките му да се безпокоят. Тру се досети, че беше дошло време да се сбогуват. Взе куфарчето, чадъра и изпрати баща си до колата.
	Изведе Скоти. Въпреки бурята искаше да се поразходи и да помисли на чист въздух.
	Не си беше представял баща си като сериозен семеен мъж, женен десетилетия за една и съща жена. И като човек, избягал от страната заради дядо му. Обзе го силно отвращение към най-доминантната мъжка фигура в детството му.
	Оказа се, че има братя и сестри. Какви ли бяха те? Беше сигурен, че за разлика от него, никой от тях не беше пожелал да напусне дома си на осемнайсет. Животът им не можеше да се сравнява с неговия. Опита да си представи как би живял, ако майка му и баща му бяха останали заедно, но не успя.
	Имаше толкова много въпроси и толкова много неща, които никога нямаше да узнае. Дори за собствената си майка. Това, което научи, беше, че краткият й живот е бил още по-трагичен, отколкото предполагаше, а ако баща му я беше направил щастлива, това несъмнено го радваше.
	Жалко, че не се срещнаха по-рано. Тогава щяха да имат повече време да се опознаят. Но някои неща просто не се случват. Когато се прибра, разгледа снимките и рисунките, които баща му донесе. Искаше му се Хоуп да е до него, за да му помогне да осмисли срещата и да го успокои. Реши да довърши рисунката, на която бяха двамата с нея. Дъждът се лееше и проблясваха светкавици като отражение на собствените му емоции. Хрумна му едно сравнение: Хари беше оставил майка му в Африка и се беше върнал в Америка, а той щеше да се върне в Африка и да остави Хоуп в Америка. Само че майка му и баща му не бяха успели да бъдат заедно, а той се надяваше двамата с Хоуп да имат по-добра съдба.
	Искаше да споделят живота си, но как, как…

	* * *

	Беше уморен и заспа. Усети Хоуп чак когато се пъхна до него в леглото. Тя го целуна, той я прегърна и докато се любеха, Тру усети горчивия вкус на сълзите й. Не каза нищо, но едва се сдържа да не заплаче при мисълта за утрешния ден.
	Сгушена в него, Хоуп се унесе и заспа с глава на гърдите му. Тру слушаше дишането й и се надяваше, че това ще го успокои и ще заспи. Чувстваше се самотен.


>>	Нежелано утро

	Когато се събуди, вече се развиделяваше, а Хоуп не беше до него. Толкова искаше да прекарат цялата сутрин в леглото, да се любят, да се прегръщат и да си шепнат, без да обръщат внимание на безмилостния факт, че това беше последният им ден заедно.
	Стана, облече се и забеляза, че на възглавницата имаше следи от грима на Хоуп заради снощните сълзи. Обзе го паника, че ще я загуби. Да имаха поне още седмица или поне една година заедно… Цял живот с нея нямаше да му стигне и затова беше готов на всичко, за да не се разделят.
	В кухнята миришеше на кафе, но Хоуп я нямаше. Потърси я в хола и в трапезарията. Накрая я намери на верандата. Седеше на люлеещия се стол и гледаше океана. Беше невероятно красива. Тя се обърна, усмихна се, но очите й бяха зачервени от плач. Беше тъжна и по всичко личеше, че и тя като него страдаше от предстоящата раздяла.
	Когато се целунаха, Тру долови лека сдържаност и това го озадачи. Тутакси забрави онова, което се канеше да й каже, тъй като имаше чувството, че тя не иска да го чуе.
	— Събудих ли те? — попита Хоуп.
	— Не съм те усетил. Как стана толкова рано? Прибра се много късно.
	— Събудих се и повече не можах да заспя. Ти как спа?
	— Немного добре.
	— Аз се събудих в четири. Избърсах стола ти. Дано пак не се е навлажнил.
	Седна до нея, но Хоуп не откъсваше очи от океана, сякаш й беше трудно да го погледне. След дъждовните дни най-сетне на небето се бяха появили сини петънца, а бурята беше далеч.
	— Валеше ли, когато стана? — попита Тру, за да наруши мълчанието.
	— Не. Спря, след като се прибрах.
	— Как беше сватбата?
	— Елън сияеше и не беше чак толкова притеснена. Церемонията беше на верандата. Стояхме плътно един до друг, за да не се намокрим, но така стана по-интимно. Всичко беше прекрасно — оркестърът, храната, тортата. Прекарахме чудесно.
	— Радвам се.
	— Как мина разговорът с баща ти?
	— Беше… интересно.
	— Как е той? Отговаря ли на представите ти за него?
	— Не. За разлика от очакванията ми, той е сериозен и отговорен мъж, женен от четиридесет години за една и съща жена. Има три деца и е работил за една от най-големите нефтени компании. Напомни ми за американците, които идват на сафари в Африка.
	— А защо са се разделили с майка ти?
	Тру й разказа и Хоуп най-сетне излезе от мълчаливото си униние.
	— Сигурен ли е, че дядо ти го е отвлякъл? — слисано попита тя.
	— Да. Аз също съм сигурен.
	— Какъв ужас!
	— Решеше ли, дядо ми ставаше наистина жесток.
	— Ти разстрои ли се?
	— Оттогава са минали много години.
	— Не отговори на въпроса ми.
	— Как да ти кажа… Било е наистина толкова отдавна.
	— Промени ли мнението за баща си?
	— Донякъде, да. Мислех си, че е избягал и е зарязал майка ми, а не е било така.
	Хоуп разгледа снимките и каза с въздишка:
	— Майка ти е била много красива!
	— Така е.
	— Личи си, че е влюбена в баща ти. И баща ти в нея. Била е много талантлива, но ти си по-добър художник.
	— На мен ми се струва, че притежава по-голяма дарба от мен.
	След като допи кафето си, Хоуп се обърна към Тру:
	— Искаш ли да изведем Скоти?
	— Да. Обувам се и излизаме.
	Кучето само това чакаше — веднага се втурна след птиците. Тру посегна да хване ръката на Хоуп, но пръстите й за малко да се изплъзнат. Мина минута, докато ръката й се отпусна в неговата. Вървяха и мълчаха. Плажът беше пуст. Нямаше лодки и дори гларусите бяха отлетели незнайно къде. Тру чувстваше, че Хоуп крие нещо, което със сигурност щеше да го нарани. Със свито сърце понечи да й каже всичко онова, което беше намислил, но тя го погледна и промълви:
	— Извинявай, но не съм добра компания днес.
	— Късно легна и не си спала?
	— Не е това.
	Тру потрепери от пръските студена вода на разбиващите се в краката им вълни.
	— Не знаех, че ще стане така, но…
	— За какво говориш?
	Хоуп стисна ръката му.
	— Джош дойде на сватбата.
	Тру усети как стомахът му се свива на топка и замълча.
	— Пристигна точно преди церемонията. Веднага разбра, че не му се зарадвах. Стоях с момичетата, но по едно време излязох за глътка въздух и той ме намери на верандата. Извини се, каза, че искал да говорим и…
	— И? — тихо попита Тру.
	— През цялото време мислех за теб и мен, за дните ни заедно. Всичко се случи толкова бързо, но аз знам, че те обичам. Не искам да се разделяме.
	— Тогава остани с мен.
	— Не е толкова просто. Аз обичам и Джош. Двамата сте толкова различни. Сякаш водя битка със самата себе си, сякаш в мен има двама души, които искат различни неща.
	Тру я прегърна.
	— Не си представям живота без теб. И не искам живот без теб. Искам теб и само теб, завинаги. Можеш ли да забравиш за нас без каквото и да е съжаление?
	— Не. Винаги ще съжалявам.
	— И няма да му кажеш за мен и теб?
	— Не искам да го нараня.
	— Ще ни пазиш в тайна?
	Хоуп се измъкна от прегръдката му.
	— Не е честно! Не дойдох тук, за да усложнявам и без това объркания си живот. Не дойдох тук, за да се влюбя в друг мъж. Каквото и да реша, ще има наранени. Аз не искам това!
	— Права си. Извинявай.
	— Джош беше уплашен. И сериозен.
	Тру си каза, че моментът беше дошъл, хвана ръката й и каза:
	— Мислих дълго. За нас. Бих искал да дойдеш с мен в Зимбабве. Знам, че искам много. Ще се запознаеш с Ендрю. Ще живеем заедно. Мога да намеря друга работа, ако не одобряваш дългите ми отсъствия като гид.
	Хоуп мигаше, сякаш не можеше да осъзнае чутото. Пусна ръката му и понечи да каже нещо, но не можа.
	— Не искам да променяш живота си заради мен. Работата ти е важна за теб.
	— Ти си по-важна. Обичам те. Ти не ме ли обичаш?
	— Разбира се, че те обичам.
	— Поне помисли, преди да кажеш не.
	— Докато се връщах от сватбата, обмислях как да замина с теб за Африка. Част от мен жадува за това. Родителите ми биха разбрали и биха дали благословията си. Но как да оставя татко, след като му остават няколко години? Никога няма да си простя, ако не съм до него на края на живота му. Пък и мама ще има нужда от мен.
	— Ще се връщаш. Поне веднъж месечно. Парите не са проблем.
	— Тру…
	— Мога да се преместя тук.
	— А Ендрю?
	— Ще отивам да го виждам всеки месец. Ще направя всичко, което искаш.
	— Ами ако има нещо, което много искам, а ти не можеш да ми дадеш?
	Тру се дръпна, сякаш го зашлеви. Голямата мечта на Хоуп беше да има дете от мъжа, когото обича, а той не можеше да осъществи мечтата й. Обърна се, за да не вижда болката в насълзените й очи, които молеха за прошка. Винаги беше вярвал, че любовта може да преодолее всякакви препятствия. Преглътна думите на Хоуп, прегърна я, а тя се разплака.
	— Мразя се! Но не мога да си представя живота без деца. Осиновяването е възможност, знам, но… няма да бъде същото. Ненавиждам се, че съм такава! Ала не искам да те намразя за това, че съм се отказала от голямата си мечта. Тази мисъл ме ужасява. Толкова съм себична! Не ме карай да тръгна с теб, защото ще го направя.
	— И ще ме намразиш.
	— Никога!
	— Винаги ще те обичам. Каквото и да се случи.
	— Има още нещо — заговори Хоуп през сълзи. — Джош ме попита дали искам да се оженим.
	Тру се отпусна в ръцете й с натежало като олово тяло. Нямаше сили да продума.
	— Съжалявам, че не ти казах, когато се прибрах.
	— Ти не очакваше ли, че ще ти направи предложение?
	— Не знам. Знам само, че не искам да те нараня.
	— Не мога да те принудя да останеш с мен — прошепна Тру и усети остра болка в сърцето, която стигна чак до върховете на пръстите му. — И все пак ще те помоля за нещо.
	— Готова съм на всичко.
	— Опитай да не ме забравиш.
	Хоуп стисна устни, кимна и се разрида. Той я държеше в прегръдките си с чувството, че всеки миг ще се строполи на брега, докато вълните не спираха своя ход в пълно безразличие към замрелия в миг свят.
	Тру искаше Хоуп и само Хоуп. Завинаги. Оказа се, че това беше невъзможно. Той се досещаше за отговора на предложението на Джош.

	* * *

	Върнаха се и докато Хоуп вземаше душ, Тру намери няколко листа и седна на масата. Надяваше се, че като опише чувствата си с думи, ще успее да ги подреди и малко ще му олекне. След това отиде до къщата на баща си и взе две картини. Остави ги в жабката на колата заедно с писмото. Когато Хоуп ги намереше, тяхното време заедно щеше да е в миналото.

	* * *

	Тя се появи с куфар в ръка. Беше с бяла блуза, джинси и с новите сандали. Тру я погледна и дъхът му секна — беше толкова красива! Хоуп седна в скута му и двамата дълго останаха прегърнати. По едно време каза:
	— Трябва да тръгвам.
	— Знам — прошепна той, взе куфара и я последва.
	Застана до нея, докато тя заключваше вратата, и вдиша уханието на диви цветя на шампоана й.
	Скоти се настани на задната седалка, Тру остави куфара в багажника и прегърна Хоуп. Тя отдръпна глава, погледна го и той се усмихна въпреки силната болка.
	— Ако решиш да отидеш на сафари, ще ти кажа къде. Може да не е в Зимбабве. Познавам целия район. Ще ме намериш в резервата „Хванге“.
	— Добре — едва промълви Хоуп.
	— А ако искаш да говориш с мен или да ме видиш, няма проблем. Благодарение на самолетите светът е малък. Имаш ли нужда от мен, веднага ще дойда.
	Тя кимна. Тру искаше да я помоли да тръгне с него и да й каже, че друга любов като тяхната няма, няма и да има, но преглътна думите и замълча.
	Целуна я нежно и дълго, за последен път, тя седна зад кормилото и звукът от затварянето на вратата разби всичките му надежди и мечти.
	Хоуп подаде ръка през прозореца.
	— Никога няма да те забравя.
	Запали колата и тръгна, а Тру я последва като в сън. Сноп слънчеви лъчи огря отдалечаващата се кола в мига, преди да излезе на шосето. С опустяла душа Тру не сваляше поглед от чезнещата точица на пътя. Спирачните светлини мигнаха и се заковаха в червено. Хоуп излезе, обърна се и му изпрати целувка, но той не можа да намери сили да й отвърне. Тя почака и се качи в колата.
	— Върни се при мен — прошепна Тру.
	Вече не можеше да гледа, затова се наведе с ръце на коленете и заплака. Когато вдигна поглед, пътят беше пуст.


>>	После

	Хоуп не помнеше как стигна до Рали. Не помнеше кой знае какво и от обяда с Джош. Беше й се обаждал безброй пъти с молба да се срещнат. Накрая се съгласи да се видят в едно кафене. Джош говореше, а тя мислеше за Тру и за начина, по който я гледаше, когато замина. Стана от масата и заяви, че й трябват няколко дни да премисли всичко.
	След няколко часа Джош звънна на вратата й. Тя не го покани, но се съгласи да се срещнат в четвъртък, като положи усилия да прикрие терзанията си. Легна на дивана и спа до сутринта. Щом се събуди, си помисли за Тру, който вече летеше към Зимбабве и разстоянието помежду им растеше с всеки изминал миг.
	В болницата се движеше на автопилот и с изключение на едно момиче, пострадало в катастрофа, не запомни нито един пациент. Другите сестри може би забелязаха, че е разстроена, но не попитаха защо.
	В сряда след работа беше на вечеря при родителите си. Спря да купи боровинков пай, но в улисията си беше забравила да изтегли пари, а в сладкарницата не приемаха плащане с карта. Отвори жабката, където винаги имаше пари за подобни случаи. Видя портрета, който й беше направил Тру, и ръцете й затрепериха. Бързо взе пая и се върна в колата. Загледа се в портрета и изпита болезнено желание да потъне в обятията на Тру. Искаше да вдиша уханието му, да докосне наболата му брада и да срещне поне още веднъж очите на мъжа, който интуитивно я познаваше така, както никой друг. Да бъде с мъжа, откраднал сърцето й.
	В жабката имаше още една сгъната рисунка и плик. Тя ги извади с треперещи ръце и разгърна рисунката. На нея бяха двамата с Тру, застанали един срещу друг. Сърцето й се изпълни с тъжен копнеж. Пликът тежеше. Реши да го отвори на спокойствие, когато се прибере, но бързо се разколеба и извади писмото.
C>
	Мила Хоуп,
	Не знам дали искаш да прочетеш писмото ми, но съм отчаян и се ловя като удавник за сламка. Освен рисунките, които довършвах, докато беше на сватбата, ще направя още твои портрети, но когато се върна у дома. Тях искам да запазя. Ако не си съгласна, ще ти ги изпратя или ще ги унищожа. Знаеш, че винаги спазвам думата си.
	Нямам представа как ще живея без теб. Видях как лицето ти сияеше, когато говореше за желанието си да бъдеш майка. Не те обвинявам и те разбирам. Имам син и не мога да си представя живота без него.
	След като заминеш, ще отида на плажа. Ще вървя и с всяка крачка ще чувствам липсата ти все повече и повече. Ти си част от мен и винаги ще бъдеш до мен и в мен.
	Не съм допускал, че ще изпитвам такива чувства. С изключение на сина ми, винаги ми се е струвало, че ми е писано да съм сам. Не че живея като отшелник. Работата ми налага всекидневни контакти с различни хора. Никога не съм мислел, че ще се окажа половината от нещо по-добро и че няма да бъда аз, ако не споделям леглото си с теб. Едва когато те срещнах, разбрах, че съм те чакал цял живот.
	Осъзнавам, че се промених, и до края на дните си ще бъда друг човек. Спомените постепенно избледняват и понякога ще посягам към молива, за да нарисувам онова, което е останало. Надявам се, че нямаш против.
	Уви, съдбата имаше други планове за нас, но държа да те уверя, че любовта ми към теб е истинска. Ще страдам дълго, но ще знам, че макар да бяхме заедно само няколко дни, обичта ми към теб промени смисъла на живота ми. Завинаги.
	Не мога да искам същото от теб. Предстои ти нов живот, в който няма място за трети човек. Китайският философ Лао Дзъ е казал, че човек става по-силен, ако е наистина обичан, а ако обичаш някого истински, това ти дава кураж. Ти дойде в живота ми и аз ще понеса бъдещето с кураж, какъвто не съм познавал досега. Любовта ми към теб ме обогати стократно.
	Знаеш къде съм, ако искаш да ме намериш. Понякога това не е лесно — в буша всичко се случва по-бавно и комуникациите са трудни. Ала аз вярвам, че нашата връзка е толкова дълбока, че протегнеш ли ръка към мен, вселената ще се намеси и ще се намерим. Ти ме накара да вярвам в чудеса. Убеден съм, че за мен и теб няма невъзможни неща.
	С обич,
@	Тру
C$
	Хоуп прочете писмото още веднъж и още веднъж. Прибра го заедно с рисунките в жабката и се облегна. Мина доста време, докато овладее емоциите си, накрая запали колата и потегли към дома на родителите си.
	На вратата се усмихна с усилие. Баща й бавно стана, за да я посрещне. От кухнята се носеше приятен мирис, но Хоуп не можеше да си представи да хапне каквото и да е.
	Разказа за сватбата. Не спомена нито за Тру, нито за предложението на Джош. След десерта излезе на верандата, като каза, че има нужда от въздух.
	Баща й дойде с чаша безкофеиново кафе и седна до нея.
	— Майка ти прави най-хубавата яхния на света.
	— Да, беше много вкусно.
	— Как си? Виждаш ми се умислена.
	— Уморена съм от уикенда.
	Една нощна пеперуда кръжеше около лампата на верандата, а в далечината се дочуваха щурчета.
	— Майка ти спомена, че Джош дошъл на сватбата.
	— Тя откъде знае?
	— Някой й казал. Говорихте ли?
	— Малко.
	Хоуп не би могла да си представи, че ще премълчи пред баща си за предложението на Джош, но изведнъж се оказа, че й е трудно да сподели.
	— Утре ще вечеряме заедно — добави тя.
	— Надявам се всичко да е наред, каквото и да означава това за теб.
	— Аз също.
	— Ако ме питаш, той ти дължи обяснение.
	— Знам.
	От хола долетя биенето на стария салонен часовник на дядо й. Хоуп беше разгледала стария си атлас и беше изчислила времевата разлика със Зимбабве. Сега там беше полунощ. Тру беше с Ендрю и интересно какво бяха намислили да правят на другия ден… Може би щяха да отидат в буша при животните или пък щяха да ритат топка и да се разхождат. Дали и той мислеше непрекъснато за нея? Писмото му не излизаше от главата й.
	Хоуп беше свикнала да споделя с баща си. Той слушаше внимателно и благодарение на емпатичната си природа винаги я успокояваше. Не й даваше съвети, а я насърчаваше да вярва на интуицията си и на собствената си преценка. След раздялата с Тру я преследваше мисълта, че е направила ужасна грешка. Той беше непрекъснато пред очите й. На верандата. И на плажа. Усещаше ръката му в своята. Не можеше да забрави отчаянието, с което я погледна, когато му каза за предложението на Джош. И как се наведе на шосето, преди да изчезне от живота му завинаги…
	Сърцето й се свиваше от думите, с които я молеше да замине с него. Представяше си как си купува билет, намира го, любят се в тази далечна и непозната страна и остаряват заедно. Живот, изпълнен с мечти.
	Искаше да сподели с баща си, да му разкаже всичко и да чуе, че за него е важно нейното щастие. Запита се дали беше постъпила правилно. Дали, дали?
	Щурчетата пееха, а нощта раздипляше тъмната си тежка мантия. Между клоните на дърветата се прокрадваха лунни лъчи. Мина кола с отворени прозорци, от които долиташе музика, и Хоуп си спомни за мелодията по радиото, докато Тру я прегръщаше и целуваше.
	— Забравих да те питам дали отиде до „Сродна душа“?
	Хоуп изведнъж рухна и се разплака. Баща й се притесни и я прегърна загрижено.
	— Какво има? Какво ти е, детето ми?
	Тя мислеше за Тру и нищо не можеше да спре сълзите й.


>	Втора глава

>>	Пясъчен часовник

	_Октомври 2014_
	Спомените са врата към миналото. Колкото повече ги цениш, толкова повече се отваря вратата. Така твърдеше бащата на Хоуп и както за много други неща, които беше казал, времето беше доказало мъдростта на думите му.
	И все пак времето променяше всичко. Хоуп не можеше да повярва, че от щастливите й дни с Тру в Сънсет Бийч беше изминал четвърт век. Беше се променила, не беше вече същата.
	Тази вечер беше сама. Седеше на задната веранда на дома си в Рали. Вятърът беше студен и предвещаваше наближаващата зима. Луната хвърляше сребристи отблясъци върху листата на дърветата, а шумоленето им донасяше шепот на гласове от миналото. Хоуп мислеше за децата си — за обожанието, с което ги беше прегръщала в родилния дом, виждаше ги как тичат голички в коридора след баня, помнеше усмивките им с липсващите зъбчета, както и всички радости и тревоги, когато пораснаха и станаха тийнейджъри. Бяха добри деца. Странно, но дори спомените й за Джош бяха хубави. Бяха разведени от осем години. Тя беше на шейсет и вече не й беше трудно да прощава.
	Джейкъб мина в петък, Рейчъл донесе бейгъли в неделя. Не проявиха любопитство към решението й и тази година да наеме вила на брега. Както повечето млади хора, те имаха свой живот. Джейкъб завърши миналата година, а Рейчъл — през май и двамата намериха работа още преди да си вземат дипломите. Синът й продаваше реклами в местна радиостанция, а дъщеря й работеше за маркетингова компания. Живееха самостоятелно и си плащаха сметките, което не се случваше много често. Повечето им приятели се бяха върнали да живеят при родителите си. Според Хоуп самостоятелността им беше дори по-голямо постижение от дипломирането.
	Преди да си приготви багажа, отиде на фризьор. Пенсионира се преди две години и посещенията в скъпия фризьорски салон бяха единствената екстравагантност, която си позволяваше. Познаваше се с някои от клиентките и редовно слушаше за съпрузите, децата и ваканциите им. Общите приказки й действаха успокоително. Докато говореха, обикновено мислеше за родителите си. Баща й почина от АЛС преди осемнайсет години, а майка й живя в тъга още четири. Беше й мъчно за тях, но болката се беше притъпила и се засилваше само когато й беше наистина тежко.
	Излезе от салона и се загледа в беемветата и мерцедесите на паркинга до близките скъпи магазини, от които излизаха натоварени с покупки жени. Дали новите дрехи им трябваха, или бяха маниакален лек срещу депресии и тревоги? Преди време и тя пазаруваше с терапевтична цел. Светът се беше променил — беше станал по-материален и показният стандарт беше едва ли не приоритет. С годините беше разбрала, че смисленият живот няма нищо общо с това и че в него на първо място са отношенията с хората, здравето, семейството и обичта към някого, който също те обича. Беше се постарала децата й да мислят като нея, но кой знае дали беше успяла.
	Отговорите започваха все повече да й убягват. Често си задаваше въпроса защо и макар повечето хора да намираха обяснение на всичко — телевизиите бъкаха от експерти по намиране на отговори — Хоуп не им вярваше. Въпросът, който я терзаеше, беше: _Защо любовта изисква жертви?_
	Беше си го задавала като съпруга, майка и дъщеря, чийто баща беше боледувал дълго и мъчително. Саможертвата беше ли част от любовта? Може би бяха обвързани и дори синоними. Не й се искаше да мисли, че любовта задължително включва болка, разочарование и страдание, но животът я опроверга.
	Въпреки големия обрат в живота си, тя не беше нещастна. Напълно щастливи хора нямаше и Хоуп беше доволна, че поне се беше постарала да живее добре. Не че не съжаляваше за някои неща. Напоследък изпитваше прилив на подобни чувства, когато пускаше пари в кутията в черквата или — колкото и да е странно — когато се навеждаше да измете пода на кухнята. Спомняше си ненужни разправии и неизказани думи за прошка. Част от нея искаше да върне часовника назад, но същевременно се питаше какво би променила. Грешките бяха неизбежни и съжаленията можеха да послужат за добър урок. Що се отнася до спомените, баща й не беше напълно прав. Те не бяха само врата към миналото. Те можеха да бъдат и врата към ново и различно бъдеще.

	* * *

	Стана й студено и влезе на топло в къщата, в която беше живяла повече от двайсет години. Бяха я купили с Джош малко след сватбата. Обичаше дома си и беше свикнала с него. Къщата беше в джорджиански стил, с високи колони на фасадата и с ламперия в повечето стаи. Беше твърде голяма и стълбите я затрудняваха, когато чистеше. За съжаление, Джейкъб и Рейчъл бяха против продажбата й.
	Дъските на пода се нуждаеха от циклене, тапетите в трапезарията бяха избелели, кухнята и банята бяха в добро състояние, но се налагаше да бъдат обновени. Кой знае кога и дали изобщо щеше да се заеме с всички тези промени.
	Отправи се към спалнята, като по пътя загасяше лампите в коридорите и стаите. Отне й доста време, защото някои ключове се превъртаха бавно и трудно.
	Куфарът й беше до входната врата. До него беше дървената кутия, която беше свалила от тавана. Тру, Тру… Като че ли никога не беше спирала да мисли за него. Вече би трябвало да е на шейсет и шест. Дали още работеше и дали все още живееше в Зимбабве, или се беше преместил в Европа, Австралия или на някое по-екзотично място? Може би се беше оженил. Може би беше станал дядо. Дали си спомняше за нея? И дали беше жив? Хоуп си мислеше, че ако го няма на този свят, тя щеше инстинктивно да разбере и да знае — толкова силна беше връзката им — но това надали беше възможно и едва ли беше нещо повече от сантиментално чувство. Понякога се замисляше над последното изречение в писмото му и се питаше дали за тях наистина няма невъзможни неща.
	Въздъхна и облече топлата пижама, която Рейчъл й беше подарила за Коледа. Пъхна се под завивките с надеждата да заспи. Сънят често й убягваше.
	Миналата година лежеше на плажа и си мислеше за Тру. Толкова много искаше да го види. Помнеше първата им среща, кафето, което пиха на верандата, вечерята в „Кланси“. Все още усещаше погледа му и чуваше гласа му, докато четеше писмото на пейката до „Сродна душа“. Най-вече помнеше нежното им, страстно сливане, начина, по който я гледаше, и думите, които мълвеше. Странно, но обичта й към него беше все така силна. Не угасваше и чувството й за вина. Повтаряше си, че ако наистина се нуждаеше да го види, той щеше да разбере и да дойде. Нали я беше уверил, че винаги може да разчита на него. Сънят отново й се изплъзна и тя си представи как спира колата, за да се върне при Тру, казва на Джош, че е срещнала друг, или пък как посреща Тру на летището, двамата се прегръщат и се целуват, без да обръщат никакво внимание на хората. Той мята сака си в багажника на колата, отиват в апартамента й и дълго се любят.
	В каква ли къща щяха да живеят? Кухнята във въображението й беше или кухнята на родителите й в отдавна продадената вила, или кухнята в дома им с Джош. А какво ли би работил Тру? Представяше си го как се връща от работа, облечен с дрехите за сафари. Сигурно щеше да пътува често до Булавайо заради Ендрю, който си оставаше на десет години, а Тру завинаги на четиридесет и две.
	Винаги когато мечтаеше за живот с Тру, Джейкъб и Рейчъл бяха с тях. Вечеряха заедно, Джейкъб не даваше от пържените картофи на сестра си, Тру довършваше някоя картина на задната веранда на вилата, Рейчъл рисуваше с пръсти на масата за пикник, двамата с Тру ръкопляскаха на училищните концерти, а на Хелоуин обикаляха квартала с децата, които бяха маскирани като Уди и Джеси от „Играта на играчките 2“. Странно (а дори и неприятно), но Джош също присъстваше. Джейкъб много приличаше на него, а малката Рейчъл мечтаеше да стане лекарка.
	След като разбра, че скоро няма да заспи, Хоуп облече якето и излезе на верандата. Взе писмото на Тру и дълго държа овехтелия плик. Чувстваше се много самотна и си мислеше, че до нея няма никой друг освен Тру.
	Само че той никога не беше там…

	* * *

	Когато се върна миналата година от вилата на брега, Хоуп се измъчваше от смесени чувства на страх и надежда. Реши тази година да отиде за последен път. Рано сутринта сложи кутията в багажника, а съседът Бен остави греблото и купчината нападали листа, за да й помогне да натовари куфара. Беше му благодарна, тъй като травмите на нейната възраст отминаваха по-бавно и по-трудно. Преди време беше паднала в кухнята и рамото я боля седмици наред.
	Прехвърли списъка преди тръгване: заключени врати, изгасени лампи, боклукчийската кофа до тротоара. Бен щеше да прибира пощата и вестниците. Предстоеше й три часа път. Имаше време и нямаше защо да бърза, ала мисълта за важния утрешен ден я вълнуваше.
	Добре че движението по улиците беше спокойно чак до покрайнините на Уилмингтън. Хапна в бистрото, в което беше обядвала миналата година, напазарува, накрая взе ключовете от имотната агенция и след няколко завоя спря пред вилата. Тя приличаше на някогашната вила на майка й и баща й — боята се ронеше, а до олющената предна веранда водеха стъпала. Собствениците вероятно нямаха желание да съборят старата вила и да построят голяма и нова къща като тази, в която някога бе отседнал Тру.
	През годините Хоуп рядко посещаваше Сънсет Бийч. Вече не чувстваше мястото като спомен от детството. А и всичко се беше променило — понтонният мост беше заменен с модерен, къщите бяха по-големи, а „Кланси“ едва просъществува до първите една-две години на новия век. Робин се беше изненадала, че вече не работи, когато преди десетина години се беше отбила с мъжа си на път за Мъртъл Бийч.
	Напоследък Хоуп се беше ориентирала към Каролина Бийч, малък остров на север, по-близо до Уилмингтън. Първото й ходене беше по съвет на брачния консултант през декември 2005 година. Разводът с Джош беше навлязъл в тежка фаза и той щеше да води децата на почивка през зимната ваканция. Те бяха тийнейджъри и неочакваният развод допълнително ги стресира. Консултантът я посъветва да не прекарва празниците сама у дома и спомена Каролина Бийч като спокойно и приятно място за почивка.
	Хоуп нае вилата по интернет, но не се разочарова — тя напълно отговаряше на очакванията й. Там започна процесът на душевно изцеление, от което се нуждаеше, за да навлезе в новия живот.
	Беше страдала и плакала години наред заради любовните афери на Джош. Последното му увлечение преля чашата на търпението, но най-болезнено преживя първата му изневяра. Децата още не ходеха на училище и се нуждаеха от непрестанни грижи, а здравословното състояние на баща й се беше влошило. Когато разбра за любовницата му, Джош й се извини и обеща, че ще се раздели с жената. Само че връзката им продължи, бащата на Хоуп беше вече много зле и тя започна да мисли за развод. В името на децата се колебаеше дали да не му прости, но изневерите не спираха. Каза му, че иска развод. В деня, в който се изнесе, Джош й заяви, че правела най-голямата грешка в живота си.
	За съжаление, разводът протече мъчително. Хоуп не допускаше, че може да изпита такъв гняв и огорчение. Джош също беше гневен и нападателен. Попечителството на децата мина без особени проблеми, но финансовата битка беше кошмар. Хоуп беше гледала децата, докато тръгнат на училище, след което работеше на половин ден в клиниката на няколко семейни лекари. Така можеше да посреща децата след училище. Заплатата й не беше висока, но адвокатът на Джош беше категоричен, че тъй като имала възможност да получава по-висока заплата, издръжката на децата трябвало да бъде значително по-ниска. За разлика от много други мъже, Джош не желаеше да разделят имуществото наполовина, а настояваше за по-голямата част.
	Хоуп беше изтощена от неописуем гняв и възмущение. Замина за Каролина Бийч, но не спираше да се тревожи за децата. Искаше да бъде най-добрата майка на света, но консултантът й повтаряше, че първо трябва да се погрижи за себе си.
	Осъзнаваше, че здравето й е важно, и въпреки това й беше трудно да сложи себе си на първо място. Беше майка толкова отдавна, че вече не си спомняше каква е била преди. В Каролина Бийч премисли всичко и осъзна, че психическото й състояние беше не по-малко важно от децата.
	Много жени се поддаваха на последиците от развода — някои отслабваха, други напълняваха, трети висяха по баровете и преспиваха със случайни мъже. Тези, които прибързваха и отново се омъжваха, правеха грешка. Някои от разведените приятелки на Хоуп минаваха от две чаши вино през уикенда на три и четири чаши няколко пъти седмично. Една беше споделила, че само алкохолът й помогнал да преживее развода.
	Хоуп не искаше да развива подобни вредни навици и тръгна на йога и спининг. Готвеше здравословни ястия, а когато не можеше да спи, дишаше дълбоко и тренираше ума си. Научи се да медитира и поднови някои позабравени приятелства.
	Зарече се да не говори лошо за Джош и двамата поддържаха добри отношения. След всичко, което й беше причинил, приятелките й се чудеха как изобщо му отделя някакво време. Ако не друго, той поне беше добър баща. Когато бяха малки, прекарваше доста време с децата, тренираше отборите им и всеки уикенд беше със семейството, а не с приятелите си. Хоуп беше поставила това условие още преди да се оженят. Не прие предложението му веднага, каза само:
	— Нека поизчакаме малко.
	А той се спря на вратата, погледна я и рече:
	— В теб има някаква промяна.
	— Така е. Вече съм друга.
	Съгласи се след осем седмици и за разлика от приятелките си, пожела малка сватба само с родителите и приятелите. Вечеряха, като всеки приготви и донесе нещо вкусно, един от зетьовете й снима с камера и накрая отидоха да танцуват в близкия клуб. Джош беше изненадан от краткия годеж и скромната сватба, а Хоуп каза, че не иска да пилеят излишни средства, но всъщност имаше съмнения, че е бременна. И наистина беше. С Джейкъб. За миг допусна, че детето може да е от Тру, но това не беше възможно както по време, така и заради неспособността му да има деца. Така или иначе, тя не желаеше престорено романтична сватба като във вълшебните приказки. Вече знаеше какво представлява истинската, непредсказуема и спонтанна романтика: един мъж, който чете любовно писмо до пощенска кутия в бурен септемврийски следобед.

	* * *

	Отключи вратата и остави дървената кутия на кухненската маса, разопакова багажа и изпрати съобщение на децата, че е пристигнала. Слезе по стъпалата към плажа. Ръцете и краката й бяха схванати от няколкочасовото каране и искаше да се поразходи, но без да се уморява. Трябваха й сили за утрешния ден.
	Небето беше кобалтовосиньо и вятърът я принуди да пъхне ръце в джобовете на якето. Усети вечния солен дъх на океана и се загледа във въдиците на рибаря, който седеше на градински стол до брега. Телефонът й завибрира. Пропуснато обаждане от Джош. За разлика от Джейкъб и Рейчъл, той не разбираше защо Хоуп ходи във вилата на брега. Докато бяха женени, тя не искаше да чуе за морска ваканция. Ходиха в Дисниленд, в Уилямсбърг, на къмпинг, на ски в Западна Вирджиния и Колорадо, посетиха Ню Йорк, Йелоустоун и Гранд Каньон. Купиха планинска къща до Ашвил, която Джош взе след развода. Плажът и Тру бяха неразривно свързани в тъжните спомени на Хоуп и години наред тя не можеше да си представи почивка край брега.
	Изпращаше децата на летни лагери близо до Мъртъл Бийч и на сърф в Нагс Хед. След един лагер по сърф Рейчъл се оплака, че диша трудно и че сърцето й бие учестено. Хоуп и Джош я заведоха на кардиолог и се оказа, че има вроден сърдечен дефект. Наложи се да я оперират.
	Джош и Хоуп не си бяха говорили четири месеца, но и двамата забравиха за враждата, редуваха се до леглото на Рейчъл и нито веднъж не повишиха тон. С изписването й настъпи краят на временния им съюз, но поне беше сложено началото на нормални и спокойни разговори всеки път, когато ставаше дума за децата. След време Джош се ожени пак, за Денис, но добрите им отношения се запазиха.
	Причината вероятно беше в постепенно разпадащия се нов брак. Последва развод, и то много по-грозен, отколкото развода му с Хоуп.
	Стресът се отрази на Джош и той се промени. Вече не приличаше на мъжа, за когото се беше омъжила. Напълня, прегърби се, олися, от спортната му фигура не остана следа, а кожата на лицето му увисна и придоби пепеляв цвят. Една вечер, след като не го беше виждала няколко месеца, тя беше в кънтри клуба и той й махна отдалеч. В първия момент не го позна. Беше й жал за него.
	Малко преди да се пенсионира, Джош й се обади и каза, че би искал да поговорят. Когато го видя на прага — изкъпан, издокаран със спортно сако и изгладени панталони — тя разбра, че това не беше обикновено посещение. Покани го в хола и седна в другия край на дивана.
	Той заговори за децата, за работата си и я попита дали още решава кръстословиците в „Ню Йорк Таймс“. Чак накрая стана ясно за какво всъщност беше дошъл.
	— Хоуп, онзи ден си мислех, че ти си вече единственият ми истински приятел. Само с теб мога да разговарям искрено.
	Тя мълчеше.
	— Приятели сме, нали? — настоя Джош.
	— Мисля, че да.
	— Преживяхме много. Та, мислех си за миналото и откога се познаваме. Вече трийсет години…
	— Горе-долу.
	— Искам да знаеш, че осъзнавам грешките си. Съжалявам за постъпките си. Не знам къде ми е бил умът.
	— Вече ми се извини. Разведени сме и това вече е в миналото.
	— Но когато бяхме женени, бяхме щастливи, нали?
	— Понякога. Невинаги.
	Той кимна за пореден път.
	— Дали не можем да опитаме отново? Още веднъж?
	Тя помисли, че не го е разбрала, и попита:
	— Пак да се оженим?
	— Да излезем на вечеря в събота и да видим как ще потръгне. Ти си моят най-близък приятел.
	— Не мисля, че е добра идея.
	— Защо?
	— Защото си се отчаял, а в такива моменти на хората им хрумват лоши идеи. За децата е добре да знаят, че поддържаме добри отношения. Не искам да променяме нещата.
	— И аз не искам. Но защо да не опитаме още веднъж? Дай ми този шанс.
	— Не мога.
	— Защо?
	— Защото обичам друг.

	* * *

	Хоуп вървеше по плажа и вдишваше студения влажен въздух. По едно време се обърна и тръгна обратно към вилата. Ако Скоти беше с нея, щеше да я погледне тъжно с добрите си мили очи.
	Децата почти не го помнеха. Хоуп беше чела, че дългосрочната памет не се развива напълно до навършване на седем години, а Скоти си беше отишъл от този свят доста преди да стигнат тази възраст. Но пък помнеха Джуниър, шотландския териер, който беше с тях, докато отидат в колеж. Хоуп обичаше Джуниър, но Скоти си остана нейният любимец.
	Телефонът й завибрира. Съобщение от Рейчъл: „Приятно!!! Готини гаджета? LUV U“. Имаше и смайли. Младите хора общуват с кратки съобщения, акроними, с неправилен правопис, граматика и с безброй емоджита. Тя предпочиташе старомодния начин на комуникация — по телефона, с писмо или лично.
	Какво ли щяха да си помислят децата, ако знаеха за причината, която я беше довела в Каролина Бийч. Вероятно не допускаха, че в живота й има нещо друго освен кръстословиците, посещенията във фризьорския салон и техните гостувания. Всъщност те не познаваха истинската Хоуп — Хоуп от Сънсет Бийч преди толкова много години.
	Отношенията й с Рейчъл бяха различни от отношенията й с Джейкъб. Синът й приличаше повече на Джош. Двамата обичаха да зяпат футболни мачове по цял ден, да ловят риба, да гледат екшъни и да ходят на стрелба, а понякога обсъждаха фондовата борса с часове. Джейкъб говореше с Хоуп само за гаджето си и почти за нищо друго.
	Сърдечната операция уплаши дъщеря й въпреки уверенията на кардиолога, че процедурата е безопасна. Тя се нуждаеше от кураж и двете с Хоуп станаха много близки. В дните преди операцията момичето не спираше да плаче. Боеше се, че ще умре, и се ужасяваше от грозния белег на гърдите. Разговаряше дълго с майка си, все едно се изповядваше: приятелят й искал да спи с нея, а тя, въпреки нежеланието си, сигурно щяла да се съгласи, освен това смятала, че е пълна и от няколко месеца повръщала нарочно. Тревожела се непрекъснато за училище, за външността си и макар да било твърде рано, за приемането в колежа, в който искала да следва. По това време гризеше кожичките около ноктите си до кръв и дори призна, че мисли за самоубийство.
	Хоуп знаеше, че тийнейджърите имат тайни от родителите си, и въпреки това се разстрои и изпадна в паника. След изписването на Рейчъл намери добър психиатър, който й предписа антидепресанти. Дъщеря й започна да се чувства по-добре и постепенно преодоля тревожността и депресията.
	Рейчъл се убеди, че може да разговаря с майка си, без да се бои от остра реакция или упреци. Когато отиде в колежа, Хоуп знаеше почти всичко за живота й, макар да предпочиташе да не чува някои детайли — особено за алкохола, който студентите пиели всеки уикенд.
	Случваше се Рейчъл да попита:
	— Мислила ли си да излезеш някога с някого?
	— Май не.
	— Защо? Защото никой не те е поканил?
	— О, не. Канили са ме неведнъж, но отказвах.
	— Защо? Бяха кофти мъже?
	— Повечето изглеждаха симпатични.
	— Може би се страхуваш. Видя какво стана с татко и Денис.
	— Ти и Джейкъб ми бяхте достатъчни. Имах и работата си.
	— Вече не работиш, ние не живеем у дома и не искам да си все сама. Сигурно има някой готин тип, който само чака да те срещне!
	Хоуп се усмихна тъжно.
	— Ами тогава ще се постарая да го намеря.

	* * *

	Хоуп преживя много тежко операцията на Рейчъл, но болестта на баща й и мъчителният му край я съсипа.
	Първите няколко години той беше сравнително добре и дори имаше период на възстановяване. Състоянието му постепенно се влоши. Ходеше едва-едва, докато един ден се оказа, че не може да направи и крачка.
	Хоуп и сестрите й помагаха на майка си. Сложиха перила в банята и покрай стената в коридора, намериха ван за инвалиди на старо, който имаше приспособление за качване на стола. Само че баща им загуби способността си да кара, а майка им се страхуваше да управлява голяма кола. Продадоха вана на загуба и в последната година от живота си баща им ходеше само на прегледи и излизаше на верандата за глътка въздух.
	Той беше уважаван и обичан от колегите и бившите си ученици и често имаше посещения. Според традициите в южната част на страната те носеха домашно приготвени ястия, хладилникът беше препълнен и по молба на майката трите сестри често вземаха голяма част от храната.
	Най-страшното настъпи, когато баща й искаше, ала вече не можеше да говори. През последните няколко месеца дишаше с помощта на кислороден апарат и заради отслабналата мускулатура страдаше от пристъпи на силна кашлица. Задушаваше се и Хоуп непрекъснато го тупаше по гърба. Беше толкова слаб, че се боеше да не го нарани и си отдъхваше, когато най-сетне, пребледнял като платно, си поемеше дъх.
	Последните седмици бяха несекващ кошмар. Отначало идваха сестри за половин ден, а към края и денонощно. Баща й пиеше вода със сламка и не можеше да стигне до тоалетната. Хоуп му разказваше за децата и за проблемите с мъжа си. Една съседка й беше казала, че видяла Джош в хотел с някаква агентка по недвижими имоти. След като призна за връзката си, Джош продължи да се среща с жената и Хоуп не знаеше какво да прави.
	В един от последните дни на баща й, шест години след Сънсет Бийч, тя му разказа за Тру. Разплака се и той помръдна ръката си за пръв път от няколко седмици. Тя я стисна, баща й пое мъчително въздух, от гърлото му се дочуха неясни звуци, но Хоуп го познаваше достатъчно добре и разбра въпроса.
	— Сигурна ли си, че не е твърде късно?


	Почина след шест дни.
	На погребението дойдоха стотици хора, след това се отбиха у тях и когато си тръгнаха, къщата потъна в тишина. Все едно и тя беше умряла.
	Хоуп знаеше, че хората понасят мъката и стреса по различен начин, но страданието на майка й беше много силно и сякаш безкрай. Ридаеше, пиеше, хвърляше мръсни дрехи на пода, не чистеше и не миеше чиниите. Храната в хладилника се разваляше и телевизорът гърмеше безспир. Започна да се оплаква от нетърпимост към дневната светлина, боляха я ставите и стомахът, преглъщаше трудно. Хоуп забеляза, че често не довършва изреченията си, понякога се заключваше на тъмно в стаята и излизаше само за лекарски прегледи. Четири години след смъртта на съпруга й се наложи да направи операция от херния, която беше успешна, само че не се събуди след упойката. Почина след два дни.
	Хоуп беше прекарала десетилетия в света на медицината и знаеше, че такива неща се случват и че невинаги е лесно да се намерят причини и обяснения. Част от нея допускаше, че майка й беше загубила желание да живее и сама беше повикала смъртта. Прекара седмицата след погребението като в мъгла. Обикаляше къщата на родителите си и не проумяваше как така ще живее без тях. Минаха години, докато се примири, че не може да вдигне телефона и да им се обади. Тъгата постепенно бе изместена от скъпи спомени за семейните ваканции, разходките с баща й, рождените дни, състезанията по крос кънтри и училищните дейности с майка й. Най-трогателен беше споменът за родителите й, които флиртуваха, когато мислеха, че децата не ги гледат — тъжен спомен, тъй като си мислеше за Тру и за изгубената възможност да са заедно.

	* * *

	Когато се прибра във вилата, стопли ръцете си на котлона на печката. Беше доста студено за октомври. Можеше да запали газовата камина, но предпочете да си направи горещ шоколад — любимата й напитка като дете. Когато влезе в тийнейджърската възраст, започна да пази диета и се лиши от това удоволствие.
	Често мислеше за възрастта си и се питаше защо обществото държи толкова много на женската красота и младост. Приятно й беше да си мисли, че изглежда добре за годините си, но може би се заблуждаваше.
	Тази вечер не й се мислеше за това. Беше дошла във вилата на брега заради нещо много по-важно. Дали Джош беше допускал, че изпитва чувства към друг мъж? Дали тези чувства не бяха допринесли за проваления им брак? И дали беше долавял, че когато спеше с него, понякога си мислеше, че е с Тру?
	Може би затова й беше изневерявал. Не че винеше себе си за постъпките му. И все пак…
	От мига, в който се съгласи да се омъжи за него, Хоуп знаеше, че бракът им е обречен. След развода се съгласи да поддържат приятелски отношения като един вид компенсация или изкупление.
	Не му призна за любовта си към Тру. Но няма ли признание, няма и прошка. Беше се примирила с този факт, както и с другите непочтени постъпки в живота си.
	Седеше във вилата на брега и мислеше за двете големи грешки в живота си. Не беше казала на Джош за Тру, за да не го нарани. А на Тру беше казала истината за Джош, макар да знаеше, че ще разбие сърцето му.


>>	Кутията

	Когато се събуди, небето беше синьо като яйцата на червеношийка и надничаше зад бялата пелена на облаците. Плажът блестеше. Денят щеше да бъде хубав, с изключение на студения фронт от Охайо Вали. През последните години Хоуп започваше да разбира защо през зимните месеци Флорида и Аризона са любимото място на мнозина.
	Протегна скованите си крака, направи си кафе, взе душ и се облече. Не беше гладна, но опържи едно яйце и си наложи да го изяде. Облече якето, взе ръкавиците и излезе на верандата с втора чаша кафе.
	Видя един мъж на плажа, който гонеше кучето си, и си спомни за Скоти. Жена в спортно облекло тичаше покрай брега и оставяше следи по пясъка. Хоуп обичаше да тича с часове, но когато роди децата, се отказа от всякакъв спорт. Съжаляваше, че не беше обръщала повече внимание на физическото си състояние. Годините й се отразяваха все повече и повече.
	Отпи глътка кафе и опита да потисне вълнението си. Много скоро се надяваше да разбере дали в живота има чудеса.

	* * *

	Изпи кафето и пусна радиото. То също беше част от плана. Намери станция с приятна музика. Спомни си как с Тру слушаха радио в нощта, в която се любиха за пръв път.
	Наля си малко вино — част от ритуала, когато отваряше тежката дървена кутия с карамелен цвят и с големи месингови панти на капака. Както винаги се загледа в красивата й резба — слонове, зебри, носорози, жирафи и леопарди. Беше я харесала на един уличен базар в Рали и щом разбра, че е от Зимбабве, веднага я купи. Джейкъб и Рейчъл скачаха в надуваемата къща в детския кът, а Джош ядеше хотдог.
	— За какво ти е тази кутия? Къде ще я сложиш? — учуди се той.
	— Ще видим.
	Когато се прибраха, Хоуп я пъхна под леглото в спалнята. В понеделник, след като мъжът й отиде на работа, прибра в нея всичко, свързано с Тру, и я скри под кашона със стари детски дрешки на тавана.
	След като си тръгна, Тру така и не я потърси. Година-две се надяваше да й остави писмо в „Сродна душа“ или съобщение на домашния телефон. Чуеше ли звъна му вечер, изтръпваше. Никога не беше той и Хоуп изпитваше разочарование, но и облекчение. Тру беше написал, че в бъдещия й живот няма място за трима, и това беше тъжната истина.
	Тя не го потърси дори в най-тежките моменти от живота си с Джош. Та какво би му казала? Пък и не желаеше да разрушава семейството си и нямаше да понесе втора раздяла. Децата бяха неин приоритет и не искаше да ги лишава от баща им.
	Стараеше се да пази спомена за Тру колкото може по-жив. От време на време отваряше кутията и разглеждаше съдържанието й. Следеше филмите за дивите животни в Африка, а през 1990 година попадна на романите на Алегзандър Маккол Смит, които й станаха любими. Действието им не се развиваше в Зимбабве, а в Ботсвана, но все пак научи много за този непознат свят. От вестниците разбра за конфискацията на земите от правителството в Зимбабве и се запита какво ли се беше случило с фермата, в която беше израснал Тру. Разбра за хиперинфлацията. Тя беше повлияла на туризма и вероятно на работата му като гид. Туристическите каталози предлагаха информация за сафарита — повечето бяха в Южна Африка, но от време на време се споменаваше и „Хванге“. Хоуп се вглеждаше в снимките, за да добие колкото може по-голяма представа за страната на Тру. Чувствата й бяха толкова силни и истински, колкото и когато за пръв път му пошепна, че го обича.
	През 2006 година разводът приключи. Тя беше на петдесет и две, а Тру на петдесет и осем. Джош вече се срещаше с Денис. Хоуп не беше виждала Тру шестнайсет години, но все още се надяваше, че ще го намери. Информацията по интернет не беше достатъчна. За сафаритата в „Хванге“ се споменаваше, че гидовете са едни от най-добрите в Африка, имаше имейл и нищо повече. Получи отговор от служителката в резервата, която не беше чувала за Тру, но й прати името на предишния управител и неговия имейл. Той също не знаеше къде е Тру, ала й даде адреса на управителя в „Хванге“ през деветдесетте години. Хоуп му написа кратко писмо, но както знаеше от Тру, пощенските услуги в буша не бяха особени надеждни. Минаха седмици, после месеци и най-накрая отговорът дойде.
	Оказа се, че Тру е напуснал „Хванге“ и работи в Ботсвана, синът му заминал да следва в Европа и затова продал къщата си в Булавайо. Свърза се със сафари центровете в Ботсвана, но не научи нищо повече за Тру. Хрумна й да отправи запитване към „Еър Зимбабве“, за да намери съпруга на Ким. Кен работил за компанията от 2001 до 2002 година, но напуснал. Когато се свърза с държавните институции, бе уведомена, че фермата на Уолс е била конфискувана и раздадена на местните племена. За семейството нямаха информация.
	През 2009 година Хоуп си направи страница във Фейсбук с надеждата, че Тру ще я открие. Свърза се със стари и нови приятели, но от него нямаше следа.
	Тъгата по Тру растеше, тъй като децата бяха пораснали и беше сама, животът се изнизваше и краят приближаваше. Дали щеше да бъде сама, когато поеме последния си дъх?
	Струваше й се, че къщата й постепенно се превръща в гробница.

	* * *

	Виното беше леко и сладко, но въпреки това беше много рано за него. Денят обаче беше специален и си заслужаваше да пийне глътка-две.
	Жадуваше да намери мир и спокойствие и да се събужда, без да се измъчва от мисълта дали Тру ще я намери. Искаше поне един месец да не отваря кутията със спомени и да изпълни поне няколко от нещата, които мечтаеше да направи цял живот: да бъде в публиката на Елън Дедженеръс, да посети Билтмор Естейт по Коледа, да заложи на конните надбягвания на Кентъки Дерби, да гледа баскетболен мач между отборите на UNC и Duke на Камерън Индор Стедиъм, не че беше лесно да намери билет, но това също беше част от вълнението.


	След престоя в крайбрежната вила миналата година реши да се откаже от страницата във Фейсбук. Не поглеждаше и кутията на тавана. Сега обаче я отвори с нетърпение. Най-отгоре беше поканата за сватбата на Елън. Спомни си за тогавашната Хоуп, за тревогите и преживяванията й в онази далечна седмица на морския бряг. Искаше й се да си поговори с младата Хоуп и да й каже, че ще има две деца. Но дали щеше да добави, че отглеждането им всъщност не отговаряше напълно на представите й… Толкова много пъти я бяха вбесявали и разочаровали. А как се тревожеше за тях! Би ли признала пред онази Хоуп, че понякога искаше отново да бъде свободна? А какво щеше да й каже за Джош?
	Всичко това вече нямаше значение. Поканата за сватбата й напомни, че животът е като домино и безбройните плочици са свързани. Ако не беше тази покана, тя вероятно нямаше да се скара с Джош, да отиде в Сънсет Бийч, да срещне Тру и да изпита несравнимото чувство на разтърсваща обич, която беше колкото неизбежна, толкова и невероятна. А какво ли щеше да бъде продължението й, ако изобщо имаше такова?
	Взе портрета, който Тру беше нарисувал сутринта, след като се любиха. Сякаш не беше тя. Кожата й беше нежна, сияйна и без бръчки. В гъстата й коса проблясваха светли кичури, гърдите й бяха стегнати, а краката стройни и гладки. Сякаш никога не беше изглеждала толкова красива. Беше я нарисувал такава, каквато я виждаше.
	Втората рисунка беше завършена, докато беше на сватбата. Двамата стояха на плажа и се гледаха. Кеят беше в далечината и океанът блестеше. Ръцете му бяха на кръста й, а тя го беше прегърнала през врата. Загледа се в неговото изображение — бръчиците в ъглите на очите, трапчинката на брадичката, мускулестите рамене под тънката риза. И влюбеният начин, по който я гледаше! Дали беше гледал някоя друга жена така? Колкото и да му желаеше щастие, Хоуп се надяваше обичта им да остане наистина несравнима.
	Дойде ред на писмото, което й беше оставил в жабката. Хартията беше пожълтяла и почти се ронеше на местата, където беше сгъната — просенен* като нея, стар лист… Тази мисъл я натъжи и тя прокара пръст от името си в началото на писмото до неговото име накрая. Знаеше думите наизуст, но те винаги й въздействаха така, сякаш ги четеше за пръв път. Погледна през прозореца и за миг й се привидя, че Тру минава с въдицата на път към кея.
	[* Изтъняла от носене дреха (диал.) — Бел. Еми]
	— Винаги съм те обичала — пошепна Хоуп.
	Плажът беше пуст, чашата с вино студенееше и цареше пълна тишина.

	* * *

	След рисунките извади копие на писмото, което беше написала миналата година. Оригиналът беше оставила в „Сродна душа“. И защо ли? Какво означава едно писмо, ако получателят няма да го прочете? И все пак, тя имаше нужда да го напише, за да намери сили да се сбогуват.
C>
	Това писмо е за Бог и за цялата Вселена.
	Имам нужда от вашата помощ в последния си опит да се извиня за едно мое решение. Историята е и сложна, и проста. Да се опише точно и подробно, ще бъде необходима цяла книга. Ето защо ще я разкажа накратко.
	През септември 1990 бях в Сънсет Бийч и се запознах с Тру Уолс от Зимбабве, който работеше като гид в резервата „Хванге“. Той беше на четиридесет и две, разведен, със син на име Ендрю. Имаше къща в Булавайо, но беше израснал във ферма, близо до Хараре. Срещнахме се в сряда сутринта и се влюбих в него в четвъртък вечерта.
	Може би изглежда, че отъждествявам увлечението с любовта. Не, не е така. Ако го познавахте, щяхте да разберете защо плени сърцето ми, а ако ни бяхте видели, щяхте да се убедите, че любовта ни е истинска. Макар да бяхме няколко дни заедно, ние обвързахме сродните си души завинаги. Разделихме се по мое желание и заради причини, които ме измъчваха десетилетия наред.
	Навремето това беше правилно, но и грешно решение. Бих постъпила пак така, но по различен начин. Едва свикнах с мисълта, че винаги ще бъда измъчвана от въпроси и терзания.
	Решението ми го съкруши. Вината все още ми тежи. В този етап на живота се старая да изкупя грешките си — доколкото това е възможно. Вярвам, че Господ и Вселената могат да ми помогнат, тъй като молбата ми не е голяма. Искам да видя Тру, за да му се извиня. Да го помоля за прошка. Само така ще намеря мир и покой. Искам да знае колко много го обичах и все още го обичам. И колко съжалявам.
	Години наред опитвах да се свържа с него. Не съм убедена, че това писмо ще попадне в ръцете му, но ако това се случи, ще го помоля да бъде на мястото, където бяхме в онзи далечен четвъртък, преди да започне да вали.
	Ще бъда там на 16 октомври 2014. Ако и за него мястото е толкова свещено, колкото е за мен, той знае по кое време на деня ще го чакам.
@	Хоуп
C$
	„Сродна душа“ я очакваше. Затвори кутията за последен път. Остави я на рафта в кухнята. Собственикът на вилата можеше да прави с кутията каквото иска, а писмата и рисунките щеше да остави в „Сродна душа“. Беше сигурна, че случайните читатели ще бъдат запленени от връзката й с Тру така, както те двамата бяха очаровани от писмото на Джо до Лена. Хората трябваше да знаят, че понякога любовта изчаква, за да разцъфти най-неочаквано.
	Качи се в колата и мина по новия мост, покрай кея, до западния край на острова.
	Загърна якето, тръгна през дюните и забеляза, че плажът е същият. Бурите не бяха засегнали Сънсет Бийч, макар да беше чула, че Бърд Айланд е станал труднодостъпен по време на отлив.
	Пясъкът беше шуплест и влажен. Вървя дълго и краката й натежаха. Огледа се, ала плажът беше безлюден. Един кафеникав пеликан се носеше над далечните вълни, докато съвсем се смали и се превърна в точица на хоризонта.
	Мина по оголения от отлива пясък и стигна до Бърд Айланд. Силният вятър спря, сякаш за да я поздрави с добре дошла. Премигна от лъчите на издигащото се слънце и изведнъж осъзна, че не е тук, за да се сбогува, а защото продължаваше да вярва в невъзможното. Надяваше се, че „Сродна душа“ ще й даде ключа за бъдещето с Тру. Вярваше с цялата си душа, че той беше прочел писмото й и щеше да я чака.
	С всяка крачка чувстваше присъствието му все по-силно и по-силно. Гласът му сякаш се носеше по вълните и я стопляше. Пясъкът сграбчваше стъпалата й, ала тя усилваше ход. Задъха се и сърцето й затуптя силно. Наоколо кръжаха ята гларуси, а бекасите се стрелкаха над вълните. Почувства птиците близки, тъй като те щяха да бъдат единствените свидетели на отлаганата двайсет и четири години среща. Щяха да видят как потъва в обятията му и да чуят как й казва, че винаги я е обичал. Той щеше да я завърти, да я целуне и двамата щяха да се втурнат към вилата, за да наваксат изгубеното време.
	Внезапният порив на вятъра я изтръгна от мечтанието и тя се запита: _Кого заблуждавам? Не вярвам ли във вълшебни приказки и не съм ли като затворник в едно отдавна минало време?_ Тру не можеше да е тук и не можеше да я чака, тъй като не знаеше за писмото й.
	Минаха десет минути. Петнайсет минути… Беше на няколко крачки от веещото се американско знаме и пощенската кутия.
	„Сродна душа“ и пейката бяха самотни и изоставени както винаги. Стовари се на пейката със сетни сили. От Тру нямаше следа.
	Знамето… Вълните… Морските птици… Разлюлените от бриза треви на дюните… Всичко беше почти същото като в деня, в който баща й я доведе тук за пръв път. Хоуп си каза, че по-голямата част от живота й беше преминала, без да остави значима следа подир себе си, но ако любовта беше най-важното нещо в живота, то тя бе благословена.
	Отвори кутията и извади писмата. Половин час чете и установи, че всичките бяха тъжни. Две бяха от баща и дъщеря, изгубили съпруга и майка след тежко боледуване от рак на яйчниците. Имаше писмо, подписано от Валентина, която тъжеше за съпруга си, и от съкрушена баба, чийто внук беше починал от свръхдоза наркотици. Авторът на едно от писмата беше останал без работа и се страхуваше, че ще остане и без дом заради финансови затруднения. Имаше три писма от вдовици.
	Хоуп се пресегна и взе едното от последните две писма. То беше на обикновена жълта хартия и най-отгоре пишеше…
	_Хоуп_
	Зави й се свят. Неговият почерк. Би го познала винаги, дори след толкова много години. Но къде беше Тру? Къде? Къде?
	Датата беше 2 октомври. Преди дванайсет дни!
	Дали знаеше за писмото й? И дали това писмо не беше за друга Хоуп?
	Къде беше той?
	Къде беше той?
	Къде беше той?
	Ръцете й трепереха и в главата й се въртяха куп объркани мисли. Пое дълбоко дъх, затвори очи и си помисли, че като ги отвори, ще види друго име. Но не, почеркът беше негов и името беше нейното.
C>
	Хоуп,
	Най-важното в човешката съдба е любовта.
	Вече повече от месец съм отседнал в „Стенли Хауз“, семеен хотел в старата част на Уилмингтън. Собствениците са много симпатични, тихо и спокойно е, храната е добра.
	Вълнувам се и затова ще започна с фактите.
	Разбрах за писмото ти на 23 август и след два дни пристигнах в Северна Каролина. Знаех къде очакваш да се видим, но не знаех точната дата. Настаних се в къщата за гости, за да се чувствам по-удобно, отколкото в хотел.
	Предположих, че срещата ще бъде в месеца на запознанството ни, септември, и затова ходех всеки ден до „Сродна душа“. Чаках те и се чудех дали сме се разминали, или си размислила. Дали пък съдбата не беше решила да ни раздели отново? Дойде октомври и ти написах писмо с надеждата, че то ще ни свърже.
	Разбрах, че искаш да се извиниш за случилото се преди толкова много години. Още тогава те уверих, че не е необходимо да се извиняваш. Срещата ми с теб и любовта ми към теб са незаменими и ако имах възможност, бих ги преживял хиляди пъти в хиляди други животи.
	Ти нямаш и не си имала никаква вина,
@	Тру
C$
	Хоуп не можеше да откъсне поглед от писмото. Сърцето й щеше да изхвръкне. Уви, не ставаше ясно дали той беше още тук!
	— Не си заминал, нали? — извика през сълзи тя. — Кажи ми, че не си!
	Когато вдигна очи, видя един мъж на трийсетина метра от пейката. Слънцето й пречеше да види лицето му, ала тя си го беше представяла през всичките тези години и то беше живо в паметта й. Веднага го позна. Тру направи крачка към нея и се усмихна.
	— Не, не съм заминал. Тук съм.


>>	Отново заедно

	Хоуп го гледаше и не помръдваше. Не можеше да повярва на очите си, нито да потисне лавината от чувства, която я заля. Беше безмълвна, смаяна и щастлива. Боеше се, че ако заговори, чудото ще изчезне.
	Тру беше тук. Чу гласа му и спомените не бяха вече в паметта й, а възкресени в плът й кръв. Той стоеше пред нея — строен, с изправени, широки рамене и с посребрена, ала все така чаровно разрошена коса. Както някога, беше с боти и ризата му беше пъхната в спортен панталон. Тя помнеше, че студът не го притесняваше, но днес беше облякъл яке, макар и разкопчано.
	Тру също не помръдваше.
	— Здравей, Хоуп — най-накрая каза той. — Виждам, че си намерила писмото ми.
	— Да. — Тя пъхна писмото в джоба си, докато в главата й се въртяха мисли и спомени като в пъстър калейдоскоп. — Не те видях на плажа.
	— А аз те видях чак когато приближи „Сродна душа“. Дано не те стреснах.
	— Не мога да повярвам, че си тук. Сякаш сънувам.
	— Не сънуваш.
	— Сигурен ли си?
	— Да. Не може и двамата да сънуваме, нали? Все така красива си.
	Хоуп долови нотка на възхита в гласа му. Смути се и се изчерви.
	— Едва ли… Но ти благодаря.
	Тру направи крачка, взе ръката й и по пръстите й плъзна топлина. Макар да беше близо, той не я целуна. Погали с палец ръката й и Хоуп усети тръпки по цялото тяло.
	— Как си?
	Тя почувства, че трепери като лист.
	— Ами… Не знам. Мисля, че съм в шок.
	— Искам да те питам за толкова много неща — рече Тру и я погледна в очите, стопявайки в миг всичките изминали години.
	— Аз също.
	— Много се радвам, че си тук.
	Целият свят на Хоуп се събра в този единствен миг под есенното слънце. Той я прегърна и тя се отпусна в обятията му, сякаш отново беше на трийсет и шест.
	Стояха дълго така. Хоуп вдигна глава и го погледна. Бръчките му бяха по-дълбоки, но цветът на очите и трапчинката на брадичката бяха същите. Стори й се нелепо, но беше доволна, че преди да тръгне за вилата, отиде на фризьор, а и сутринта беше обърнала внимание на външния си вид. Спомените и силата на чувствата взеха връх и тя се просълзи.
	— Добре ли си? — попита Тру.
	— Да. Извинявай, но още не мога да повярвам, че си тук.
	— Ами… дойдох след невероятна поредица от изключителни обстоятелства — усмихна се той.
	Хоуп се засмя през сълзи. Тру винаги успяваше да я накара да се чувства по-добре.
	— Как намери писмото ми? Да не би да си идвал и миналата година?
	— Не. Научих за него. Но първо ми кажи ти как си. Какво прави през всичките тези години?
	— Добре съм. — Не знаеше как да продължи и замълча. Какво се казва на неугасваща любов след раздяла от двайсет и четири години? Може би истината… А тя беше, че непрестанно си беше представяла този ден и този миг. — Случиха се много неща.
	— Наистина ли? — Повдигането на веждите му я накара да се усмихне. Странно, но непринудеността в отношенията им се беше запазила.
	— Не знам откъде да започна.
	— От раздялата ни.
	— И все пак?
	— Ами… от сватбата ти. Предполагам, че тя се е състояла.
	— Да. Оженихме се, но не се получи. Разведохме се преди осем години.
	Тру сведе поглед.
	— Сигурно ти е било трудно. Съжалявам…
	— Няма защо. Бракът ни просто се изчерпа и приключи. А ти? Ожени ли се пак?
	— Не. На мен бракът ми убягна.
	Колкото и да беше себично, Хоуп почувства облекчение и попита:
	— Ендрю как е? Трябва да е вече на трийсет и няколко.
	— На трийсет и четири. Виждаме се няколко пъти в годината. Живее в Антверпен.
	— Женен ли е?
	— От три години. С жена му Анет очакват първото си дете.
	— Значи ще ставаш дядо.
	— Да. А ти имаш ли деца? Сбъдна ли мечтата си?
	— Имам две — момче и момиче. Е, вече са млад мъж и млада жена по на двайсет и няколко. Джейкъб и Рейчъл.
	Тру стисна ръката й.
	— Радвам се за теб.
	— Благодаря. Те са най-голямата ми гордост. Работиш ли още като гид?
	— Не. Пенсионирах се преди три години.
	— Липсва ли ти работата?
	— Никак. Свикнах да спя след зазоряване, без да се питам дали някой лъв се е излегнал на прага ми.
	Разговорът течеше спокойно и приятно, по начина, по който Хоуп приказваше с най-близките си приятели. Може да не бяха довършили някоя тема, но винаги помнеха къде точно бяха спрели да я обсъждат и след дни, та дори и месеци я подхващаха отново. В този миг вятърът задуха и развя шала й и краищата на писмата на пейката. Хоуп побърза да ги пъхне в кутията и попита:
	— Нали нямаш против да запазя писмото ти?
	— То е за теб.
	Тя уви шала около врата си и каза:
	— Трябваше да ми напишеш, че си още тук. За да те чакам!
	— Не бях сигурен колко дълго ще остана. Когато ти писах, не знаех на коя дата ще дойдеш, а предишното ти писмо вече не беше в кутията.
	— Колко време възнамеряваше да останеш?
	— До края на годината.
	— И щеше да идваш тук всеки ден, преди да се върнеш в Африка?
	— Щях да идвам, но не смятах да се връщам, а да остана в Щатите.
	— Защо?
	— Как защо? — учуди се Тру. — За да те намеря.
	Тя отвори уста, ала не продума. С какво беше заслужила тази предана любов? Продължи пътя си, макар да го видя напълно съкрушен на шосето в деня на раздялата. Не той, а тя го остави! Разби надеждите му и заживя с Джош. Тру не беше подозирал, че Хоуп копнее за него и продължава да го обича, и въпреки това любовта му беше все така ненакърнена. Тя осъзнаваше, че трябва много да внимава, за да не го нарани отново, и попита:
	— Какво ще правиш следобед?
	— Имаш ли нещо наум?
	Хоуп се усмихна.

	* * *

	Кеят се виждаше в далечината, дочуваше се и ритмичният ромон на вълните. По плажа се мяркаха хора, а вятърът беше остър и довяваше мирис на бор. Хоуп усети, че пръстите й тръпнат от студения въздух. Забеляза, че Тру понакуцва. Може би имаше артрит или пък стара травма от активния живот. Всъщност двамата знаеха много малко един за друг. Тя пазеше съкровено спомена за него, но дали този мъж беше Тру от мечтите й?
	Едно беше сигурно. Присъствието му я караше да се чувства толкова спокойна и щастлива, както някога. Надяваше се и той да се чувства така. Тру беше пъхнал ръце в джобовете си, лицето му беше поруменяло от студа и от него се излъчваше блаженото задоволство на човек, който след дълъг път се е завърнал у дома. Приливът наближаваше и двамата стъпваха внимателно по мокрия твърд пясък, като внимаваха да не си намокрят краката.
	Говориха за какво ли не. Тя му разказа за смъртта на родителите си, за работата си, за развода, но най-вече за сина и дъщеря си: за детството им, за тийнейджърските проблеми и ужаса от сърдечната операция на Рейчъл. Тру слушаше внимателно, загрижено и съчувствено. Хоуп имаше чувството, че той инстинктивно усеща някои детайли от миналото й. Докато стигнаха кея, тя сподели всички вълнения и тревоги, които беше преживяла като майка.
	Стигнаха до ивицата с мек пясък и тръгнаха по пътеката към улицата. Той беше паркирал наетата кола до нейната и колкото и да беше странно, близостта им трогна Хоуп.
	— Искаш ли да караш след мен?
	— Разбира се.
	Тя влезе в студената кола, включи парното на максимум и погледна в огледалото. Изчака Тру да запали и двамата тръгнаха в този невероятен следобед към едно още по-невероятно бъдеще.
	Непрекъснато поглеждаше в огледалото, за да се увери, че я следва. А и за да се увери, че не халюцинира. Как беше научил за писмото й? Важното беше, че е тук. Беше дошъл, тъй като тя искаше да го види. А и все още я обичаше.
	Минаха по моста, по магистралата и стигнаха до завоя към Каролина Бийч. Още един мост, още няколко завоя и се озоваха пред вилата, която беше наела.
	Тънките ивици на облаците смекчаваха ярката светлина, а вятърът не стихваше. Хоуп чу чуруликането на кардинал в близките дървета и си спомни с усмивка за писмото на Джо до Лена, което Тру някога беше прочел. _Кардиналите живеят на двойки и не се разделят…_
	— Това ли е вилата? Прилича на къщата на родителите ти!
	Тя се усмихна.
	— Дежавю. Точно това си помислих, когато я видях за пръв път.
	Влязоха, Хоуп свали шапката, ръкавиците, шала и якето. Тру остави сака и закачи якето си до нейното. Имаше нещо много трогателно в начина, по който влязоха в къщата — сякаш цял живот бяха прекарали заедно. Хоуп потърка ръце, за да се стопли, а Тру се огледа. Както някога, очите му не пропускаха и най-малкия детайл.
	— Не мога да повярвам, че си тук — промълви с усмивка тя. — Изобщо не допусках, че някога ще дойдеш.
	— И все пак ме чакаше до пощенската кутия.
	Хоуп прокара пръсти през косата си и отново се усмихна.
	— Аз ти разказах всичко. Сега е твой ред.
	— Няма кой знае какво за разказване.
	Хоуп докосна ръката му.
	— Гладен ли си? Искаш ли да приготвя нещо за обяд?
	— Само ако хапнеш с мен. Закусвах късно и не съм гладен.
	— Тогава ще пийнем вино. Имаме повод, нали?
	— Да. Да ти помогна?
	— Може да включиш камината с копчето до полицата. Настанявай се. Идвам след минутка с виното.
	Хоуп се върна с две чаши вино и попита:
	— Искаш ли одеяло? На мен ми е все студено.
	— Не, благодаря. Добре ми е.
	Тя взе покривката на леглото в спалнята, седна до Тру, зави се и въздъхна.
	— Колкото невероятно, толкова и прекрасно!
	Той се засмя с познатия й гърлен смях.
	— Дори повече от прекрасно. Чудо на чудесата! Наздраве за „Сродна душа“!
	Чукнаха се и отпиха по глътка.
	— Защо не взе вила в Сънсет Бийч? — попита Тру.
	— Там вече не е същото.
	И как можеше да бъде след дните им заедно и след раздялата…
	— Дойдох тук за пръв път по време на развода с Джош — продължи Хоуп. — Намерих временен покой и утеха, ала не спирах да мисля за децата, които не го показваха, но страдаха и имаха нужда от мен.
	— Личи си, че си страхотна майка.
	— Стараех се. Но правех и грешки.
	— Всички родители правят грешки. Аз продължавам да се укорявам, че не прекарвах достатъчно време с Ендрю.
	— Казвал ли ти го е?
	— Не. Но дори да го мисли, би премълчал. Порасна бързо и един ден замина за Оксфорд.
	— Тогава ли си тръгна от „Хванге“?
	— Ти откъде знаеш?
	— Търсих те. Преди да оставя писмото в кутията.
	— Кога?
	— През 2006 година. След като се разведох. Свързах се с лагера и с много други места, но не те намерих.
	— Жалко — мило се усмихна той. — И аз, и ти трябваше да знаем повече един за друг.
	— Защо си тръгна от „Хванге“? Нали обичаше работата си?
	— Прекарах много години там. Беше време да се преместя.
	— Защо?
	— Имаше промени в управата, а и приятелят ми Роми напусна. Ендрю замина да учи и нямаше какво да правя там. Преместих се в Ботсвана и си намерих работа. Ти искаше да отидеш на сафари. Е, успя ли?
	— Не, но не съм се отказала. Как беше лагерът в Ботсвана?
	— Средна работа — пакетиран обяд, немного добри условия на настаняване, а и животните бяха по-трудно забележими. Интересно беше поведението на лъвовете.
	— Защо?
	— Защото нападаха и убиваха слонове.
	— Как така?
	— Един от гидовете веднъж ми каза, че видял останките на слон след лъвско пиршество.
	— Може би слонът е бил болен.
	— И аз помислих така. За всички лъвът е царят на джунглата — нали помниш „Цар лъв“. Само че не лъвът, а слонът е царят — огромен е и всява ужас във всички животни. Приближи ли се до лъвовете, те винаги отстъпват. И така, реших, че трябва на всяка цена да видя как лъвовете нападат слонове. През първите няколко години бях свидетел на обичайните им жертви — зебри, жирафи, импали, глигани. По средата на третата година настъпи суша, която продължи с месеци. Животните измираха или се отправяха към Окаванго Делта. Лъвовете търсеха отчаяно плячка. В един късен следобед ги видях как нападат слон.
	— Наистина?!
	Тру кимна и отпи глътка вино.
	— Беше от по-дребните слонове. Нападението беше като по план. Един скачаше върху гърба му, друг захапваше крака, а останалите стояха в кръг. Спокойна и методична военна атака. Изтощиха слона за трийсетина минути и тогава го нападнаха групово. Не им отне много време, за да го довършат. Сигурно си покъртена от жестокостта на лъвовете, но за мен това е едно от най-незабравимите преживявания в Африка.
	— Сам ли беше?
	— Не. В джипа имаше шестима туристи. Един от тях засне всичко, продаде филма на CNN и лагерът се прочу. Само че сушата премина, заваляха дъждове и лъвовете отново се насочиха към лесната плячка.
	— От всички хора, които познавам, ти имаш най-интересната работа — усмихна се Хоуп.
	— Имаше и трудни моменти — сви рамене Тру.
	— Спомена, че Ендрю е учил в Оксфорд?
	— Да. Той е по науките. Много е умен и безспорно по-добър ученик от мен.
	— Сигурно се гордееш с него.
	— Така е. Но заслугите са предимно негови. И на Ким, разбира се.
	— Тя как е? Предполагам, че все още е омъжена.
	— Да. И другите й деца пораснаха. Живее близо до мен. След като се установих в Бантри Бей, тя се премести със съпруга си в Кейптаун.
	— Чувала съм, че там е много красиво.
	— Крайбрежието е страхотно. Да не говорим за залезите.
	— Цял живот се питах как живееш, къде си и какво ли прави Ендрю.
	— Животът ми се въртеше около работата и сина ми. Ходех на две-три сафарита дневно, вечер рисувах и свирех на китара. Радвах се на Ендрю и на интересите му — модели на влакчета, скейтборд, електрическа китара, а по-късно химия и момичета — в тази последователност.
	Хоуп кимна, тъй като помнеше много добре увлеченията на своите деца.
	— Ядосваше ли те като тийнейджър?
	— Имаше си свой живот — приятели, гадже… Уважавах желанието му за независимост повече от Ким. Трудно й беше да се раздели с малкото си момченце.
	— Такива са майките. Аз бях същата.
	— Най-трудно ми беше, когато замина да следва. Виждах го рядко — по празниците или през ваканциите. Не знаех какво да правя в Булавайо и заминах за Ботсвана веднага щом чух за лъвовете.
	— Ендрю идваше ли на гости?
	— От време на време. Не познаваше никого в Габороне, където имах апартамент. Ким също държеше да го вижда по-често, но той беше вече млад самостоятелен мъж.
	— Какво следва?
	— Химия. Искаше да стане инженер. Когато завърши, започна да се занимава със скъпоценни камъни и най-вече с цветни диаманти. Работи като брокер в тази сфера и непрекъснато пътува до Ню Йорк и Пекин. Доброто момче стана прекрасен млад мъж.
	— Много бих искала да го видя.
	— И аз бих искал да се срещнете.
	— Връща ли се понякога в Зимбабве?
	— Много рядко. Същото се отнася за Ким и за мен. Животът там не е лесен.
	— Разбрах за конфискацията на земите. Взеха ли фермата?
	— Да. Страната е страдала дълго от хора като дядо ми. И все пак конфискацията беше брутална. Вторият ми баща се надяваше, че познатите му в правителството ще помогнат, но една сутрин през 2002 година войниците заобиколили фермата и държавните служители показали документи за присвояване на имота. Изкарали всички с насочени автомати, а работниците, които се опълчили, били застреляни. Аз бях вече в Ботсвана. Скоро след това вторият ми баща се пропил и след година се самоубил.
	Хоуп си помисли, че преживяното от семейството му наподобява Шекспирова трагедия, и каза:
	— Не е за вярване. Какъв ужас!
	— Ужасът продължил дори за хората, присвоили земята. Не знаели какво да правят с нея, не разбирали от машини, нито от събиране и съхраняване на реколта. Фермата се превърнала в убежище за бездомници. Същото се отнася и за другите ферми в страната. Като прибавим и сриването на валутата…
	— Добре че вече не си бил там.
	— Мъчно ми е, тъй като Зимбабве ще остане завинаги моя родина.
	— А какво правят полубратята ти?
	Тру доизпи чашата и отвърна:
	— В Танзания са. Имат малки ферми и не са богати. Взеха заеми от мен и имат затруднения с изплащането.
	— Добре си направил, че си им помогнал.
	— Майка ми би желала да постъпя така.
	— Ами биологичният ти баща? Срещнахте ли се пак?
	— Не. Говорихме по телефона няколко пъти, преди да почине.
	— Срещна ли се с другите му деца?
	— Не, пък и те едва ли биха искали да се запознаем. Всъщност нежеланието им беше споменато в писмото от адвоката на баща ми. Нали щях да им напомня за друга жена — освен майка им — която баща ми е обичал… Може би се бояха, че ще се боря за наследство, знам ли. Така или иначе, и те както баща ми, ми бяха чужди.
	— И все пак, добре че се срещнахте.
	— О, да. Все още пазя снимките и рисунките, които ми даде.
	— А измина толкова много време.
	— Твърде много време — промълви Тру, хвана ръката й и погали с палец пръстите й.
	Хоуп отново се смути и изчерви. Как се намериха след толкова години! Докато той й се струваше същият и се държеше спокойно и уверено, тя кипеше от чувства. Стисна ръката му и я пусна. Не беше готова за каквато и да е близост.
	— Доколкото разбрах, ти си бил в „Хванге“ до 1999 или 2000 година. След което си заминал за Ботсвана.
	— През 1999 се преместих в Ботсвана. Там останах пет години.
	— И после?
	— За да ти разкажа, ще ми трябва още една чаша вино.
	Хоуп отиде до кухнята и се върна с чаша вино. Холът се беше стоплил и беше много уютно.
	— За коя година става дума?
	— За 2004 — отвърна той.
	— И какво се случи?
	— Претърпях много тежка катастрофа.
	— Колко тежка?
	— Умрях — промълви Тру и отпи глътка, без да сваля очите си от нейните.


>>	В ръцете на смъртта

	Лежеше в канавката и чувстваше, че животът го напуска. Като в мъгла си спомни как пикапът му се преобърна и как към него тичаха хора. Не знаеше къде е и не разбираше какво се беше случило. Не можеше да помръдне краката си, а болката в цялото му тяло беше нетърпима.
	След доста време дойде на себе си в болницата, ала не помнеше катастрофата. Спомни си само, че се връщаше в лагера след няколко дни в Габороне. Сестрата му каза, че товарен камион от отсрещното платно се забил в пикапа, Тру бил без колан и изхвърчал през прозореца. Счупил черепа си, двете бедрени кости, натрошил цялата си дясна ръка, три прешлена и пет ребра. Натоварили го на талига за зеленчуци и го закарали в близката НПО клиника, в която имунизирали околните села. Нямало нито лекарства, нито оборудване, нито дори лекари. Подът бил мръсен, а по лицата и телата на чакащите за имунизация деца лазели мухи. Сестрата била шведка, младо момиче, което изпаднало в паника. Не знаела какво да прави с Тру. Проверила пулса му. Нямал пулс. После сънната артерия. Пак нищо. Прилепила ухо до устата му, но не чула да диша. Слушалката й не доловила биенето на сърцето и тя се отчаяла. Тру бил мъртъв.
	Собственикът на талигата помолил да свалят тялото, за да прибере зеленчуците от шосето. С помощта на един от придружаващите децата бащи смъкнали Тру на пода. Сестрата метнала едно одеяло върху него и продължила имунизациите.
	След известно време Тру се закашлял и стреснал всички, тъй като го мислели за мъртъв. Закарали го в болницата в Габороне с пикап. Пътували цял час. Лекарят в спешното преценил, че нищо не може да направи, макар Тру да бил жив като по чудо. Оставили го на носилка в претъпкания коридор и очаквали, че скоро ще умре.
	Само че той оживял. Големият проблем бил инфекцията. Болницата разполагала с минимум антибиотици и ги пазели за извънредни случаи. Температурата го изгаряла и бил между живота и смъртта няколко дни. Издирили Ендрю, който бил посочен като най-близък роднина в личната карта на Тру, и той пристигнал от Англия. Съобщил на Ким и тя веднага дошла от Йоханесбург. Организирали бърз медицински трансфер със самолет и го настанили в болница за спешна помощ в Южна Африка. Лекарите изтеглили течността от мозъка му и го подложили на силно антибиотично лечение. Осем дни бил в безсъзнание. На деветия свалил температурата, отворил очи и видял Ендрю до леглото си.
	Останал в болницата още седем седмици, докато свалили гипса от счупените крайници. Когато го преместили в рехабилитационния център, не можел да върви, виело му се свят и виждал двойни образи.
	Останал там почти три години.

	* * *

	Камината припламваше в очите на Хоуп и Тру им се любуваше — за него тя беше толкова красива, колкото и преди. Дори по-красива. В меките бръчки около очите й и в благородното изражение на лицето й личеше придобитата в трудностите на живота мъдрост. Тя беше като онемяла от разказа му и едва намери сили да попита:
	— Наистина ли си бил умрял?
	— Така ми казаха. Година след катастрофата говорих с шведската сестра и тя се закле, че не съм имал никакви признаци на живот. Когато съм се закашлял, всички се разпищели от ужас. Да се смееш ли, да плачеш ли!
	— Боже мой! Няма нищо смешно!
	— Парченца от черепа се бяха забили в мозъка ми и когато говорех с Ендрю и лекарите, мислех, че казвам едно, а съм изричал друго. Вместо „Добро утро“, съм казвал: „Ябълките плачат“. Не можех да пиша заради натрошената дясна ръка. Умът ми постепенно се възстанови, но не си спомнях някои думи и вместо вилица обяснявах: „Онова, металното, с което набождаме храна“. Лекарите не можеха да преценят дали парализата ми ще бъде временна. Имах отоци в гръбнака заради счупените прешлени. Сложиха ми пирони и въпреки това отне много време, докато се възстановя.
	— Как бих искала да съм до теб…
	— Нямаше с какво да помогнеш.
	— И все пак! Търсих те толкова дълго, но не ми хрумна да те търся в болниците.
	— Аз не бях сам. Ендрю идваше често, Ким също минаваше. Роми разбрал за катастрофата и след пет дни път с автобус стигна до рехабилитационния център. Стоя при мен цяла седмица. През първата година посещенията ме уморяваха. Измъчваха ме силни болки и ми беше трудно да говоря. Всички се питахме дали ще мога да ходя, да говоря нормално и да живея самостоятелно.
	— Кога се почувства по-добре?
	— Двойните образи изчезнаха след месец, започнах да сядам в леглото след три-четири месеца, после размърдах пръстите на краката, но се наложи да счупят и да нагласят наново някои неправилно зараснали кости. Претърпях мозъчна операция, операция на гръбнака и изобщо… безкрайна мъка.
	— Кога проходи?
	— Първо трябваше да се задържа прав, ала мускулите на краката ми бяха атрофирали и все още имах проблеми с нервните връзки. Изпитвах силна болка в седалищния нерв. Правех крачка с единия крак, като се държах за перила, но не можех да помръдна другия. Сякаш връзката мозък-крака не съществуваше. След около година прекосих стаята, макар и с помощ. Влачех левия си крак, но въпреки това се разплаках от радост. За пръв път видях светлина в тунела. Започнах да се надявам, че някога ще изляза от клиниката. Не си спомням всичко и ми се струва, че е било много отдавна. Онези дни, месеци и години се сливат в едно.
	— Забелязах, че накуцваш леко, но почти не се забелязва.
	— Ходя доста и редовно. Това помага на болката.
	— Още ли те боли?
	— Не толкова много, но от движението ми става по-добре.
	— Ендрю сигурно много се е притеснил.
	— И до ден-днешен не иска да си спомня как съм изглеждал в болницата в Ботсвана, как са ме пренесли със самолета и как е чакал да отворя очи в болницата в Южна Африка. Беше до мен по време на целия ми престой там. Ако с Ким не бяха уредили медицинския полет по спешност, надали щях да оживея. Ендрю ме посещаваше през два-три месеца в рехабилитационния център и всеки път му се струваше, че имам голямо подобрение, но за мен това беше всекидневна битка.
	— И така цели три години?
	— През последната година не живеех в центъра, а само ходех на процедури. Все едно ме бяха пуснали от затвора. Да не видя неоново осветление!
	— Толкова ми е жал за теб.
	— Сега вече съм добре. Запознах се с много добри хора. Физиотерапевтът, логотерапевтът, лекарите, сестрите. Всички бяха чудесни хора и специалисти. Тези три години бяха дълга пауза — сякаш бях спрял да живея.
	— Аз не съм толкова силна — въздъхна Хоуп.
	— За малко не се предадох. Почти цяла година вземах антидепресанти.
	— Нормално. Бил си толкова зле.
	Настъпи мълчание, в което Хоуп се чувстваше уютно със свити под одеялото крака и толкова близо до Тру. А той се досещаше, че тя се опитва да осмисли всичко, което й беше разказал, и да преодолее ужасната мисъл, че двамата можеха никога да не се срещнат. Но ето че седяха на дивана и в това имаше нещо сюрреалистично и невероятно романтично, докато коремът му не издаде звуци.
	— Сигурно умираш от глад — засмя се Хоуп. — Аз също съм гладна. Искаш ли салата с пиле? Имам и сьомга, и скариди.
	— Бих хапнал салата. Да ти помогна?
	— Ела за компания.
	Отидоха в кухнята и тя извади маруля, чери доматчета и нарязани чушки в различни цветове. Тру я гледаше и си мислеше, че Хоуп беше намерила начин да не се чувства огорчена от преживените разочарования, а да приеме неудачите като неизбежна част от живота.
	Сякаш доловила мислите му, тя се усмихна и каза:
	— Ако искаш да ми помогнеш, извади чинии и вилици.
	Тру не откъсваше очи от нея и имаше чувството, че са били заедно всяка вечер през изминалите двайсет и четири години.
	— Искаш ли още вино? — попита Хоуп.
	— Не, благодаря. Ограничавам се до две чаши.
	— А аз до една. Помниш ли, когато бяхме в „Кланси“? И после се прибрахме във вилата на родителите ми?
	— Как мога да забравя? Ти ме омая!
	Той погледна гравираната кутия на масата и попита:
	— Какво има в нея?
	— Спомени. Ще ти ги покажа по-късно. Имаш още да ми разказваш за себе си. Стигнахме до 2007 година.
	— Намерих си работа в Намибия. Лагерът беше добре уреден, а резерватът — огромен. Никъде в Африка няма толкова много леопарди, а и Намибия е красива страна. Скелетният бряг и пустинята Сосувлей са неземни природни чудеса. Когато бях свободен, обикалях страната като турист. Накрая се пенсионирах и се установих в Кейптаун, или по-точно в Бантри Бей, на самия бряг. Гледката е страхотна, близо е до кафенетата, книжарниците и пазара.
	— Не си ли мислил да се преместиш в Европа, при Ендрю?
	Тру поклати глава.
	— Той често идва по работа, а и аз понякога му гостувам. Ендрю би се преместил в Кейптаун, но Анет е против. Семейството й живее в Белгия. Синът ми е привързан към Африка така, както и аз. Трудно е за разбиране, ако не си израснал там.
	— Животът ти е толкова романтичен! Като изключим ужасните три години.
	— Живях така, както исках. Почти. А ти не пожела ли пак да се омъжиш?
	— Не. Не исках дори да ходя по срещи. Мислех си, че е заради децата, но…
	— Но?
	— Няма значение. Кажи ми какво правиш сега, когато вече не работиш?
	— Нищо особено. Приятно ми е да се разхождам без пушка.
	Хоуп се усмихна и закачливо подпря брадичка с ръка.
	— Имаш ли хобита? Освен рисуването и китарата?
	— Ходя на фитнес всяка сутрин, а след това се разхождам или се катеря по близките хълмове. Чета. През последните три години прочетох повече книги, отколкото през шейсетте и три преди това. Още нямам компютър, но Ендрю настоява, че трябва да бъда в тон с времето.
	— Добре е да имаш компютър.
	— За какво ми е?
	— Ще четеш вестници, ще правиш поръчки, ще изпращаш имейли. Ще си във връзка със света.
	— Предпочитам да си купя вестник и да го прочета, а и нямам на кого да изпращам имейли.
	— Чувал ли си за Фейсбук?
	— Да. От вестниците.
	— Аз имах страница няколко години с надеждата, че ще ме намериш.
	— Не знаех дали си още омъжена, или искаш да се свържеш с мен. Пък и не разбирам нищо от интернет и Фейсбук. Както се казва, старото куче трудно се учи на нови номера. Едва се реших да си взема мобилен телефон. И то само заради Ендрю, та да може винаги да ми звъни.
	— Поддържаш ли връзка с Ким?
	— Чуваме се рядко. Ендрю е вече голям и нямаме за какво толкова да говорим. А ти чуваш ли се с Джош?
	— Да. Може би твърде често.
	Тру я погледна въпросително.
	— Преди няколко месеца предложи да се съберем.
	— Ти искаш ли?
	— Ни най-малко. Чудя се на смелостта му.
	— Защо?
	Докато привършваха салатите, Хоуп му разказа повече за Джош. За изневерите, за трудния развод, за ударите, които животът му беше нанесъл. Тру долови само малка част от болката, изтърпяна от Хоуп, и си каза, че този Джош е глупак. Не можеше да повярва, че му е простила, но това беше още едно нещо, за което й се възхищаваше.
	Поседяха на кухненската маса, докато отговаряха на взаимните си въпроси за миналото и попълваха пропуските. Оставиха чиниите в мивката и Хоуп пусна радиото. Музиката изпълни кухнята и двамата седнаха отново на дивана. Камината още гореше и хвърляше мека светлина. Тру гледаше Хоуп, докато се настаняваше на дивана и се завиваше с одеялото. Как не искаше този ден да свършва… Преди да научи за писмото й в „Сродна душа“, имаше чувството, че бе умирал не веднъж, а два пъти в този живот.
	След раздялата им живееше на автопилот. Дори когато играеше футбол, готвеше и гледаше телевизия с Ендрю. Сякаш беше претръпнал към всичко освен към Хоуп. Случваше се по време на сафари да си представя, че седи до него и се възхищава на заобикалящата ги красота така, както той продължаваше да се удивява на неповторимите им дни заедно.
	Най-тежки бяха вечерите. Не можеше нито да рисува, нито да свири. Лежеше и гледаше тавана. Роми се притесни и го попита какво му е, но на Тру му беше толкова тежко, че не можеше дори да говори за Хоуп.
	Минаха месеци, докато дойде що-годе на себе си. Преди да познава Хоуп, имаше няколко връзки, но след нея изгуби желание за подобни емоции. Чувствата му останаха на пясъчния бряг на Сънсет Бийч, Северна Каролина.
	Ендрю успя отново да го запали по рисуването. Веднъж подхвърли, че сигурно му се сърди, и Тру го попита защо мисли така. Детето отвърна, че месеци наред не е получавало рисунка. Веднага му обеща, че ще започне отново да рисува, но всеки път правеше портрети на Хоуп. Как го гледа, как се приготвя да отиде на сватбата или как прегръща Скоти. Всяка нейна рисунка му отнемаше по няколко месеца. Искаше образът й да отговаря напълно на спомените, които беше съхранил. Съвършеността на творбите го изпълваше с неосъзнатата надежда, че по този начин се приближава до нея. Направи повече от петдесет и чак след това започна да рисува себе си, и то така, както си представяше, че го е виждала тя. След девет години беше готов. Подвърза рисунките в книга — на лявата страница той, на дясната тя. По това време Ендрю вече беше студент. Разлистваше книгата всяка вечер и се натъжаваше, тъй като всички важни хора в живота му си бяха отишли. Майка му. Дядо му. Ким. Ендрю. Хоуп. Беше сам и щеше да бъде сам.
	Ботсвана и „Лошият цар лъв“, както на шега наричаше историята с лъвовете и слоновете, го разнообразиха, но после „умря“ в катастрофата и книгата беше единственото, което го интересуваше. Чудеше се как да помоли Ендрю да му я донесе в болницата. Синът му не знаеше за Хоуп. Помоли Ким да изпрати багажа му в Ботсвана на съхранение в склад. Притесняваше се да не би книгата да се е изгубила по пътя. Щом се съвзе, замина за Ботсвана и нае няколко момчета да му помогнат с отварянето на кашоните. Най-накрая намери книгата — беше прашна, ала запазена. Осъзнаваше, че не би могъл да преживее всичко отново, а и нямаше представа, че Хоуп го търси. Ако знаеше, щеше да обърне света, за да бъдат заедно. И почти го направи.

	* * *

	Над Каролина Бийч падна здрач.
	Хоуп и Тру седяха на дивана, продължаваха да говорят, краката им от време на време се докосваха, а полумракът не им правеше впечатление. Пиха чай и споделиха още по-интимни неща за живота си. Тру гледаше Хоуп и не можеше да повярва, че е до него. Та тя беше неговото съновидение и мечта…
	— Трябва да ти призная нещо — подхвана той.
	— Какво?
	— Преди да отида в Намибия, за малко не дойдох тук. За да те търся. Току-що бях излязъл от възстановителния център. Взех си билет и отидох на летището. В последния миг се отказах и… за съжаление, се прибрах у дома.
	— Искаш да кажеш, че когато съм те търсила, ти също си ме търсил?
	Тру кимна. Гърлото му пресъхна при мисълта за изгубените години.
	— Не знам какво да кажа — промълви Хоуп.
	— Ужасно, нали…
	— Защо не се качи на самолета, защо? — просълзи се тя.
	— Не знаех дали ще те намеря. А и се страхувах от срещата. Ами ако те видех да държиш ръката на друг мъж или да се смееш с децата си в двора? Не че не исках да си щастлива. Исках го през всичките тези двайсет и четири години. Кой знае, може би защото осъзнавах, че аз не съм щастлив. Сега вече съжалявам, че нямах повече смелост. Така нямаше да пропилея цели осем години.
	Хоуп стана и се приближи до прозореца. Лицето й беше в сянка, но сълзите й блестяха на лунната светлина.
	— Защо съдбата беше срещу нас? Какво ли още ни предстои?
	— Не знам — дрезгаво отвърна той.
	Тя пое дълбоко въздух и се върна на дивана.
	— Нямаш представа колко много съжалявам, Хоуп.
	— Аз също.
	— Искаш ли да останеш малко насаме?
	— О, не. Това е последното, което искам.
	Тя хвана ръката му и той погали тъничките като на птица кости под меката кожа. Последната женска ръка, която беше държал, беше нейната.
	— Тру, как научи за писмото ми в „Сродна душа“, което най-сетне ни събра?
	— Няма да повярваш на това, което ще ти кажа.
	— Защо?
	— Защото започна с един сън.
	— Сънува писмото?
	— Не. Сънувах кафенето, в което често ходех. Гледката е чудесна и когато съм в настроение да съм сред хора, седя час-два, пия чай и чета. Собственикът ме познава и ако искам, мога да остана цял ден. Та, сънувах, че съм в кафенето, а на масата до мен седят мъж и жена. Имах усещането, че имат да ми кажат нещо важно. Реших да ги заговоря, но те изведнъж изчезнаха. Изпитах паника и се събудих. След около седмица отидох в кафенето.
	— Заради съня ли?
	— Не. Почти бях забравил за него. Обядвах, взех си чай и се зачетох в една книга за Бурските войни*. Кафенето беше почти празно, но на масата до мен седнаха мъж и жена. Също като в съня.
	[* Въоръжени конфликти в Южна Африка между колонистите (бурите) и Британската империя в края на XIX и началото на XX в. — Бел.ред.]

	* * *

	Тру не можел да повярва, че сънят се повтаря в действителност. Жената била руса и слаба, а мъжът — висок, тъмнокос и със златен часовник, който проблясвал на слънцето.
	Двамата разговаряли за сафаритата в големия резерват „Крюгер“ в Южна Африка, както и за резерватите „Момбо“ и „Джак“ в Ботсвана. Обсъждали условията и животните. Кой знае защо, Тру не можел да откъсне очи от тях. Чак когато доловил акцента на жената, осъзнал защо имал усещане за дежавю. Тя изговаряла гласните меко, като Хоуп, с оня специфичен за жителите на Северна Каролина акцент.
	Станал и приближил масата им.
	— Извинете, може ли да попитам нещо? От Северна Каролина ли сте?
	Те сякаш не се изненадали от въпроса и жената отвърнала:
	— Да. Как разбрахте?
	— От акцента.
	— Но вие не сте от нашия така наречен катранен щат.
	— Не съм. Аз съм от Зимбабве. Но съм бил в Сънсет Бийч.
	— Малък свят! Ние имаме къща там. Кога сте били там?
	— През 1990 година.
	— Ние купихме къщата преди две години. Казвам се Шарън Уедън, а това е съпругът ми Бил.
	— Тру Уолс. Чух ви, че разговаряте за „Момбо“ и „Джак“, където съм работил като гид. Уверявам ви, че и двете места са чудесни. В „Момбо“ ще видите голямо разнообразие на животни, а „Джак“ е в Калахари и никъде другаде няма да видите толкова много сурикати.
	Шарън слушаше внимателно, но по едно време го прекъсна:
	— Казвате се Тру Уолс, от Зимбабве сте и сте били гид, нали така?
	— Да.
	— Бил, помниш ли какво намерихме миналата пролет? Когато се разхождахме дълго по плажа?
	Мъжът й кимна, а тя попита:
	— Чували ли сте за „Сродна душа“?
	Тру изтръпна. Откога не беше чувал името на пощенската кутия, която сякаш принадлежеше само на него и Хоуп.
	— Говорите за пощенската кутия на брега ли?
	— Да! Скъпи, чу ли? Не мога да повярвам! — Шарън плесна с ръце. — В Сънсет Бийч сте се запознали с… Хелън ли беше, или… Хана? А, не! Хоуп! С Хоуп! Седнете, моля. В кутията имаше писмо, за което трябва да знаете.

	* * *

	Навън цареше мрак. Холът беше осветяван единствено от камината, радиото свиреше тихо и очите на Хоуп блестяха на пламъците.
	— И така, след два дни аз бях в Северна Каролина. Шарън и Бил не бяха запомнили деня и месеца, в които щеше да бъдеш тук, но поне имах някаква информация.
	— Защо не ме потърси веднага?
	— Защото не знаех презимето на Джош.
	— Не съм ли ти го казала?
	— Не. Не знаех и презимената на сестрите ти. Знаех бащината ти фамилия, но Андерсън е често срещано име. Не знаех къде живееш и дали изобщо си в Северна Каролина. Звънях на всички ортопедични болници чак до Грийнсбъро и питах за хирург с първо име Джош, но напразно.
	— А как мислеше, че ще ме намериш, ако преди време не се беше върнал от летището?
	— Не се бях замислял. Сигурно щях да наема детектив да те издири. Но… — Тру се усмихна. — Аз вярвах, че ще дойдеш. Вече знаех, че ще те намеря при „Сродна душа“. Всеки ден през септември се събуждах с мисълта, че това ще бъде денят на срещата ни.
	— И всеки ден се разочароваше.
	— Да. Но на другия ден се събуждах със същата мисъл.
	— Ами ако бях идвала през юли или август?
	— Не допусках, че ще искаш да се срещнем през лятото заради курортистите. Есента и зимата са спокойни сезони и няма толкова хора.
	— Познаваш ме добре, Тру! — засмя се Хоуп.
	Той целуна ръката й.
	— Вярвах в нас.
	Тя отново се изчерви.
	— Искаш ли да прочетеш писмото?
	— В теб ли е?
	— Имам копие в кутията на масата.
	Хоуп се надигна, но Тру я спря, отиде в кухнята и когато взе кутията, тя каза:
	— Сложи я на дивана. Между нас.
	— Доста тежи.
	— От Зимбабве е. Писмото е на дъното.
	Той отвори капака. Най-отгоре беше сватбената покана, под нея бяха рисунките и писмото му до Хоуп. На дъното имаше бял плик.
	— Пазила си всичко — развълнува се Тру.
	— Разбира се.
	— Защо?
	— Не знаеш ли? — Тя докосна нежно ръката му. — Омъжих се за Джош, но бях влюбена в теб. Чувствата ми бяха овладени, но силни. Благодарение на теб и на седмицата ни заедно намерих душевен мир — чувствах се спокойна и благословена, като завърнала се у дома.
	Той преглътна буцата в гърлото си.
	— И аз се чувствах така. Земята под краката ми се срути в мига, в който си тръгна.
	— Прочети го — кимна Хоуп към писмото. — Кратко е.
	Тру зачете бавно. Във всяка дума чуваше гласа й и вълнението го задушаваше. Едва се въздържа да не я целуне и каза:
	— И аз имам нещо за теб.
	Извади книгата от сака. На корицата пишеше със златни букви: „Сродна душа“.
	— Боя се да надникна — промълви тя.
	На първата страница беше Хоуп, застанала на носа на кея. Не я беше виждал там и затова беше решил тази рисунка да е като заглавна страница.
	Тя разгръщаше бавно и се заглеждаше в левите страници с неговите изображения. Не беше забравил Скоти, който подскачаше по дюните. Следваха рисунки на двамата в първата сутрин, когато се запознаха. Той държеше Скоти, а Хоуп гледаше разтревожено. После вървяха към вилата, пиеха кафе на верандата… Нижеха се кадър след кадър от дните им заедно.
	— Всичко си увековечил — усмихна се тя през сълзи.
	— Постарах се. Книгата е за теб.
	— Това е произведение на изкуството.
	— Това сме ние.
	— Дълго ли ни рисува?
	— Години наред.
	— Не мога да взема книгата. Безценна е.
	— Ще направя друга. Тази е за теб. Исках да ти покажа, че винаги си била жива в душата ми.
	— Нарисувал си и оня ужасен миг на плажа, когато ти казах, че Джош ми направи предложение. Как само ме прегръщаше… Чувствах се ужасно. Не знаех как да ти го съобщя, бях объркана и се страхувах от приближаващата се раздяла. Осъзнавах, че си наранен, но изражението ти на рисунката е наистина сърцераздирателно.
	Гласът й трепереше. Тру преглътна с мъка. Хоуп беше права. Това беше един ужасен миг и той избягваше да гледа рисунката, за да не го преживява отново и отново.
	— Ти не се ядоса и не поиска обяснение. Само ме прегърна и ме успокои, а трябваше да е обратното. Искаше аз да се почувствам по-добре. Ето това ми липсваше с Джош — някой, който да ми вдъхва сила и увереност. Когато се видяхме днес, не знаех какво да кажа или да направя, а ти отново отвори обятията си за мен. Падах от скала и ти ме хвана. Не си спомням Джош да ме е прегръщал толкова сърдечно и съчувствено. Тръгнах си от теб и загубих толкова много.
	Тру остави кутията и книгата на масата, прегърна Хоуп и както някога, целуна косата й нежно.
	— Сега съм тук. Бяхме влюбени, но се срещнахме в неподходящ момент. За съжаление, цялата обич на света не може да избегне неподходящите моменти, които съдбата ни поднася.
	— А можехме да сме щастливи. Вече е твърде късно.
	Тру вдигна брадичката й с ръка и я погледна — за него тя беше все така най-красивата жена на света. Устните му срещнаха топлите й жадни устни и той прошепна:
	— Никога не е късно да те прегърна.
	После стана и й подаде ръка. Тя се надигна, Тру целуна ръката й и бавно я придърпа в обятията си. Дъхът й погали шията му, когато го прегърна с две ръце и склони глава на рамото му. Беше мечтал за този миг през всичките изминали двайсет и четири години. Цял живот беше търсил и искал само нея. _Тя_ беше единствена. И негова.
	Както някога, целувката им беше гореща и страстна. Той я притисна до гърдите си и Хоуп потъна в прегръдката му. Погали гърба и косата й, а тя се сгуши в него и затрепери. Тру усети, че се разплаква и я погледна:
	— Какво има?
	— Не биваше да си тръгна от теб. Как не се срещнахме по-рано! И защо не се качи на онзи самолет, защо?
	— Вече съм тук, Хоуп. И няма да ходя никъде.
	— Късно е. Твърде късно.
	Той се опита да я успокои, като каза:
	— Разбирам защо си тръгна. Изпълни мечтата си и имаш две чудесни деца. Уважавам избора ти, повярвай ми.
	— Има нещо друго. Затова казах, че е вече късно.
	— За какво става дума?
	— Страх ме е да говоря за това. Дори с децата.
	— Те ще те разберат.
	— Надали. Спомням си колко тежко го преживях преди години.
	— За какво говориш?
	Хоуп се разрида и се облегна на рамото му.
	— Остава ми малко живот. Умирам. Имам АЛС като баща ми.
	Тру застина и не можа да вдигне очи от сенките, които пламъците в камината хвърляха по пода. Думите й се заблъскаха в главата му: _Остава ми малко живот. Умирам. Имам АЛС като баща ми._ Опита да се стегне заради нея, ала беше като парализиран.
	— Съжалявам, Тру. Толкова съм виновна пред теб.
	Беше му разказвала как баща й станал кожа и кости и как го беше носила до леглото, докато жестоката болест отнела живота му.
	Нощта беше тъмна и студена, а Тру нямаше сили да успокои Хоуп и да спре плача й. Толкова дълго я беше търсил и най-сетне я беше намерил. Не искаше отново да го напусне. Спомни си за бележката, която й написа след поканата й да го заведе до „Сродна душа“. _Радвам се, че ще бъдеш мой гид…_
	Хоуп беше неговата мечта, всичко, което беше искал. А сега я държеше със сетни сили и плачът им отекваше в тихата къща.


>>	Ден подир ден

	— Знаех, че имам АЛС, преди да направя изследванията — каза Хоуп, след като спря да плаче и седна с подвити крака на дивана.
	Тру избърса сълзите си и й направи чай.
	— Помня как татко описваше първите симптоми като общо, непрестанно изтощение. Лекарката ми не допускаше, че имам АЛС, тъй като болестта не се предава често по наследство. Само един от десет случая е с фамилна история. Когато изследванията се забавиха, бях сигурна, че не греша.
	— Кога разбра?
	— Не този, а миналия юли. Преди по-малко от година и половина. Бях пенсионерка от шест месеца и мечтаех за нов живот. Татко живя близо седем години. Надявам се да поживея повече, тъй като засега болестта се развива бавно. Но днес едва стигнах до „Сродна душа“. Още не съм измислила как да го съобщя на децата. Те не помнят татко, нито колко тежко беше за всички нас. Вероятно ще реагират така, както реагирах аз. Ще се грижат за мен, ала аз не искам да им тежа. Животът им тепърва започва. Беше ужасно, когато състоянието на татко се влоши и стана ясно, че краят му е близо. Когато осъзнах всичко това, оставих писмото миналата година. Исках да…
	Тя замълча и Тру попита:
	— Искаше… да…?
	— Исках да ти се извиня. За нас е вече късно, но поне мога да направя това. Оставих те на пътя и живях с тази мисъл, която беше истинско наказание. Бих искала да ми простиш.
	Сякаш уловил ранена птица, той я прегърна с две ръце и рече:
	— Няма за какво. Ето защо ти написах, че бих се радвал да преживея срещата си с теб хиляди пъти, пък дори да знам, че ни предстои раздяла. Никога не съм се сърдил за избора, който направи.
	— Но аз те нараних.
	Тру докосна лицето й.
	— Винаги заплащаме за обичта с тъга. Разбрах го след смъртта на мама и когато Ендрю замина. Вероятно с всички хора е така.
	— Знаеш ли кое е най-страшното, когато си наясно, че си отиваш от този свят?
	— Кое?
	— Мечтите също започват да умират. Когато чух диагнозата, си казах, че вероятно никога няма да бъда баба, да приспивам бебе в ръцете си, да оцветявам книжки с внучетата, когато сме на пикник, да ги къпя. Оказа се, че нещата, които не бях правила и които вероятно няма да мога да правя, ми липсват най-много.
	— В болницата мечтаех да пътувам в Европа или да уча рисуване, макар да разбирах, че е невъзможно. Странно, но щом се съвзех, тези неща вече не ме интересуваха. Такава е човешката природа — искаме онова, което нямаме.
	— Така е, но много ми се искаше да бъда баба. Е, ако Джейкъб и Рейчъл се оженят — усмихна се Хоуп. — Но те се радват на свободата си и това надали ще се случи в близките години.
	— Спомена, че ходенето сутринта те е уморило, но изглеждаш чудесно.
	— И се чувствам чудесно. Важното е да не се преуморявам. Вече се примирих. И ми е по-лесно да решавам кое е важно и кое не. Какво искам да правя и какво да избягвам. И все пак, има дни, в които изпитвам страх и се натъжавам. Най-вече за децата ми.
	— Познато чувство. Сърцето ми се свиваше от мъка, когато бях в болницата и Ендрю седеше до леглото ми.
	— Ето защо пазя болестта в тайна. Знаеш само ти.
	Тру долепи челото си до нейното и прошепна:
	— Трогнат съм, че сподели с мен.
	— Трябваше да ти кажа веднага след като чух за катастрофата ти, ала не исках да те натъжавам.
	— Хоуп, това е един от най-хубавите дни в живота ми. Намерих те и искам да бъда с теб завинаги.
	— Толкова си мил — тъжно се усмихна тя и го целуна. — Ще нарушиш ли ограничението от две чаши вино? Аз ще пийна още една. Бутилката е в хладилника.
	— Ще я донеса.
	Хоуп въздъхна — най-сетне сподели тайната си. Сега щеше да й бъде по-лесно да каже на децата, на сестрите си и на приятелите. Дори на Джош. Беше почти сигурна, че никой нямаше да реагира така, както Тру, а и да й подейства толкова успокояващо.
	Той се върна с две чаши, седна на дивана и я прегърна. Мълчаха и прехвърляха целия невероятен ден в мислите си.
	— Трябваше да се кача на самолета и да дойда. Трябваше да положа повече усилия да те намеря — промълви Тру.
	— Същото се отнася и за мен. Но ми стига мисълта, че не си ме забравил през всичките тези години.
	— И за мен това е най-важното. А днес мечтата да те намеря се сбъдна!
	— Но аз умирам.
	— Напротив. Живееш — уверено каза той. — И така ще бъде за двама ни, ден подир ден. Каква е гаранцията, че ще ме има след година, след месец и дори утре?
	Хоуп склони глава на рамото му.
	— Така казват всички. И са прави. Само че нещата са различни, когато знаеш със сигурност, че ти остава малко време. Ако съдя по баща ми, разполагам с пет или пет и половина години, като последната година е тежка.
	— След четири и половина години ще бъда на седемдесет.
	— И какво от това?
	— Ами… всичко може да се случи. Прекарах двайсет и четири години в мечти за теб. Исках да държа ръката ти, да разговаряме, да си готвим и да лежим един до друг всяка нощ. Моят живот беше различен от твоя. Бях сам, а когато разбрах за писмото ти, осъзнах, че съм сам, защото те чаках. Обичам те, Хоуп.
	— И аз те обичам.
	— Тогава да не губим време. Бъдещето е пред нас.
	— Какво искаш да кажеш?
	Той целуна нежно врата й и Хоуп усети прилив на топлина така, както някога, преди двайсет и четири години.
	— Омъжи се за мен — прошепна Тру и прибра кичур коса зад ухото й. — Или… живей с мен. Тук, в Северна Каролина. Ако искаш, може да се преместим. Ще пътуваме, ще се храним навън или пък ще си готвим у дома. Само бъди с мен, за да те прегръщам и обичам до последен дъх. Няма значение колко дълго ще продължи и колко си болна. Искам теб и нищо друго на света. Съгласна ли си да бъдем заедно?
	Тя хвана ръката му и той я последва в спалнята. Тази нощ двамата се преоткриха. Телата им се движеха в унеса на далечния, невероятно как възкръснал спомен, а когато накрая легнаха един до друг, в очите им се четеше онова несравнимо щастие, което е винаги безмълвно.
	— Много бих искала — прошепна Хоуп.
	— Какво би искала?
	Тя го целуна по носа, по устните и прошепна:
	— Да се омъжа за теб.


>	Епилог

	_Беше ми трудно да завърша историята на Хоуп и Тру. Не исках да описвам битката й с АЛС, нито старанието на Тру да направи живота й по-лек. Все пак написах още една глава за седмицата им в Каролина Бийч, за разговора на Хоуп с децата й, за сватбата през февруари и сафарито по време на медения месец, както и за ежегодните разходки до „Сродна душа“, където оставиха кафявия плик с историята на живота си. Накрая хвърлих написаното — то беше ненужно, тъй като онова, което бих искал да ви разкажа, е съвсем просто и кратко: Хоуп и Тру се бяха влюбили и разделили, но бяха намерили начин да бъдат заедно след много години благодарение на „Сродна душа“. Не исках да нарушавам магията на тази вълшебна приказка._
	_Писателят в мен не ми даваше мира, докато не разбрах как беше живял Тру, преди да намери Хоуп. Обадих му се няколко месеца преди публикуването на книгата, тъй като исках да отида в Зимбабве и да се срещна с приятеля му Роми, който беше изиграл роля, макар и малка, в любовната история с Хоуп._
	_Роми живееше в малко село в областта Чегуто, в северната част на Зимбабве. Навсякъде срещах въоръжени хора и се страхувах да не бъда отвлечен. Шофьорът познаваше района и избираше безопасни пътища и места за настаняване. Споменавам това, за да напомня за беззаконието, което цари в тази несравнимо красива страна._
	_Роми беше слаб, побелял и с по-тъмна кожа от хората в селото. Липсваше му един преден зъб, но и той като Тру се движеше бързо и пъргаво. Седнахме на пейка от циментови плочи. Представих себе си и книгата и го помолих да ми разкаже за приятеля си Тру Уолс._
	_— Значи я е намерил — усмихна се той._
	_— Взаимно се намериха._
	_— Колко пъти си бил в Зимбабве?_
	_— Идвам за втори път._
	_— Знаеш ли какво става с дърветата, след като слоновете ги съборят? Изчезват._
	_— Защо?_
	_— Термитите ги нападат. Унищожават всичко, което им попадне. Това е добре за буша, но не и за нещата, направени от дърво. Затова пейката е от циментови блокове. Та, когато се върна от Америка, Тру беше като изгризан от термити. Той обичаше да е сам, но след Америка не излизаше от стаята си, рисуваше и не ми показваше картините. Дойдеше ли септември, не искаше да вижда никого. Една септемврийска вечер — пет или шест години след завръщането му — го видях да седи и да пие. Заговорих го, седнах до него и той ме почерпи с уиски. Неговото уиски беше винаги хубаво — нали семейството му е било много богато. По едно време ме попита кое е най-трудното нещо, което съм правил в живота си. Отговорих, че не знам, тъй като животът е пълен с какви ли не премеждия. А той добави, че знае кое е най-трудното за него и че то тепърва предстои. Говореше с такава болка и тъга, сякаш душата му беше наистина проядена от термитите. Тогава ми разказа за Хоуп. Аз съм обичал няколко жени — усмихна се Роми, — но никога не съм обичал толкова силно. Когато стигна до раздялата, Тру се разплака и сърцето ми се сви от жал към дълго таената му мъка._
	_Гледахме как красивият здрач пада над селото и мълчахме._
	_— Видях го известно време след катастрофата — продължи Роми. — Знаеш ли за нея?_
	_— Да._
	_— Беше в ужасно състояние, а лекарите твърдяха, че вече е по-добре! Объркваше думите и се чудех как да му давам кураж и да го разведрявам. Попитах го дали е видял Бог, когато е умрял, а той отвърна, че видял Хоуп. Измъчената му усмивка разби сърцето ми._

	* * *

	_Когато се върнах от Зимбабве, отидох до крайбрежната вила, в която живееха Тру и Хоуп. Не исках да им дотягам повече и се разходих по плажа._
	_Стигнах до кея. Седнах встрани от рибарите и се загледах в океана с мисълта, че любовта на Тру и Хоуп ме беше променила. Не ги бях виждал няколко месеца и ми липсваха. Бях спокоен за тях, тъй като бяха заедно. На връщане се загледах във вилата им, но не ги видях. Смрачаваше се и небесният свод беше изпъстрен в сиво, синьо и лилаво. Луната надничаше на хоризонта, сякаш цял ден се беше спотайвала на дъното на океана._
	_Стигнах до края на плажа и когато се обърнах, видях, че Тру и Хоуп са излезли на разходка. Сърцето ми трепна от вълнение. Какво ли им предстоеше след чудото, което се случи? Замислих се за саможертвите в живота и за тяхната любов, която приличаше на две невидими, ала вечно светещи звезди._
	_Бяха спрели на края на рампата, която Тру беше направил за количката на Хоуп. Тя седеше, завита с одеяло, а той беше сложил ръка на рамото й — жест, който въплъщаваше един цял живот, изпълнен с обич. Тру ме видя и ми махна. Махнах в отговор и осъзнах, че това беше нашето сбогуване. Бяхме приятели, ала отсега насетне цялото време, което им беше останало, принадлежеше единствено и само на тях._


>	Бележка на автора

	Уважаеми читатели,
	Въпреки че романите ми следват очакванията ви (действието се развива в Северна Каролина и има любовна история), аз се старая да внасям разнообразие в сюжетите, героите и художествените средства. Винаги съм одобрявал така нареченото присъствие на автора — понякога като завоалиран автобиографичен разказвач (Вонегът в „Кланица 5“) или пък случайното му участие чрез значимия за повествованието измислен дневник и персонажа на Стивън Кинг в „Тъмната кула 6“ (чиято смърт в романа е през 1977 година). Един от любимите ми писатели, Херман Уок, написа „Законодателят“ на деветдесет и седем. Романът му е художествена измислица — въображаем опит за снимане на холивудски филм, в който обаче се намесват и авторът, и Бети, неговата съпруга в реалния живот. „Законодателят“ е епистоларна творба, създадена чрез традиционни съвременни комуникационни средства като писма, статии, имейли и др. Многопластовият, замесващ автора „разказ в разказа“, е интригуващ и наподобява произведение на ренесансов художник, който тайничко е вмъкнал и себе си в картината. Ето защо се надявам, че моите лични допълнения в края на всеки роман добавят интересен и увлекателен елемент към инак класическите любовни истории в сюжета.
	Любовта на Тру и Хоуп е художествена измислица, но вдъхновението за написването й е резултат от моите собствени преживявания. За пръв път бях в Африка през 2010 година. Влюбих се в страните, които посетих — в невероятните пейзажи, в очарователното разнообразие на културите, в бурното политическо минало и настояще, както и в неописуемото чувство за безвремие. Посетих континента още няколко пъти, пътувах в различни райони и станах свидетел на бързо изчезващите природни красоти. Далеч от малкото ми градче в Северна Каролина, аз видях места, които не бях предполагал, че съществуват. Познанията и невероятните истории на гидовете задвижиха колелото на моята креативност и ме вдъхновиха, за да създам един герой, чиято съдба е неразривно свързана с родната му Африка.
	Каролина Бийч е специално място за мен — ходя там винаги, когато имам нужда от усамотение или време за размисъл. Особено след края на лятото ветровитите плажове и дружелюбните жители са незаменим антидот на стреса: дълги разходки по обезлюдения бряг, непретенциозни малки ресторантчета и несекващ океански рев… Препоръчвам Каролина Бийч на всеки, който търси спокойствие в едно красиво курортно място.
	Колкото до „Сродна душа“, тя наистина съществува. Намира се в природния резерват на Бърд Айланд, близо до Сънсет Бийч, Северна Каролина. Като ветеран писмописец, аз бях очарован от самотната пощенска кутия и се надявам, че някой ден ще посетите живописния остров и ще споделите своите мисли и преживявания с нас…
