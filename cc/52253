D>
	На вас.
	След всичкото това време вие бяхте избрани.
	Добре дошли у дома.
D$


>	Благодарности

	С огромна благодарност към читателите на Братството на черния кинжал!
	Благодаря много за цялата подкрепа и напътствията на Стивън Акселрод и Кара Уелш. Благодаря също така и на всички в „Балънтайн“ — тези книги наистина са плод на колективни усилия.
	С обич към отбор „Уод“ — вие си знаете кои сте. Това просто не може да се случи без вас.
	Нищо от това не би било възможно без: любящия ми съпруг, който ме съветва, грижи се за мен и ми дава идеи; прекрасната ми майка, която ме е дарила с толкова обич, че никога не бих могла да й се отплатя; семейството ми (както кръвните роднини, така и придобитите) и скъпите ми приятели.
	О, и на Наама, моята асистентка в писането.


>	Речник на термините

	___аструкс нотрум___ — Личен телохранител, който се назначава с указ от краля.
	___атендантки___ — Избраници, служещи като лични помощнички на Скрайб Върджин.
	__Братството на черния кинжал__ — Отлично тренирани вампири воини, които защитават вида си от Обществото на лесърите. В резултат на селекция в рамките на расата братята притежават огромна физическа и психическа устойчивост, както и способността за бързо оздравяване. Повечето от тях не са кръвни братя, приемат се официално в Братството по предложение на членовете му. Агресивни, самоуверени и потайни по природа, те съществуват отделно от цивилните вампири и рядко контактуват с представители на другите класи, освен когато трябва да се хранят. За тях се разказват легенди и са на особена почит в света на вампирите. Може да бъдат убити само при много тежко нараняване, например ако получат огнестрелна рана или бъдат прободени в сърцето.
	__вампир__ — Вид, различен от хомо сапиенс. Вампирите трябва да пият кръвта на противоположния пол, за да живеят. Човешката кръв им помага да оцелеят, но силата им скоро се изчерпва. След преобразяването си, което настъпва към двайсет и петата им година, те не могат да излизат на слънчева светлина и трябва редовно да пият кръв. Вампирите не могат да „превръщат“ човешки същества във вампири чрез ухапване или преливане на кръв, но могат да създадат поколение при връзка с човек, което се случва рядко. Вампирите притежават способността да се дематериализират по желание, но трябва да са спокойни и концентрирани и не трябва да носят нищо тежко със себе си. Могат да изтриват спомените на хората, докато са в краткотрайната им памет. Някои вампири са в състояние да четат мисли. Продължителността на живота им е повече от хиляда години, понякога живеят дори по-дълго.
	___глимера___ — Основното ядро на аристокрацията, което може да се сравни, грубо и само донякъде, с английското кралско семейство.
	__Гробницата__ — Свещената гробница на Братството на черния кинжал. Използва се като място за ритуали и хранилище за керамичните урни на лесърите. Ритуалите включват въвеждане в Братството, погребения и дисциплинарни наказания на братята. Никой не може да влиза в нея, освен членовете на Братството, Скрайб Върджин и кандидатите за членство на Братството.
	__двуборство__ — Конфликт между двама мъжки вампири, които се съревновават за правото да бъдат избрани за съпруг.
	___доген___ — Член на класата на прислужниците в света на вампирите. Догените имат стари, консервативни традиции в обслужването на по-високопоставените от тях и спазват строг етикет по отношение на облеклото и поведението си. Могат да излизат през деня, но остаряват сравнително бързо. Продължителността на живота им е около петстотин години.
	___Дънд___ — Ад.
	___екзиле дубле___ — Лошият или прокълнатият близнак; този, който е роден втори.
	___ерос___ — Избраници, обучени в изкуството на любовта.
	__Избраници__ — Жени вампири, обучени да служат на Скрайб Върджин. Представителки на аристокрацията, въпреки че са се отдали по-скоро на духовен, отколкото на светски живот. Почти не общуват с мъжете вампири, но могат да се отдават на воините по нареждане на Скрайб Върджин, за да се размножава кастата им. Имат способността да предсказват бъдещето. В миналото са задоволявали нуждите от кръв на членовете на Братството, но братята са изоставили тази практика.
	__изолация__ — Статут, налаган от краля на жена вампир, в резултат на молба до него, отправена от семейството на въпросната жена вампир. Поставя я под попечителство и тя трябва да се подчинява безпрекословно на своя _попечител_, който обикновено е най-възрастният мъж в семейството. В този случай нейният _попечител_ има законното право да определя всички аспекти на живота й и да ограничи контактите й със света — всички или само някои от тях.
	___крих___ — Знак в Древния език, символизиращ достойна смърт.
	__кръвен роб__ — Вампир от мъжки или женски пол, принуден да задоволява нуждите от кръв на друг вампир. Практиката да се държат кръвни роби почти е изчезнала, макар и да не е обявена за незаконна.
	___леаж___ — Уважително обръщение на сексуално подчинена личност към нейния или неговия доминант.
	___ленихан___ — Митичен звяр, прочут със сексуалната си мощ. В съвременния жаргон се използва за мъж с необикновен размер и сексуална издръжливост.
	___лесър___ — Човек без душа, който преследва и унищожава вампирите, член на Обществото на лесърите. За да бъде убит, лесърът трябва да бъде прободен в гърдите, иначе е безсмъртен. Лесърите не се хранят, не пият нищо и са импотентни. След време косата, кожата и ирисите им губят пигментацията си, докато станат руси, без капка цвят на лицето и с бледи очи. Излъчват миризма на бебешка пудра. След като бъдат въведени в Обществото от Омега, всеки от тях получава керамична урна, в която е поставено сърцето му, след като е било извадено.
	___лийдайър___ — Могъща и влиятелна личност.
	___лийлан___ — Гальовна, ласкава дума, която може да се преведе като „любим“, „любима“.
	___лис___ — Инструмент за мъчения.
	___люлен___ — Подарък, дар.
	___мамен___ — Майка. Използва се едновременно като съществително нарицателно и като обръщение, показващо обич и привързаност.
	___мис___ — Прикриване на местности или предмети; създаване на илюзорно поле.
	___нала___ (ж.р.) или ___налум___ (м.р.) — Дума, която показва силни чувства. Означава „любима“ или „любим“.
	__Небитието__ — Царство, където времето не съществува. Там мъртвите отново се събират с близките си и преминават във вечността.
	__Обществото на лесърите__ — Орден на убийци, създаден от Омега за унищожаване на расата на вампирите.
	__Омега__ — Зло мистично същество, чиято цел е унищожението на вампирите поради ненавистта му към Скрайб Върджин. Живее в свят извън времето и притежава огромна власт, но не и съзидателна сила.
	__период на нужда__ — Период, през който жената вампир е фертилна и който обикновено продължава два дни. През този период жената изпитва силно сексуално желание. Той настъпва около пет години след преобразяването на жената и след това се повтаря през десет години. Всички мъжки вампири реагират, ако са край жена вампир в период на нужда. Този период може да бъде опасен, конкуриращите се мъже влизат в конфликт и се бият помежду си, особено ако жената няма партньор.
	___пирокант___ — Понятие за обозначаване на слабото място на вампира, неговата ахилесова пета. Тази слабост може да бъде вътрешна, например пристрастяване, или външна, например обичан човек.
	__попечител__ — Настойник на непълнолетен индивид. Има различни степени _попечители_, като най-мощните са назначените за такива на жени вампири в изолация.
	__преобразяване__ — Критичен момент в живота на вампирите, когато влизат в зрелост. От този момент нататък те трябва да пият кръв от противоположния пол, за да живеят, и не могат да понасят слънчевата светлина. Обикновено настъпва към средата на двайсетте години на индивида. Някои вампири не оцеляват след преобразяването, особено мъжките. Преди преобразяването си вампирите са физически слаби, в сексуално отношение са неактивни и неотзивчиви и не могат да се дематериализират.
	___претранс___ — Вампир от времето преди неговото преобразяване.
	___принцепс___ — Най-високото стъпало на вампирската аристокрация, по-висши по ранг са само членовете на Първото семейство и Избраниците на Скрайб Върджин. Титлата се получава по рождение, тя не се дава.
	__Първото семейство__ — Кралят и кралицата на вампирите, както и техните деца, ако имат такива.
	___райт___ — Ритуал, чрез който се удовлетворява нечия накърнена чест. Ако извършването му бъде прието от двете страни, оскърбеният избира оръжието и нанася удар на оскърбителя, който го приема, без да се защитава.
	__разплата__ — Акт на смъртно отмъщение, извършвано обикновено от мъжки вампир заради своята възлюбена.
	___ралман___ — Спасител.
	___симпат___ — Един от подвидовете във вампирската раса, който се характеризира със способността и желанието да манипулира чувствата на другите (с цел обмен на енергия). През различни исторически периоди те са били подлагани на неправди и гонения, а в определени такива дори са били подложени на изтребление от страна на вампирите. Вече са почти на изчезване.
	__Скрайб Върджин__ — Мистична сила, тя е съветник на краля, пази архивите на вампирите и раздава привилегии. Съществува в свят извън времето и притежава огромна власт. Била е способна на един-единствен съзидателен акт, който е използвала, за да създаде вампирите.
	___тали___ — Дума, която показва добри и нежни чувства и може свободно да се преведе като „мила“ или „скъпа“.
	___трейнър___ — Дума, която се използва между двама мъже. Може да се преведе свободно като „многообичан приятел“.
	___уокър___ — Индивид, върнал се в царството на живите от Небитието. Към тях се отнасят с огромно уважение, почитани са заради мъките, които са преживели.
	___уорд___ — Еквивалент на кръстник или кръстница на определен индивид.
	___хелрен___ — Вампир от мъжки пол, бракосъчетан с жена вампир. Мъжете вампири могат да имат брак с повече от една жена.
	___хислоп___ — Термин, обозначаващ моментна грешка, в резултат на която настъпва повреда или отнемане на моторизирано превозно средство; например забравяне на ключовете в колата, паркирана пред дома, довело до това, тя да бъде открадната от неизвестни извършители, би могло да се нарече хислоп.
	___шелан___ — Вампир от женски пол, бракосъчетана с мъжки. Женските вампири обикновено имат само по един партньор, защото мъжките вампири строго охраняват своята територия.


>

	_Древната страна, 1731 г._
	_Светлината от пламъците в неголямото огнище пълзеше по влажните стени на пещерата, сенки пъплеха като кръв по грапавата скала. Навън бушуваше снежна буря, ревът на свирепите ветрове отекваше в утробата на земята и се сливаше с виковете на родилката._
	— _Момче — изпъшка тя между мъчителните контракции. — Момче!_
	_Над изопнатото й, напъващо се тяло братът от Братството на черния кинжал Харм се извисяваше като същинско проклятие, без изобщо да го бе грижа за болката й._
	— _Много скоро ще научим._
	— _Ще се обвържеш с мен. Обеща ми…_
	_Думите секнаха задавено и лицето й се разкриви грозно, докато вътрешностите й се гърчеха, за да изхвърлят потомъка му, и докато я гледаше, Харм си помисли колко непривлекателна бе тази благородница в родилните си мъки. Не беше такава, когато се беше запознал с нея и я беше съблазнил. Тогава тя бе благоприлична и облечена в сатен, достойно вместилище за неговото потомство, с парфюмирана кожа и разкошна коса. А сега? Сега тя бе просто едно животно, потно и жилаво… И защо отнемаше толкова дълго време? Беше така отегчен от всичко това, обиден, че е принуден да се грижи за нея. Това беше работа за жени, не за воин като него._
	_Нямаше обаче да се обвърже с нея, освен ако не беше принуден._
	_Ако получеше сина, за когото се беше молил? Тогава, да, щеше да припознае малкото с подобаващата церемония и да даде на тази жена статуса, който тя смяташе, че й се полага. В противен случай? Щеше да си тръгне, а тя нямаше да каже нищо, защото в очите на своята класа щеше да бъде омърсена, чистотата й — опорочена, след като полето й беше разорано._
	_И наистина, Харм беше решил, че е дошло време да уседне. След векове на разврат и поквара започваше да чувства годините си и за първи път в живота си се замисляше за това какво щеше да остави след себе си. Към този момент копелетата, плодове на слабините му, за които не знаеше, не го беше грижа и с които не го свързваше нищо, изобилстваха… И дълго време това бе приемлив страничен ефект на факта, че не отговаряше пред никого и нищо._
	_Сега обаче усещаше, че иска истинско семейно дърво. Съществуваше и проблемът с немалкото дългове от облози, нещо, за което бащата на тази жена с лекота можеше да се погрижи… Макар че, отново, ако малкото не беше момче, Харм нямаше да се обвърже с нея. Не беше луд, нито пък беше готов да се продаде като някоя уличница. В глимерата имаше предостатъчно жени, които ламтяха за положението, което носеше връзката с член на Братството на черния кинжал._
	_Харм нямаше да се обвърже, ако от самото начало нямаше мъжка рожба, която да отгледа подобаващо._
	— _О, я се стегни — сопна се, когато тя отново изкрещя и ушите му писнаха. — Млъкни!_
	_Както с всичко останало, тя не му се подчини._
	— _Идва…! Синът ти идва!_
	_Дългата риза, която носеше, беше вдигната от стиснатите й в юмруци ръце до набъбналите й гърди, обтегнатият, подут корем — изложен безсрамно на показ, тънките й бледи бедра — широко разтворени. Това, което се случваше там, беше отблъскващо; от онова, което би трябвало да е деликатно и прекрасно вместилище за възбудата на един мъж, сега се процеждаха най-различни течности и секрети, плътта беше подута и разкривена._
	_Не, никога вече нямаше да потъне тук. Син или не, обвързване или не, извращението пред очите му в този момент бе нещо, което никога не би могъл да забрави._
	_За щастие, обвързванията по сметка бяха нещо често срещано сред аристокрацията… не че щеше да го е грижа, дори ако не бяха. Нейните нужди нямаха никакво значение._
	— _Той е тук! — изкрещя тя и като отметна глава назад, задращи с пръсти по земята под себе си. — Синът ти е тук!_
	_Харм се смръщи, а после очите му се ококориха. Казваше истината — нещо се показваше от вътрешностите й… то беше…_
	_Нещо уродливо. Ужасяващо, безформено…_
	_Крак. Това беше крак?_
	— _Извади сина си от тялото ми — нареди тя между пъшканията. — Извади го от мен и го сложи върху туптящото си сърце и знай, че е плът от твоята плът!_
	_Облечен в бойни дрехи и препасал оръжия, Харм се отпусна на колене, докато се показваше и второто краче._
	— _Извади го! Извади го! — Бликна кръв и тя изпищя отново, ала детето не променяше положението си. — Помогни ми! Заклещило се е!_
	_Харм се дръпна назад от гърчещата се плът и се зачуди колко ли от жените, които бяха забременели от него, бяха преминали през това. Винаги ли беше толкова неприятно, или просто тя беше слаба?_
	_Истината бе, че би трябвало да я остави да го направи сама, ала й нямаше доверие. Единственият начин да бъде сигурен, че наследникът му е момче, бе да не се отдели нито за миг от леглото на родилката. Защото тя определено не би се поколебала да смени една далеч не толкова желана дъщеря с така исканата мъжка рожба, плод на нечии чужди слабини._
	_Та нали това беше сделка, а той прекрасно знаеше колко лесно се подправяха тези неща._
	_Викът, изтръгнал се от зейналото гърло на жената, бе толкова силен и продължителен, че мислите му секнаха. А после долетя стенание, когато мръсните, окървавени ръце на жената се вкопчиха във вътрешната страна на бедрата й, разтваряйки я още по-широко. И тъкмо когато Харм беше сигурен, че тя умира, когато се чудеше дали ще се наложи да погребе и двамата (и реши да не го прави, тъй като горските зверове на драго сърце щяха да се погрижат за останките им), малкото се показа, преодоляло някакво вътрешно препятствие._
	_Ето го._
	_Харм се хвърли напред._
	— _Моят син!_
	_Без друга мисъл, той протегна ръце и сграбчи хлъзгавите мести глезени. Беше живо, риташе яростно, бореше се със затвора на родовия канал._
	— _Ела при мен, сине мой — заповяда Харм, докато дърпаше._
	_Жената се гърчеше в агония, ала той изобщо не мислеше за нея. Ръце — малки, съвършено оформени ръце — се появиха след това, заедно с окръглено коремче и гърдички, които още отсега обещаваха да станат наистина широки._
	— _Воин! Воин е! — Сърцето на Харм биеше учестено, триумф кънтеше в ушите му. — Моят син ще продължи името ми! Ще го знаят като Харм, както бях аз преди него!_
	_Жената повдигна глава, вените на врата й изпъкваха като дебели въжета под прекалено бледата й кожа._
	— _Ще се обвържеш с мен — изхриптя тя. — Закълни ми се… закълни се в честта си или ще го задържа в тялото си, докато не посинее и не премине в Небитието._
	_Харм се усмихна студено, оголвайки вампирските си зъби. А после извади един от черните си кинжали от ножниците, препасани през гърдите му, и го сложи върху долната част на корема й._
	— _Ще те изкормя като дивеч, без да ми мигне окото, за да го освободя, нала._
	— _И кой тогава ще храни скъпоценния ти син? Семето ти няма да оцелее, ако не съм до него, за да го кърмя._
	_Харм се замисли за бурята, която вилнееше навън. За това колко далече бяха от което и да било вампирско селище. Колко малко знаеше за това от какво се нуждае едно бебе._
	— _Ще се обвържеш с мен, както ми обеща — простена тя. — Закълни се!_
	_Очите й бяха кървясали и обезумели, дългата й коса — мокра от пот и сплъстена, тялото й беше нещо, което никога вече не би могло да изтръгне и капчица желание от него. Ала логиката й прикова вниманието му. Да изгуби онова, което искаше, просто защото тя се опитваше да му го наложи като своя воля, не беше мъдър ход._
	— _Заклевам се — промърмори._
	_При тези думи тя поднови усилията си и да, сега той се зае да й помогне, дърпайки в синхрон с нейните напъни._
	— _Излиза… излиза…_
	_Малкото изскочи от нея напористо заедно с избликнала течност и когато улови сина си в шепите си, Харм позна неочаквана радост, която бе толкова разтърсваща…_
	_Очите му, съсредоточени върху лицето на малкото, се присвиха. Мислейки си, че навярно го покрива някаква плът, той плъзна ръка по чертите му, които бяха смесица от неговите и тези на жената._
	_Уви… нищо не се промени._
	— _Какво проклятие е това? — изкрещя той. — Какво проклятие е това!_


>	1

	_Планините на Колдуел, Ню Йорк, настоящето_
	Братята го държаха жив, за да могат да го убият.
	Като се имаше предвид с какво беше изпълнен животът му, в най-добрите случаи — с насилие, а в най-лошите — с извращения, това като че ли беше подобаващ край за него.
	Беше роден през зимна нощ, в която бушуваше незапомнено силна снежна буря. Дълбоко в една влажна и мръсна пещера, докато вледеняващи ветрове брулеха Древната страна, жената, която го беше носила в утробата си, бе крещяла и кървяла, за да роди на брата Харм от Братството на черния кинжал сина, който се искаше от нея.
	Отчаяно го бяха жадували.
	Докато не се беше появил на бял свят.
	И това беше началото на неговата история… която в крайна сметка го беше довела дотук.
	В друга пещера. В друга декемврийска нощ. И също като при раждането му, го посрещна рев на вятър, макар този път той да съпътстваше връщането на съзнанието му, а не появата му на белия свят за самостоятелен живот.
	Също като новородено, нямаше почти никакъв контрол над тялото си. Не бе в състояние да помръдне и щеше да е така, дори без стоманените вериги, които опасваха гърдите, хълбоците и бедрата му. Машини, които никак не съответстваха на грубата обстановка, пиукаха зад главата му, докато следяха дишането, пулса, кръвното му налягане.
	Мъчително бавно, като отдавна несмазван механизъм, мозъкът се раздвижи в черепа му и когато мислите му най-сетне придобиха очертания и оформиха смислени изречения, Кор си спомни поредицата събития, довели до това той, водачът на шайката копелета, да попадне в плен на врага: нападение в гръб, падане, довело до сътресение, мозъчен удар или нещо подобно, заради което сега не бе в състояние да помръдне, а животът му се поддържаше от машини.
	Оставен на несъществуващата милост на братята.
	Съзнанието му се беше завръщало на няколко пъти по време на пленничеството, забелязвайки пазачите му и коридора, в който се намираше и по чиито пръстени стени, колкото и да беше странно, имаше рафтове, пълни с урни. Моментите на прояснение обаче никога не траеха дълго, връзката с ума бързо се изгубваше.
	Този път обаче беше различно. Усещаше промяната в ума си. Каквото и да беше пострадало, най-сетне беше излекувано и той бе изплувал от мъглата на мястото между живота и смъртта… връщайки се от страната на живота.
	— … за което наистина се тревожа, е Тор.
	Краят на думите, изречени от някакъв мъж, достигна до ушите на Кор като поредица от вибрации, преведени със закъснение, и докато смисълът догонваше звука, той обърна очи в неговата посока. Две фигури, облечени в черно и тежковъоръжени, стояха с гръб към него и той побърза да затвори очи, за да не издаде промяната в състоянието си. Бе успял да разбере кои са.
	— Не, с него всичко си е наред. — Долетя тихо дращене, последвано от плътния аромат на тютюн. — Ако се препъне, аз ще бъда там.
	Дълбокият глас, изрекъл първите думи, стана сух.
	— За да го възпреш… или да му помогнеш да убие това парче месо?
	Братът Вишъс се изсмя като сериен убиец.
	— Ама че мнение имаш за мен.
	„Чудно е, че не се погаждаме“, помисли си Кор. Тези мъже бяха не по-малко кръвожадни от него.
	Само че подобен съюз беше немислим. Братството и копелетата открай време бяха на противоположни страни, когато ставаше дума за властта на Рот, разделяни от линията, очертана от куршума, който Кор беше изпратил в гърлото на законния лидер на вампирската раса.
	И много скоро щеше да бъде принуден да заплати цената за предателството си.
	Иронията във всичко това бе, че междувременно в съдбата му се беше намесила друга сила, отклонявайки фокуса и амбициите му далече, далече от трона. Не че братята знаеха нещо за това… или пък би ги било грижа. Освен че споделяха една и съща жажда за война, между него и братята имаше още нещо общо — прошката беше за слабите, помилването — акт на малодушие, милостта подхождаше на жените, не на воините.
	Дори ако разберяха, че вече не таи агресия към Рот, нямаше да му опростят разплатата, която си беше заслужил. А като се имаше предвид всичко станало, той не изпитваше озлобление или гняв за онова, което го очакваше. Такава беше природата на конфликта.
	Изпитваше обаче тъга… нещо, което му беше чуждо.
	От спомените му изплува образ, който накара дъха му да секне. Образът на висока, стройна жена в белите одежди на свещените Избраници на Скрайб Върджин. Русата й коса се спускаше на вълни над раменете и стигаше до хълбоците й, раздвижвана от лек ветрец; очите й бяха с цвят на нефрит, усмивката й — благословия, която с нищо не беше заслужил.
	Избраницата Лейла бе онази, която бе променила всичко за него, превръщайки Братството от негова мишена в нещо търпимо, от врагове в обитатели на земята, с които би могъл да съществува под едно и също небе…
	През кратката година и половина, откакто я познаваше, тя беше имала по-голям ефект върху черната му душа от когото и да било преди това, помагайки му да стигне в развитието си като личност много по-далече за много по-кратко време, отколкото беше вярвал, че е възможно.
	Дистройър, един от братята, се обади отново:
	— Всъщност нямам против Тор да го разкъса на парчета. Заслужил си е това право.
	Братът Вишъс изруга.
	— Всички сме си го заслужили. Като нищо няма да остане достатъчно от него, та да има за всички.
	И именно тук се криеше дилемата, помисли си Кор зад затворените клепачи. Единственият възможен начин да избегне този смъртоносен сценарий бе да разкрие любовта си към една жена, която не беше негова, никога не бе била и никога нямаше да бъде.
	Ала той нямаше да пожертва Избраницата Лейла за никого и нищо.
	Нито дори за да спаси себе си.

	* * *

	Тор крачеше из боровата гора в планината на Братството и замръзналата земя хрущеше под тежките му обувки, а освежаващ вятър брулеше лицето му. Зад него загубите му го следваха плътно като собствената му сянка, мрачна, скръбна редица, осезаема като вериги.
	От усещането, че е преследван от мъртвите, мислите му се насочиха към всички онези паранормални телевизионни предавания, които се мъчеха да открият дали съществуват призраци, или не. Пълни глупости. Човешката истерия около предполагаеми мъгляви създания, които се реят над стълбища и карат стари къщи да скърцат под безтелесни стъпки, беше толкова типична за този нарцистичен, непрекъснато създаващ драми по-нисш животински вид. Още нещо, което Тор мразеше у тях.
	И както обикновено, напълно грешаха.
	Мъртвите ни преследват абсолютно, прокарват студените пръсти на спомена за себе си по тила ни, докато накрая не сме сигурни дали ни идва да крещим от това колко много ни липсват… или защото искаме да ни оставят на мира.
	Те се прокрадват в нощите ни и дебнат в дните ни, оставяйки същинско минно поле от скръб след себе си.
	Те са първата и последната ни мисъл, филтърът, който се опитваме да отблъснем настрани, невидимата бариера между нас и всички други.
	Понякога те са повече част от нас, отколкото хората в живота ни, които сме в състояние да докоснем и прегърнем.
	Така че, да, никой нямаше нужда от някакво тъпо предаване, за да докаже вече известното. Макар Тор да беше намерил любовта с друга жена, първата му шелан, Уелси, и нероденият син, който бе носила в утробата си, когато бе убита от Обществото на лесърите, никога не бяха по-далече от него, отколкото собствената му кожа.
	А сега в дома на Братството имаше втора смърт.
	Възлюбената на Трез, Селена, беше преминала в Небитието, отнесена от болест, за която нямаше лек, облекчение и познание.
	Оттогава Тор почти не бе в състояние да спи.
	Съсредоточавайки се отново върху вечнозелените дървета наоколо, той се наведе и отмести клона, изпречил се на пътя му, след което заобиколи един паднал дънер. Би могъл да се дематериализира, ала умът му се блъскаше толкова яростно в затвора на черепа му, че се съмняваше дали би успял да се съсредоточи достатъчно, за да го направи.
	Смъртта на Селена наистина го беше разтърсила. Макар станалото да засягаше някой друг, то го беше уловило, сякаш беше снежно кълбо, и го беше раздрусало толкова яростно, че вътрешните му снежинки се вихреха в него и отказваха да се слегнат.
	Беше в тренировъчния център, когато тя се бе пренесла в Небитието, и мигът, когато това се случи, не беше безмълвен, не, раздран бе от рев, изтръгнат от самата душа на Трез, звуковия еквивалент на надгробен камък… който Тор прекрасно познаваше. Същият звук се бе изтръгнал и от него, когато бе научил за смъртта на своята шелан.
	Така че, да, върху крилата на агонията на своя любим Селена се бе възнесла в Небитието…
	Да се изтръгне от тези мисли, бе като да се мъчи да извади кола от пропаст: нужното усилие беше огромно, напредъкът — сантиметър по сантиметър.
	Напред през гората, напред, напред, през гората, през зимната нощ, мачкащ онова, което беше под краката му, следван от шепота на призраците, които идваха подире му.
	Гробницата беше най-свещеното място за Братството, там, където приемаха нови членове в редиците си, където се провеждаха тайни срещи и където държаха урните на убитите лесъри. Скрита дълбоко в земята, в лабиринт, създаден от природата, тя бе недостъпна за всеки, който не бе преминал през церемонията по въвеждане в Братството.
	Наложило се бе да понарушат това правило, поне що се отнасяше до дългия четвърт миля входен коридор.
	Когато стигна до ненабиващия се на очи вход на пещерата, Тор спря и усети как гневът му се усилва.
	За първи път в живота си на брат не беше добре дошъл тук.
	И всичко това — заради един предател.
	Тялото на Кор лежеше от другата страна на портата, върху една носилка навътре в коридора, където животът му бе поддържан и следен от машини. Докато копелето не се събудеше и не бъдеше разпитано, на Тор не му беше позволено да влиза вътре.
	И братята с основание не му вярваха.
	Затвори очи и отново видя своя крал, прострелян в гърлото; за кой ли път преживя мига, в който животът на Рот се отцеждаше от тялото му заедно с алената му кръв и той бе принуден да спаси последния чистокръвен вампир на планетата, прорязвайки дупка в гърлото му и използвайки химикалка, за да вкара въздух.
	Кор стоеше зад опита за убийство. Кор бе наредил на един от воините си да изпрати куршум в плътта на онзи достоен вампир, заговорничил бе с глимерата да свали законния крал от престола… но се беше провалил. Рот беше оцелял напук на всичко и на първите демократични избори в историята на расата беше избран за лидер на всички вампири, пост, който сега заемаше благодарение на всеобщия консенсус, а не на кръвта във вените си.
	Така че, майната ти, шибано копеле.
	Тор сви ръце в юмруци, без да обръща внимание на скърцането на кожените ръкавици и натиска върху кокалчетата му. Единственото, което изпитваше, бе омраза, разяждаща като смъртоносна болест.
	Съдбата беше решила да отнеме трима души от него и от близките му: откраднала му бе неговата шелан и малкото му, а после бе взела възлюбената на Трез. Искате да говорите за равновесие във Вселената? Много добре. Той също искаше равновесие и щеше да го получи единствено когато прекършеше врата на Кор и изтръгнеше все още топлото му сърце от гърдите му.
	Време беше един източник на зло да бъде премахнат и той беше най-подходящият да изравни резултата.
	Дотук беше с чакането. Колкото и да уважаваше братята, повече нямаше да се сдържа. Днес беше тъжна годишнина за него и той възнамеряваше да ознаменува траура си с един специален малък подарък.
	Време беше да се позабавлява.


>	2

	Тумбестата кристална чаша беше толкова чиста, така напълно лишена от каквито и да било петънца от сапун, прах и мръсотия, че кристалът й беше като въздуха и водата в нея — напълно невидим.
	Наполовина пълна, зачуди се Избраницата Лейла. Или наполовина празна?
	Седнала върху меко столче между два умивалника със златни кранчета, пред огледало с позлатена рамка, в което се отразяваше дълбоката вана зад нея, тя се взираше в повърхността на водата, която се полюшваше лекичко в чашата, сякаш по-амбициозните й молекули се опитваха да се покатерят по стените и да избягат.
	Уважаваше усилието, но едновременно с това оплакваше обречеността му. Прекрасно знаеше какво бе да искаш да бъдеш свободен от онова, в което си бил затворен не по своя вина.
	В продължение на векове тя беше като водата в чашата, налята не по свой избор, единствено заради случайността на раждането си, в служба на Скрайб Върджин. Заедно със своите сестри дълги години бе изпълнявала свещените задължения на Избраница в Светилището, почитайки майката на расата, записвайки случващото се на земята за бъдните вампирски поколения и очаквайки назначението на новия Примейл, така че да забременее и да роди още Избраници и Братя.
	Ала с това беше свършено.
	Лейла се наведе над чашата и се загледа отблизо във водата. Беше обучена като ерос, ала умееше да гледа в кристалните купи и да вижда историята на расата. В пределите на Храма за уединение, онези Избраници, чието задължение бе да записват историите и родословията на расата, седяха с часове, наблюдавайки раждания и смърт, любов и обвързвания, войни и времена на мир да се нижат пред тях, докато тънки ръце, стиснали свещени пера, записваха всичко върху пергамент.
	Нямаше образи, които да види във водата. Не и тук, на земята.
	А горе вече нямаше свидетелки.
	Новият Примейл най-сетне беше дошъл. Ала вместо да преспи с харема от Избраници, продължавайки програмата за разплод на Скрайб Върджин, той бе направил нещо нечувано. Беше ги освободил до една. Братът на черния кинжал Фюри беше строшил шаблона, потъпкал бе традицията, разкъсал бе оковите и ето как Избраниците, живеещи в уединение от деня на планираното си раждане, бяха получили своята свобода. Вече не бяха въплъщение от плът и кръв на строги традиции, сега те бяха самостоятелни личности, потопили бяха пръстите на краката си във водите на светската реалност, търсейки и откривайки съдби, в чийто център бяха те, не службата им.
	С тази своя постъпка Фюри беше задвижил събитията, довели до кончината на безсмъртната.
	Скрайб Върджин я нямаше.
	Синът на утробата й, братът на черния кинжал Вишъс, я беше потърсил в Светилището само за да открие, че тя си бе отишла, оставяйки във вятъра послание, предназначено единствено за неговите очи.
	Беше казала, че ще си избере приемник.
	Но никой не знаеше кой беше той.
	Лейла се облегна в стола и плъзна поглед по бялата одежда, с която беше облечена. Не беше свещената роба, която беше носила през всички онези години. Не, тази беше от магазин на земята и Куин й я беше купил едва миналата седмица. С наближаването на зимата искаше да е сигурен, че майката на децата му винаги ще бъде топло облечена и обгърната от грижи.
	Ръката на Лейла легна върху вече плоския й корем. След като в продължение на всички онези месеци бе носила в себе си дъщеря им Лирика и сина им Рампейдж, беше странно и едновременно с това — така познато да няма нищо в утробата си…
	Гласове, ниски и дълбоки, проникнаха през затворената врата.
	Беше влязла тук от спалнята си, за да използва тоалетната, и се беше задържала, след като бе измила ръцете си.
	Куин и Блей, както обикновено, бяха с малките. Държаха ги в прегръдките си. Гукаха им.
	Всяка вечер Лейла трябваше да събере сили, за да стане свидетелка на обичта… не между тях и малките, а между двамата мъже. Връзката между двамата бащи бе дълбока и крепка и макар да бе прекрасна, от сиянието й Лейла още по-силно усещаше празната студенина на собствения си живот.
	Избърса една сълза и си заповяда да се стегне. Не можеше да се върне в спалнята с блеснали очи, зачервен нос и пламнали бузи. Това би трябвало да бъде щастливо време за петчленното им семейство. Сега, след като близнаците бяха преживели преждевременното си раждане, когато Лейла също беше добре, трябваше да се опиват от облекчението, че всички са живи и здрави.
	Сега бе време да се радват на хубавия живот.
	Вместо това тя все още беше тъжната вода в невидимата чаша, мъчеща се да се освободи. Този път обаче затворът, в който бе пленена, не бе плод на лошия късмет на раждането, а нейно дело. Дефиницията на предателство, поне според речника, бе „акт на измяна на някого или нещо“…
	На заключената врата се почука леко.
	— Лейла?
	Тя подсмръкна и завъртя кранчето на една от чешмите.
	Гласът на Блей беше тих, както обикновено.
	— Всичко наред ли е там вътре?
	— О, да. Реших да си направя маска за лице. Ей сега излизам.
	Стана, наведе се над чешмата и наплиска бузите си с вода, след което разтърка челото и брадичката си с една кърпа, така че и те да се позачервят. След това пристегна колана на робата си, изпъна рамене и се приближи до вратата, молейки се да съумее да се владее, докато ги изпрати на Последното хранене.
	Получи обаче отсрочка.
	Когато отвори, Блей и Куин дори не гледаха към нея. Бяха се навели над люлката.
	— Очите на Лейла — тъкмо казваше Блей, докато протягаше ръка, оставяйки малката да се вкопчи в пръста му. — Определено.
	— Има и косата на своята мамен. Виж само тези руси кичури.
	Любовта им към малката беше ослепителна, грееше върху лицата им, сгряваше гласовете им, смекчаваше движенията им, така че всичко, което правеха, бе изпълнено с нежна грижа. Ала не това привлече вниманието на Лейла.
	Погледът й беше прикован в широката длан на Куин, която се плъзгаше нагоре-надолу по гърба на Блей. Ласката бе несъзнателна и за двамата, предлагането и приемането й — едновременно нищо особено и единственото, което имаше значение. И докато ги гледаше от другия край на стаята, Лейла отново примига учестено.
	Понякога да станеш свидетел на нежност и любов може да бъде също толкова трудно, колкото и да видиш насилие. Понякога, когато стоиш отстрани и наблюдаваш двама души в пълна хармония, е като да гледаш сцена от филм на ужасите, нещо, от което искаш да извърнеш очи, да забравиш, да пропъдиш от спомените си… особено когато се каниш да легнеш за сън и те очакват дълги часове самота в мрака.
	Знанието, че тя никога няма да има тази специална обич с някого, беше…
	Куин погледна към нея.
	— Здравей.
	Изправи се и се усмихна, ала Лейла не можеше да бъде заблудена толкова лесно. Очите му я обхождаха преценяващо… или пък така й се струваше в параноята й.
	До гуша й беше дошло от двойствения живот. Ала по жестока ирония, която като че ли беше любимият източник на забавления за съдбата, цената на това да облекчи съвестта си бе самият й живот. А как би могла да остави малките си?
	— … добре? Лейла?
	Куин се намръщи насреща й и тя се отърси от мислите и си заповяда да се усмихне.
	— О, добре съм. — Предположи, че именно това я беше попитал. — Съвсем добре.
	За да ги убеди в лъжата, тя се приближи до люлките. Рампейдж, или Рамп, както му казваха, се бореше с нуждата за сън и когато сестричката му изгука, той обърна глава натам и протегна ръчичка.
	Интересно, дори в тази ранна възраст, като че ли си даваше сметка за положението си и искаше да я защити.
	Беше му в кръвта. Куин принадлежеше към аристокрацията, резултат от поколения избирателни обвързвания, и въпреки че заради „дефекта“ на разноцветните си очи беше презрян от глимерата и собственото си семейство, достопочтената природа на потеклото му не можеше да бъде отречена. Нито пък ефектът от физическото му присъствие. Високо над два метра, мускулестото му тяло, поддържано във форма както в тренировките, така и във войната, бе оръжие също толкова смъртоносно, колкото пистолетите и камите, с които се хвърляше в бой. Първият член на Братството, приет заради заслуги, а не заради кръвта във вените му, той не беше разочаровал достойната традиция. Никога не бе разочаровал когото и да било.
	Всъщност Куин беше красив мъж във всяко отношение, макар и по един суров начин: лицето му сякаш се състоеше само от изсечени черти, разноцветните му очи се взираха в света изпод тъмни вежди. Черната му коса беше подстригана късо, почти обръсната в долната част, в резултат на което вратът му изглеждаше особено дебел. С оловносивите пиърсинги в ушите и сълзата, татуирана под дясното му око от времето, когато беше _аструкс нотрум_ на Джон Матю, той привличаше погледи, където и да отидеше.
	Навярно защото всички — и човеци, и вампири, се тревожеха на какво е способен, когато се ядоса.
	Блей, от друга страна, беше негова пълна противоположност. Излъчването му беше толкова приветливо и достъпно, колкото това на Куин сякаш казваше, че е най-добре да бъде избягван в тъмните улички късно нощем.
	Блейлок, син на Рок, имаше червена коса и по-светла кожа, отколкото повечето членове на расата. Беше също толкова едър, ала първото впечатление, което правеше, бе за интелигентност и голямо сърце, не за физическа сила. Въпреки това никой не поставяше под съмнение колко го бива на бойното поле.
	Лейла беше чувала историите, макар и никога от неговата уста, тъй като не беше от онези, които се хвалят, създават излишни драми или привличат вниманието към себе си.
	Тя обичаше и двамата с цялото си сърце.
	И чувството на дистанцираност от тях бе изцяло от нейна страна.
	— Вижте само. — Куин кимна към малките. — Заспаха като къпани.
	Той се усмихна, ала Лейла не можеше да бъде заблудена толкова лесно. Очите му продължаваха да обхождат лицето й, опитващи се да открият какво крие. За да го затрудни, тя отстъпи назад.
	— Добре спят, слава на Скрайб Върджин… ъ, слава на съдбите.
	— Ще слезеш ли с нас за Последното хранене? — попита той нехайно.
	Блей се изправи.
	— Фриц каза, че ще ти приготви каквото поискаш.
	— Винаги е толкова мил. — Лейла отиде до леглото и демонстративно се излегна върху възглавниците. — Всъщност около два часа огладнях, така че отидох в кухнята и хапнах овесена каша и печени филийки. Кафе. Портокалов сок. Закуска за обяд един вид. Нали знаете, понякога ти се приисква да превъртиш нощта и да започнеш начисто по средата.
	Твърде жалко, че можеше да го направиш само метафорично.
	Макар че… наистина ли би избрала никога да не беше срещнала Кор?
	Да, помисли си. Би предпочела никога да не бе научавала за неговото съществуване.
	Любовта на живота й, нейният Кор, онзи, който пасваше на сърцето и душата й… беше предател. И чувствата й към него бяха отворена рана, в която бактериите на измяната бяха проникнали и се бяха размножили.
	Ето как се беше озовала тук, в този затвор, който сама беше издигнала, измъчвана от факта, че бе поддържала връзки с врага; първоначално, защото беше измамена… а по-късно, защото искаше да бъде с него.
	Бяха се разделили зле обаче — той бе сложил край на тайните им срещи, след като тя го бе принудила да признае чувствата си. А после от тъжни нещата бяха станали трагични, когато той бе пленен от братята.
	В началото не бе могла да се сдобие с никаква информация за състоянието му, така че бе пътувала по начина на Избраниците, проникнала бе в него и го беше видяла на крачка от смъртта в един каменен коридор, пълен с урни с всякакви форми и цветове.
	Не бе имало какво да стори. Не и без да разкрие истината за себе си… и дори тогава не би могла да го спаси.
	Така че беше хваната като в капан, призрак, бродещ из затвора на емоциите, обраснал в отровния бръшлян на вина и разкаяние, от който никога нямаше да се освободи.
	— … нали? Искам да кажа… — Блей продължи да й говори за незнайно какво и тя трябваше да положи усилие да не потърка очи. — … в края на нощта, когато си била тук с малките. Не че искам да кажа, че не ти харесва да бъдеш с тях.
	Вървете си, подкани ги тя наум. Моля ви, просто си вървете и ме оставете на мира.
	Не че не искаше да прекарват време с бебетата или че изпитваше враждебност към бащите на Лирика и Рамп. Просто имаше нужда да си поеме дъх, а всеки път когато някой от двамата воини я погледнеше по начина, по който го правеха сега, то ставаше невъзможно.
	— Как ти се струва идеята? — попита Куин. — Лейла?
	— О, да, разбира се. — Нямаше представа с какво се беше съгласила, но се постара да се усмихне. — Просто ще си почина мъничко сега. Те доста се събуждаха през деня.
	— Ще ми се да ни оставиш да помагаме повече. — Блей се намръщи. — Трябва само да почукаш.
	— И двамата се биете навън през повечето нощи. Важно е да се наспивате.
	— Ти също си важна.
	Лейла обърна очи към люлките и от спомена за това как прегръща малките и ги храни се почувства още по-зле. Те заслужаваха по-добра мамен от нея, такава, която не беше обременена от решения, които никога не би трябвало да бъдат вземани, такава, която не беше омърсена от слабостта си към мъж, до когото никога не би трябвало да се доближава, още по-малко — да обиква.
	— Аз нямам никакво значение в сравнение с тях — прошепна рязко. — Те са всичко.
	Блей се приближи и улови ръката й, сините му очи бяха пълни с топлота.
	— Не, ти също си много важна. А майките имат нужда от време за себе си.
	„За да правя какво? Отново и отново да предъвквам съжаленията си? Не, благодаря“ — помисли си Лейла.
	— Ще отида в гроба без тях, там ще се радвам на собствената си компания. — Осъзнала колко мрачно бяха прозвучали думите й, тя побърза да добави: — Освен това те скоро ще пораснат. Ще се случи по-бързо, отколкото и тримата предполагаме.
	Разговорът продължи още известно време, ала тя не чу нищо заради пищенето в главата си. Най-сетне двамата си тръгнаха и тя остана сама.
	Фактът, че толкова се зарадва да ги види как си отиват, бе още една скръб, която да носи със себе си.
	Стана от леглото и се приближи до кошчетата. Очите й отново се изпълниха със сълзи и като избърса бузите си, тя извади кърпичка от един скрит джоб и си издуха носа. Малките бяха заспали дълбоко, клепачите им бяха затворени, главичките им — обърнати една към друга, сякаш общуваха телепатично в съня си. Съвършени малки ръчички, прелестни малки крачета, кръгли, здрави коремчета, увити в памучни чаршафчета. Бяха толкова добри дечица, весели и усмихнати, когато бяха будни, умиротворени и ангелски, когато спяха. Рампейдж наддаваше по-бързо, отколкото Лирика, но тя изглеждаше по-здрава от него, по-малко се сърдеше, когато я преповиваха или къпеха, срещаше погледите по-фокусирано.
	Докато сълзите й капеха върху килима в краката й, Лейла не беше сигурна още колко дълго можеше да продължава така.
	Преди да си даде сметка, че се е раздвижила, вече бе отишла до вътрешния телефон и бе избрала един четирицифрен номер.
	Жената доген, която повика, пристигна само след миг и тя си надяна маска, усмихвайки й се със спокойствие, каквото не изпитваше.
	— _Благодаря ти, че ще се погрижиш за моите съкровища_ — каза тя на Древния език.
	Бавачката отвърна с щастливи думи и грейнали очи и Лейла трябваше да повика на помощ всичките си сили, за да понесе тези няколко секунди разговор. Най-сетне излезе и пое забързано по коридора със статуите в обутите си в пантофи крака. Когато стигна до вратата в другия край, я отвори широко и влезе в крилото за прислугата.
	Като всички толкова големи и изискани имения, домът на Братството се нуждаеше от поддръжката на голям брой прислуга: стаите на догените заемаха няколко коридора, разделението по възраст, пол и задължения образуваше малки общности в рамките на голямата. В лабиринта от коридори Лейла избираше пътя си без специална мисъл, освен желанието да намери празна стая… и много скоро се натъкна на такава. Прекрачи в простичкото помещение, приближи се до прозореца, открехна го и затвори очи. Сърцето й биеше учестено, главата й се въртеше, но тя пое голяма глътка уханен свеж въздух…
	… и се дематериализира през отвора в прозореца. Сля се с нощта и молекулите й полетяха надалече от имението на Братството.
	Както обикновено, свободата беше временна.
	Ала в отчаянието си тя я посрещна така, както задушаващият се посреща кислорода.


>	3

	Куин беше мъжко момче. И не само защото бе воин и бе обвързан с мъж.
	Е, да, преди да се събере със своя Блей, му беше харесвало да чука жени. Но пък тогава стандартите му за сексуални партньори бяха толкова ниски, че дори прахосмукачки и някой случаен ауспух бяха потенциални кандидати.
	Не и овце обаче. Имаше си стандарти.
	Не би могъл да каже обаче, че жените някога го бяха пленявали или дори интригували особено. Не че им имаше нещо или че не ги уважаваше така, както всички живи същества. Просто не бяха по неговата част, така да се каже.
	В нощ като тази обаче съжаляваше за липсата си на опит. Само защото беше прекарал през леглото си някой и друг член на противоположния пол, не означаваше, че има и най-малка представа как да се справи с онова, пред което беше изправен.
	Когато стигнаха до подножието на стълбището, спря и погледна своя партньор. Откъм билярдната в другия край на фоайето долитаха дълбоки мъжки гласове, думкаща музика и потракване на ледени кубчета в кристални чаши — билярдният турнир беше в разгара си.
	Куин се усмихна, надявайки се, че го прави нехайно.
	— После ще се видим там, става ли? Трябва да сляза при доктор Джейн, за да поговорим за рамото ми. Няма да се бавя.
	— Разбира се. Искаш ли да дойда с теб?
	За миг Куин се изгуби в това да съзерцава мъжа си. Блейлок, син на Рок, беше всичко, което той не беше: безупречен, с тяло, сякаш изваяно от Микеланджело, зашеметяващо красиво лице, червена коса, гъста и лъскава като конска опашка; беше умен и трезвомислещ, което беше особено важно, и освен това беше стабилен като гранитна скала, мъж, който никога не се поклащаше.
	Във всяко едно отношение в сравнение с Блей, Куин беше като пластмасов леген в сравнение с порцеланова вана, непълен комплект в сравнение със съвършена дузина, пукнатина, спускаща се през средата, в сравнение с онова, което никога не беше чупено.
	Ала по някаква причина Блей беше избрал него. Напук на всичко, отритнатият от родителите син на едно от Първите семейства, сексуалният демон с разноцветните очи, избухливият, враждебен, вечно озъбен бездомник незнайно как се беше озовал с принца от приказките и мамка му, това беше почти достатъчно, за да те направи религиозен.
	Блей беше причината да диша, домът, който никога не беше имал, слънчевата светлина, която вдъхваше живот на неговата земя.
	— Куин? — Искрящите сини очи се смръщиха. — Добре ли си?
	— Извинявай. — Наведе се и долепи устни до югуларната вена на своя мъж. — Мислите ми са другаде. Но ти имаш такъв ефект върху мен.
	Когато Куин се дръпна назад, Блей беше изчервен… и възбуден. И тази миризма определено беше нещо, което отвличаше мислите му.
	Само че имаше истински проблем, с който трябваше да се справи.
	— Кажи на братята, че няма да се бавя. — Куин кимна към билярдната. — И ще ги смеля от бой.
	— Винаги ги биеш. Дори Бъч.
	Думите бяха нежни, пропити с обожание, от което Куин едва не падна на колене, за да благодари на съдбата за всичко, с което беше благословен.
	Подчинявайки се на инстинкта, Куин се наведе към Блей и прошепна в ухото му:
	— Гледай добре да се заредиш с енергия на Последното хранене. Възнамерявам да не те оставя да мигнеш цял ден.
	И като близна бързо шията, на която възнамеряваше да обърне много по-сериозно внимание по-късно, той се отдалечи, преди да му беше станало невъзможно да се откъсне от своя партньор.
	Заобиколи основата на стълбището и мина през скритата врата, отвеждаща в системата от тунели, която свързваше отделните части на имението. Подземният тренировъчен център на Братството се намираше на около четвърт миля от имението, свързан с него чрез широк бетонен коридор, осветяван от флуоресцентни лампи на тавана.
	Докато го прекосяваше, стъпките му отекваха наоколо, сякаш тежките му обувки аплодираха инициативата му.
	Той обаче не беше толкова сигурен, че е прав. Представа нямаше какво изобщо прави тук.
	Вратата в дъното на склада се отвори безшумно, след като въведе правилния код, и ето че минаваше покрай рафтове с бележници, хартия за принтер, химикалки и други канцеларски материали. В офиса от другата страна имаше стандартно бюро със стол и компютър и старомоден канцеларски шкаф, ала той почти не ги забеляза, докато отиваше към стъклената врата, извеждаща в коридора от другата страна. С дълги, нетърпеливи крачки мина покрай най-различни свръхмодерни помещения — пълен с всички възможни фитнес уреди салон и стая за вдигане на тежести, съблекални, първата от класните стаи.
	Клиничната част включваше няколко помещения за прегледи, операционна и стаи с болнични легла. Доктор Джейн, шелан на Ви, и доктор Мани Манело, партньорът на Пейн, лекуваха всякакви рани, получени във войната, както и наранявания в къщата и дори водеха бременности и раждания — на Малкия Рот, Нала, Лирика и Рампейдж.
	Почука на първата врата и не се наложи да чака дори миг.
	— Влез! — извика доктор Джейн от другата страна.
	Облечена в хирургични дрехи и медицински чехли, добрата лекарка седеше зад компютъра в другия край на богато оборудваното клинично помещение, а пръстите й летяха по клавиатурата, докато попълваше нечий болничен картон. Беше навела глава, а косата й стърчеше, сякаш от часове прокарваше пръсти през нея.
	— Един момент… — Тя натисна ентър и се обърна към него. — О, здравей, татко. Как си?
	— Опивам се от обичта край мен.
	— Онези твои бебчета са невероятни. А аз дори не харесвам деца.
	Усмивката й беше нехайна, ала горскозелените й очи бяха остри като лазер.
	— Благодарение на теб се справят страхотно.
	Иииииииии… тишина. Разговорът замря и Куин закрачи напред-назад, защото не бе в състояние да стои на едно място — разгледа лъскавите стерилни инструменти в шкафовете от неръждаема стомана, поспря пред празното легло под операционната лампа, повдигна кожения си панталон.
	Доктор Джейн просто седеше върху малкото си столче и спокойно и безмълвно го изчакваше да подреди мислите си. А когато телефонът й зазвъня, остави да се включи гласовата поща, без дори да погледне кой е.
	— Вероятно греша — каза Куин най-сетне. — Така де, какво знам аз.
	Доктор Джейн се усмихна.
	— Аз пък мисля, че си наистина интелигентен.
	— Не и за такива неща. — Прокашля се и си заповяда просто да го каже, въпреки че доктор Джейн не изглеждаше така, сякаш бърза, сам се дразнеше на себе си. — Виж… аз обичам Лейла.
	— Естествено, че я обичаш.
	— И искам най-доброто за нея. Тя е майката на децата ми. Искам да кажа, след Блей тя е моята партньорка заради децата.
	— Абсолютно.
	Куин скръсти ръце на гърдите си и спря пред добрата лекарка.
	— Не казвам, че разбирам особено от жени. Така де, не знам нищо за настроенията им и всичко останало. Обаче… Лейла много плаче. Искам да кажа, че се опитва да го скрие от нас с Блей, но… всеки път когато отидем да я видим, откривам носни кърпички в кошчето, очите й блестят, а бузите й са зачервени. Усмихва се, но усмивката никога не стига до очите й. Те са… трагични. И аз не знам какво да сторя. Просто знам, че така не може да продължава.
	Доктор Джейн кимна.
	— Как е, когато е с децата?
	— Страхотно, доколкото мога да видя. Напълно им е отдадена и те разцъфтяват под грижите й. Всъщност виждам я поне мъничко щастлива единствено когато ги държи в прегръдките си. — Отново се прокашля. — Така че, предполагам, онова, което се чудя, възможно ли е бременните жени, след като вече не са бременни, да, ами…
	Исусе, биеше всички рекорди по изразяване. А и термините, които ръсеше? Още малко и можеха да го пишат доктор като нея.
	Мамка му.
	Доктор Джейн обаче явно осъзна, че трябва да му се притече на помощ.
	— Мисля, че ме питаш за следродилната депресия. — Куин кимна и тя продължи. — И мога да ти отговоря, че не е нещо рядко срещано сред вампирите и може да бъде много сериозна. И преди съм говорила с Хавърс за това и се радвам, че повдигна въпроса. Понякога родилката дори не си дава сметка, че има проблем.
	— Има ли тест за… или пък… и аз не знам.
	— Съществуват няколко различни начина да се прецени какво става и поведението й е един от тях. Бих могла да говоря с нея и да направя няколко изследвания, за да проверя хормоните й. И, да, има много неща, които бихме могли да сторим, за да й помогнем.
	— Не искам Лейла да си мисли, че правя нещо зад гърба й.
	— Напълно разбираемо. И хей, аз, така или иначе, се канех да намина и да видя как са тя и малките. Мога да го представя като рутинен преглед. Няма да е нужно да те намесвам в разговора.
	— Страхотна си.
	След като беше свършил онова, заради което беше дошъл, навярно бе време да се върне при Блей и турнира по билярд. Само че не си тръгна. По някаква причина не беше в състояние.
	— Вината не е твоя — каза доктор Джейн.
	— Забременя от мен. Ами ако моята… — Е, добре де, тя може и да беше лекарка, но въпреки това не му се искаше да изрече думата _сперма_ пред нея. Което беше напълно откачено. — Ами ако моята течност е причината…
	Вратата се отвори широко и Мани подаде глава в стаята.
	— Хей, готова ли… о, извинявайте.
	— Почти приключихме. — Доктор Джейн се усмихна. — И не си ни видял заедно.
	— Дадено. — Мани потропа по касата на вратата. — Ако има нещо, с което мога да помогна, само ми кажи.
	С тези думи изчезна, сякаш изобщо не се беше появявал.
	Доктор Джейн стана и се приближи. Беше по-ниска от Куин и не тежеше над сто и трийсет килограма, ала въпреки това сякаш се извисяваше над него; авторитетът в гласа и очите й бяха точно това, от което той се нуждаеше, за да успокои ирационалната си страна.
	Тя сложи длан върху ръката му и го погледна с нетрепващи очи.
	— Ти нямаш вина. При някои бременности понякога става така.
	— Аз съм този, от когото забременя.
	— Да, но ако приемем, че това е резултат от опита на хормоните й да се регулират след раждането, никой не е виновен. Постъпи правилно, идвайки тук, освен това можеш да й помогнеш много просто като говориш с нея и й дадеш времето и свободата да споделя с теб, когато тя реши. Честно казано, вече бях забелязала, че не идва на храненията. Мисля, че е добре да я насърчим да не ни отбягва, за да й напомним колко много може да разчита на нас.
	— Окей. Добре.
	Доктор Джейн се намръщи.
	— Може ли да ти дам един съвет?
	— Абсолютно.
	Тя стисна ръката му.
	— Недей да се чувстваш отговорен за нещо, над което нямаш никакъв контрол. Това е рецепта за стрес, който ще те направи невероятно нещастен. Знам, че е по-лесно да се каже, отколкото да се направи, но се опитай да не го забравяш. Видях как беше до нея през всеки момент от бременността. Няма нищо, което не си направил или не би направил за нея, и си фантастичен баща. Предстоят ви само хубави неща, уверявам те.
	Куин си пое дълбоко дъх.
	— Аха.
	Тревогата отказваше да го напусне и той си напомни, че през бременността на Лейла бе научил, че може да има доверие на доктор Джейн. Лечителката му беше помогнала да извърви онзи път между живота и смъртта и нито веднъж не го беше повела в погрешна посока, нито веднъж не го беше излъгала, нито му беше дал лош съвет.
	— Всичко ще бъде наред — увери го тя.
	За съжаление, както се оказа, добрата лекарка грешеше.
	Ала тя нямаше контрол над съдбата.
	Нито пък той.


>	4

	_Малкото беше недъгаво. Представляваше само разкривена, грозна версия на чертите на Харм, горната му устна беше разцепена като на заек._
	_Харм го пусна върху мръсната земя на пещерата и то не издаде звук; ръцете и краката му едва помръдваха, плътта му имаше синьо-сивкав цвят, пъпната връв все още го свързваше с майка му. Щеше да умре, както бе редно за всичко, което бе в разрез с правилата на природата и възпроизвеждането… и подобен изход не би бил повод за възмущение._
	_Фактът, че Харм беше измамен, обаче беше. Беше изгубил осемнайсет месеца, всички тези часове, този миг на надежда и щастие… заради едно извращение. Онова, което знаеше със сигурност? Вината не беше негова._
	— _Какво направи? — кресна той на жената._
	— _Син! — Гърбът й се изви в дъга, сякаш все още агонизираше. — Дадох ти…_
	— _Проклятие. — Харм се изпъна в цял ръст. — Утробата ти е скверна. Покварила е дара на моето семе и е сътворила това…_
	— _Твоят син…_
	— Погледни го сама! Виж го със собствените си очи! То е мерзост!
	_Жената се напъна и повдигна глава._
	— _Той е съвършен, той е…_
	_Харм подритна малкото с ботуша си, при което малките му крайници потръпнаха и от гърдите му се откъсна немощен плач._
	— _Дори ти не би могла да отречеш онова, което е видно за всички!_
	_Кървясалите й очи се впиха в малкото, а после се разшириха._
	— _То е…_
	— _Ти направи това — заяви Харм._
	_Тя дори не понечи да възрази — неизбежна капитулация, тъй като дефектът не можеше да бъде отречен. А после простена, сякаш родилните мъки все още не бяха свършили; окървавените й пръсти задращиха по студената земя, краката й потрепериха, отваряйки се по-широко. Напъна се и ето че от нея излезе още нещо и Харм си помисли, че може би е друго малко. Надежда се вкопчи в сърцето му, докато се молеше първото да е било дубле, прокълната половина от двойка близнаци._
	_Уви, не, беше някаква част от вътрешностите на жената, навярно стомахът или червата й._
	_А малкото продължаваше да плаче, гърдите му се повдигаха и спускаха все по-слабо._
	— _Ще умреш тук, също като него — каза Харм без капчица съжаление._
	— _Няма…_
	— _Вътрешностите ти изпадат._
	— _Малкото — промълви тя. — Малкото…_
	— _Е извращение против волята на Скрайб Върджин._
	_Жената замълча и се отпусна обезсилено, сякаш бе приключила с всичко, което имаше да изхвърли от тялото си, и Харм зачака последния спазъм, с който душата й щеше да напусне тялото. Вместо това тя продължи да диша, да среща погледа му… да съществува. Каква измама беше това? Мисълта, че тя няма да отиде в Дънд заради това бе оскърбление._
	— _Ти си виновна — процеди Харм._
	— _Откъде знаеш, че не твоето семе е…_
	_Харм сложи ботуш върху гърлото й и натисна, секвайки думите й. Докато приливът на ярост караше тялото му да жадува да причини смъртта й, единствено мисълта, че станалото може би е наказание за постъпките му в миналото му, го спря да не й прекърши врата._
	_Тя трябваше да си плати, помисли си рязко. Да, вината беше нейна и тя трябваше да изкупи разочарованието, което му беше причинила._
	_Харм изсъска и оголи зъби._
	— _Ще те оставя да живееш, за да можеш да отгледаш това изчадие и всички да те видят с него. Това ще бъде твоето проклятие заради проклятието, което навлече на мен… Той завинаги ще виси на врата ти, прокълнат амулет, и ако разбера, че е умрял, ще те открия и ще те убия късче по късче. А след това ще убия сестра ти, цялото й потомство и родителите ти._
	— _Какво казваш?!_
	_Харм се наведе, туптенето на кръвта в главата и лицето му беше познато._
	— _Чу ме. Знаеш волята ми. Противопоставиш ли й се, жестоко ще си платиш._
	_Тя се сви назад и Харм се отдръпна. Погледът му се плъзна по бъркотията на раждането, жалката жена, ужасяващия резултат… и като махна с ръка във въздуха, ги изряза от живота си. Докато снежната буря бушуваше, а огънят догаряше, той посегна към палтото си от животински кожи._
	— _Ти съсипа сина ми — каза, докато намяташе тежките кожи на раменете си. — Наказанието ти е да отгледаш това изчадие като доказателство за своя провал._
	— _Ти не си кралят — възрази тя немощно. — Не можеш да нареждаш нищо._
	— _Правя услуга на събратята си мъже. — Харм махна с пръст към пищящото новородено. — С това на хълбока ти, никой друг няма да легне с теб и да бъде сполетян от същото като мен._
	— _Не можеш да ме принудиш да го направя!_
	— _Мога и ще го сторя._
	_Тя беше разглезена, непокорна жена по природа и именно това първо го беше привлякло у нея — просто трябваше да й покаже грешките й и за известно време обучението беше доста интригуващо. Всъщност веднъж и само веднъж тя бе опитала да му се наложи. Не го беше повторила никога повече._
	— _Не ме предизвиквай. Веднъж вече го стори и помниш резултата._
	_Тя пребледня и Харм кимна._
	— _Да. Това._
	_Едва не я беше убил онази нощ, за да й даде да разбере, че той щеше да ляга с когото си поиска, но тя не можеше да бъде с друг мъж, докато все още бе дори най-бегло свързана с него. Скоро след това бе решила, че единственият начин да го обуздае е, като му роди сина, който той искаше; по същото време и той бе започнал да мисли за наследник._
	_Уви, беше се провалила._
	— _Мразя те — простена тя._
	_Харм се усмихна._
	— _Чувството е взаимно. И отново ти казвам, постарай се това нещо да оживее. Открия ли, че си го убила, ще изтръгна цената за смъртта му от плътта ти и от плътта на целия ти род._
	_С тези думи той се изплю два пъти в краката й — веднъж за нея и веднъж за малкото. След това си тръгна, докато тя го викаше, а прокълнатото изчадие пищеше в студа._
	_Навън снежната буря бушуваше, снежната вихрушка ту го заслепяваше, ту отстъпваше като ято птици, пръснали се, за да разкрият пейзажа наоколо. В долината под него възвишения се издигаха на брега на езеро, снежните преспи върху замръзналата вода бяха като вълните в топлите месеци. Всичко беше тъмно и студено, и безжизнено, ала той отказваше да види предзнаменование в онова, което се разстилаше пред очите му._
	_Ръката, с която държеше кинжала, го сърбеше, враждебността му бе възседнала жребеца на атаката, но той си заповяда да не обръща внимание на случилото се._
	_Щеше да открие друга утроба._
	_Някъде на света имаше жена, която щеше да му даде наследника, когото искаше и когото заслужаваше. И той щеше да я открие и да я изпълни със семето си._
	_Щеше да има достоен син. Нямаше да приеме нищо друго._


>	5

	Тор се шмугна във влажния вход на Свещената пещера на Братството. Начаса мирис на пръст и огън някъде в далечината подразни синусите му. Очите му веднага привикнаха с мрака и той продължи напред с тихи стъпки. Не искаше да го чуят, въпреки че присъствието му много скоро щеше да стане очевидно.
	Портата беше доста навътре, изработена от стари железни пречки, дебели като ръцете на воин и високи като дървета. Стоманената мрежа, която ги покриваше, предотвратяваше всякакво дематериализиране. Факли пращяха и потрепваха от двете й страни и отвъд портата Тор видя началото на голям коридор, потъващ още по-дълбоко в земята.
	Спря пред огромната бариера и извади меден ключ. Не изпитваше и следа от угризение, задето го беше откраднал от чекмеджето на пищно резбованото бюро на Рот. Щеше да се извини за кражбата по-късно.
	Както и за онова, което смяташе да направи сега.
	Отключи, повдигна колосалната тежест, пристъпи вътре и заключи след себе си. Пое по естествения тунел, разширен с помощта на длето и брутална сила. По стените имаше дървени полици, покрити със стотици и стотици урни, между които играеха светлина и сенки.
	Съдовете бяха с най-различни форми и цветове и идваха от най-различни времена, от древността до наши дни, ала съдържанието им беше еднакво: сърцето на лесър. От началото на войната с Обществото на лесърите, много отдавна, в Древната страна, Братството отбелязваше всеки убит враг, като прибираше урната на врага и я донасяше тук, за да я добави към колекцията си.
	Отчасти трофей, отчасти среден пръст към Омега, това беше завет. Гордост. Очакване.
	И може би бе стигнало до края си. По улиците на Колдуел, както и навсякъде другаде бяха останали толкова малко лесъри, че несъмнено бяха на изчезване.
	Тор не изпитваше радост от това постижение. Но това вероятно бе заради ужасната годишнина днес.
	Трудно му беше да изпитва каквото и да било, освен болката от загубата на своята Уелси в нощта на рождения й ден.
	Сви зад един плавен завой и спря. Сцената пред него беше като от някой филм, за който не беше сигурен дали е „Индиана Джоунс“, „Анатомията на Грей“ или „Матрицата“. Между старите каменни стени, факлите с открит пламък и най-различните прашни урни цял куп пиукащо и присвяткащо медицинско оборудване се грижеше за едно тяло на носилка. А до пленника? Двама масивни вампири, облечени от глава до пети в черни кожени дрехи и препасани с черни кинжали.
	Бъч и Ви бяха неразделни, някогашното човешко ченге и синът на създателката на расата, доброто католическо момче и сексуалният перверзник, пристрастеният към модните дрехи и технологичният гений, обединени от общата си страст към отбора „Ред Сокс“ и безгранично взаимно уважение и обич.
	Ви пръв си даде сметка за присъствието на Тор и се завъртя толкова рязко, че от ръчно свитата цигара в устата му се разлетя пепел.
	— А, мамка му, не! Още сега ще се изнесеш оттук!
	Това мнение, на колкото и висок глас да беше изречено, не беше трудно да бъде пренебрегнато — цялото внимание на Тор беше погълнато от парчето месо върху носилката. Кор лежеше там, набучен с тръбички, дишането му беше равномерно… не, чакай, не беше равномерно.
	Ви се приближи до Тор и се завря в лицето му. Я виж ти — беше извадил пистолета си… и дулото му беше насочено право във физиономията на Тор.
	— Сериозно ти казвам, братко.
	Тор погледна над масивното си рамо към пленника им. И усети как се усмихва мрачно.
	— Буден е.
	— Не, не е…
	— Дишането му току-що се промени. — Тор посочи към голите гърди. — Погледни.
	Бъч се намръщи и се приближи до пленника.
	— Я виж ти кой бил буден.
	Ви се обърна.
	— Мамка му.
	Пистолетът му обаче не се отмести, нито пък Тор. Колкото и да искаше да се докопа до Кор, при най-малкото движение щеше да налапа куршума: Ви бе най-малко сантименталният от братята и горе-долу толкова търпелив, колкото и гърмяща змия.
	В този миг очите на Кор се отвориха. На треперливата светлина на факлите те изглеждаха черни, ала Тор помнеше, че са сини. Не че го беше грижа.
	Ви доближи лице до неговото, диамантените му очи бяха като ками.
	— Това няма да бъде подаръкът за рождения ден, който ще направиш на мъртвата си шелан.
	Тор оголи вампирските си зъби.
	— Да ти го начукам.
	— Няма да го бъде. Наричай ме както си искаш, обаче не. Знаеш как ще се развият нещата и все още не е дошъл твоят ред.
	Бъч се ухили на пленника им.
	— Чакахме те да се присъединиш към партито. Да ти предложа нещо за пиене? Може би малко ядки, преди да те накараме да изправиш седалката и да излетим? Няма смисъл да ти показваме аварийния изход. Няма да ти се наложи да се притесняваш за това.
	— Да вървим, Тор — нареди Ви. — Веднага.
	Тормент отново оголи зъби, ала не срещу брат си.
	— Ти, копеле, ще те уб…
	— Не, няма да го бъде. — Ви го сграбчи за бицепса и го задърпа към изхода. — Навън…
	— Не си Бог…
	— Нито пък ти, поради което ще си отидеш.
	Някъде дълбоко в ума си Тор си даваше сметка, че шибанякът има право. Изобщо не мислеше трезво… а, и майната ти, Ви, задето помнеше коя вечер е.
	Обичната му шелан, първата му любов щеше да навърши двеста двайсет и шест години. И щеше да има двегодишно малко в прегръдките си.
	Ала съдбата бе решила другояче.
	— Не ме карай да ти пусна куршум — грубо каза Ви. — Хайде, братко. _Моля те._
	Направи го това, че думите „моля те“ излязоха от устата на Вишъс. То си беше направо шокиращо и отне на Тор оръжията на гнева и безумието му.
	— Хайде, Тор.
	Този път се остави да го отведат. Грандиозният му план се беше провалил и осъзнаването на последствията, ако го беше осъществил, го караше да трепери в кожата си. Какво, по дяволите, правеше? Какво, _по дяволите_?
	Да, беше получил кралско разрешение да убие Кор, ала едва след като Рот кажеше, че е настъпил моментът да го направи. А това определено не беше станало.
	Замалко да забърка каша с предателски измерения.
	Ама че размяна на места щеше да бъде. Един мъртъв предател за друг, жив.
	Когато стигнаха до портата, която Тор беше отключил, за да влезе, Ви протегна облечената си в ръкавица ръка.
	— Ключът.
	Без да поглежда брата, Тор го извади от джоба на коженото си яке и му го подаде. Разнесе се дрънчене и изскърцване и ето че портата се отвори. Тор пристъпи напред, без да го подканват, с ръце на хълбоците, навел глава, а тежките му ботуши стържеха в пръстта.
	Когато зад гърба му се разнесе ново дрънчене на метал, той предположи, че го заключват сам навън, ала ето че Ви също беше тук.
	— Обещавам ти — каза братът. — Ти и само ти ще го убиеш.
	Щеше ли това да бъде достатъчно, зачуди се Тор. Щеше ли каквото и да е да бъде достатъчно някога?
	Преди да стигнат до изхода на пещерата, той спря.
	— Понякога… животът просто не е справедлив.
	— Така е.
	— Мразя това. Толкова го мразя. Има периоди, не само няколко нощи, а седмици, дори месец или два… когато забравям за всичко. Ала гадостите винаги се завръщат и след известно време повече не можеш да го таиш в себе си. Не си в състояние. — Той удари с юмрук слепоочието си. — Като някакъв червей е вътре в мен и знам, че да убия Кор няма да помогне за повече от десет минути. Ала в нощ като тази дори това е нещо.
	Ви запали една от ръчно свитите си цигари.
	— Не знам какво да ти кажа, братко. Бих те посъветвал да се молиш, но не е като там горе да има някой, който да те чуе.
	— Не съм сигурен, че майка ти някога е слушала. Не се засягай.
	— Изобщо не се засягам. — Ви изпусна струя дим. — Вярвай ми.
	Тор прикова поглед в изхода на пещерата, опитвайки да си поеме дъх. Чувстваше се странно изтощен.
	— Уморих се да водя все една и съща битка. Откакто Уелси беше… убита… се чувствам така, сякаш един от крайниците ми не е заздравял и не съм в състояние да понеса болката нито миг повече. Нито един проклет миг повече. Дори ако тя просто се преместеше някъде другаде, пак би било по-добре.
	Между тях се възцари дълъг миг мълчание, в който се чуваше единствено воят на зимния вятър.
	Най-сетне Ви изруга.
	— Ще ми се да знаех какво би помогнало, братко. Искам да кажа, ако се нуждаеш от прегръдка… вероятно бих могъл да платя на някой да го направи.
	Горната устна на Тор потръпна в усмивка и той поклати глава.
	— Това беше почти смешно.
	— Аха, опитвам се да поразведря обстановката. — Ви изпусна нова струйка дим. — Или това, или ще се наложи да те застрелям, а страшно мразя да попълвам бумагите на Сакстън.
	— Не те виня. — Тор разтърка лице. — Ни най-малко…
	Диамантените очи на Ви се спряха върху него.
	— Просто знай, че съжалявам. Не заслужаваш нищо от това. — Сложи ръка върху рамото му и го стисна. — Ако можех да поема болката ти върху себе си, бих го направил.
	Докато мигаше учестено, Тор си помисли, че беше хубаво, дето Ви не си падаше по прегръдките, иначе като нищо щеше да получи някой срив.
	Такъв, от който един мъж не се връща невредим.
	Но пък да не би и сега да беше цял?

	* * *

	_Нощен клуб „сЕнКи“, Колдуел_
	Трез Латимър се чувстваше малко като бог, докато се взираше през стъклената стена на кабинета си на втория етаж в клуба. На долното ниво, в просторното някогашно складово помещение, тълпа разгонени човеци оформяше картина на привличане и отблъскване в разбушуваното море от тъмнолилави лазерни лъчи и думкащия бас.
	По-голямата част от клиентите му бяха милениали, онова поколение, родено между 1980 и 2000 година, формирано от интернет, айфона и икономически възможности. Поне според човешките медии това бе поколение на изгубени моралисти, отдадени на това да се спасяват един друг, да опазват правата на всички и да бранят една фалшива утопия на задължително либерално мислене, в сравнение с което дори маккартизмът изглеждаше умерен.
	Ала освен това, като всички млади, те бяха пълни с непочиваща на нищо надежда.
	И как само им завиждаше той за това.
	Докато те се блъскаха един с друг, Трез виждаше екстаза по лицата им, необуздания оптимизъм, че именно тази вечер ще открият истинската любов и щастието… въпреки всички предишни нощи, в които бяха идвали в клуба и утрото не им бе донесло нищо друго, освен изтощение, ново венерическо заболяване и цял куп изпълнени със срам съмнения в себе си, докато се чудеха какво точно бяха правили и с кого.
	Подозираше обаче, че за повечето от тях лекът за това бяха два часа сън, лате от „Старбъкс“ и инжекция пеницилин.
	Когато си толкова млад, когато все още не си принуден да се изправиш срещу предизвикателства, които не си в състояние дори да разбереш, издръжливостта ти не знае граници.
	И именно заради това му се искаше да може да се размени с тях.
	Странно бе да поставяш човеците на какъвто и да било пиедестал. Като сянка на повече от двеста години, Трез отдавна смяташе двукраките плъхове за нисши, дразнещи вредители, които само цапаха планетата, като мравки в кухнята или мишки в мазето. Само дето не беше позволено да ги изтребиш. Прекалено много неприятности би създало. По-добре бе да ги търпиш, отколкото да рискуваш да издадеш съществуването на расата, като ги убиеш, просто за да си освободиш място за паркиране, на опашката в супермаркета или новините си във фейсбук.
	И все пак ето че до болка му се искаше да може да се смени с когото и да било от тях дори само за час-два.
	Нечувано.
	Но разбира се, не те се бяха променили. А той.
	_Кралице моя, време ли е да си вървиш? Кажи ми, ако е така._
	Докато спомените нахлуваха като вражеска армия в ума му, той запуши уши и си помисли, о, господи, не отново. Не искаше отново да се пренесе в клиниката на Братството, до леглото на възлюбената си Селена, към мига, когато всичко в него бе умряло, докато тя бе издъхнала наистина.
	В действителност никога не си беше тръгвал от там, макар календарът да казваше друго. Минал беше повече от месец, а той все още си спомняше всяка подробност от сцената — измъченото дишане на Селена, паниката в погледа й, сълзите, които се стичаха по нейното и по неговото лице.
	Неговата Селена беше покосена от заболяване, което понякога сполетяваше членките на свещената й класа. През вековете някои от Избраниците се бяха разболявали от Вцепенението, ужасен начин да умреш, в който умът ти оставаше жив в скованата обвивка на тялото си, без да можеш да избягаш, без никакво лечение, без никой да е в състояние да те спаси.
	Нито дори мъжът, който те обича повече от собствения си живот.
	Докато сърцето се свиваше в гърдите на Трез, той отпусна ръце и тръсна глава, опитвайки да се върне към реалността. Напоследък тези натрапчиви епизоди го измъчваха все по-често, вместо да намаляват… нещо, което го караше да се тревожи за разсъдъка си. Чувал бе израза „времето лекува всички рани“ и мамка му, с някои може и да беше така, ала с него? От ослепителната болка в началото, агония толкова изпепеляваща, че можеше да си съперничи с пламъците на погребалната й клада, скръбта му се беше превърнала в тази постоянна писта на спомените, които се въртяха с все по-главозамайваща скорост около оста на загубата му.
	Собственият му глас отекна в главата му. _Правилно ли те разбрах? Искаш ли това… да свърши?_
	В последните си мигове Селена не бе в състояние да говори. Принудени бяха да разчитат на предварително уговорена система за общуване, която се основаваше на това Селена да има контрол над клепачите си до самия край: едно мигване за „не“, две за „да“.
	_Искаш ли това да свърши..?_
	Знаел бе какъв ще бъде отговорът й. Прочел го бе в изтощения й, далечен, помръкващ поглед. Ала това бе един от онези мигове в живота, когато искаш да си абсолютно, напълно сигурен.
	Тя беше мигнала веднъж. И още веднъж.
	Трез бе до нея, когато лекарствата, които спряха сърцето й и й дадоха облекчението, от което се нуждаеше, му я отнеха.
	През всичките тези години никога не би могъл да си представи подобно страдание. Страданието и на двамата. Нямаше кошмар, който би могъл да измисли по-ужасна смърт, и никога не би могъл да си представи, че един ден ще бъде принуден да кимне на Мани да постави онази инжекция, че ще крещи в главата си, докато възлюбената му гасне бавно, за да го остави сам до края на нощите му.
	Единствената му утеха бе, че страданието й бе свършило.
	Единствената реалност — че неговото едва сега започваше.
	Непосредствено след смъртта й Трез се утешаваше с мисълта, че би предпочел той да е този, който се измъчва от загубата й, а не обратното. Ала с течение на времето беше прекалил с употребата на тази панацея, тъй като нямаше друга, и тя бе престанала да действа.
	И сега нямаше нищо, което можеше да му донесе облекчение. Опитал бе да пие, ала алкохолът само отприщваше едва сдържаните му сълзи. Храната не го интересуваше. Сексът беше напълно немислим. А никой нямаше да му позволи да се бие — и братята, и Ай Ем прекрасно си даваха сметка, че е неуравновесен.
	Така че какво му оставаше? Нищо друго, освен да се влачи през дните и нощите си, молейки се за най-дребното облекчение: незадавена глътка въздух, няколко мига умствено спокойствие, час необезпокояван сън.
	Протегна ръка и докосна стъклото, което бе прозорец към онова, което за него беше другият свят, свят извън ада, в който беше пленен той. Интересно, онова, което сега смяташе за „другия“ свят, някога бе „истинският“… Но дори и да не ги деляха различната възраст, раса и стъклената стена на кабинета му над данданията, пак би се чувствал напълно откъснат от тях.
	Имаше чувството, че винаги ще бъде откъснат от всички.
	И честно казано, просто не можеше да продължава така.
	Тази скръб го беше прекършила и ако не беше фактът, че самоубийците не можеха да отидат в Небитието, не по-късно от четиресет и осем часа след смъртта й да си беше пуснал куршум в черепа.
	„Не мога да продължавам така дори само още една нощ“ — помисли си.
	— Моля те… помогни ми…
	Нямаше представа на кого говори. От вампирската страна Скрайб Върджин вече я нямаше… А в състоянието, в което беше в момента, напълно разбираше защо би искала да си вдигне чукалата и да си тръгне от своите създания. Като сянка, беше възпитан да боготвори своята кралица… единственият проблем бе, че тя се бе обвързала с брат му, а да се моли на снаха си, му се струваше доста странно.
	Недвусмислено доказателство, че всички тези духовни работи бяха пълни глупости.
	Въпреки това страданието му беше толкова голямо, че то беше по-силно от него — отметна глава назад, впери поглед в ниския черен таван и изля разбитото си сърце в думи.
	— Просто искам да си я върна. Просто… искам Селена да си дойде. Моля те… ако има някой там горе, помогни ми. Върни ми я. Не ме е грижа в каква форма… Просто повече не мога да продължавам по този начин. Не мога да живея така дори още една нощ.
	Нямаше отговор, естествено. А той се почувства като истински задник.
	Хайде де, сякаш безбрежната пустота на Космоса би могла да му изпрати нещо друго, освен някой метеор?
	Освен това съществуваше ли изобщо Небитието? Ами ако по време на възнасянето си беше халюцинирал и само си беше въобразил, че вижда своята Селена? Ами ако тя просто беше умряла? Престанала бе да съществува и нищо повече? Ами ако всички онези глупости за място на небето, където онези, които обичаме, отиват и ни чакат търпеливо, бе просто начин живите да се справят с агонията, в която се измъчваше той сега?
	Заблуда, с която да превържеш емоционална рана.
	Трез отпусна вдигнатата си нагоре глава и се загледа в човешката тълпа под себе си…
	Отражението на едра мъжка фигура, застанала зад него, го накара да се обърне рязко и да посегне към пистолета, който беше втъкнат на гърба му. После обаче разпозна кой беше.
	— Какво правиш тук?


>	6

	Поляната край празния селски път бе като произведение на художник с набито око — и последният детайл в хълма и долчинката като че ли се подчиняваше на правила, целящи да донесат визуална наслада. А навръх полегатия, покрит с тънка снежна покривка склон, като корона върху главата на великодушен монарх, огромен клен бе разперил клони в толкова съвършен ореол, че дори зимната оголеност не намаляваше красотата му.
	Лейла се дематериализира в подножието на възвишението и се изкачи до дървото, макар че домашните й пантофи не бяха подходящи за замръзналата земя, а студеният вятър проникваше през робата й и развяваше косата, измъкнала се от плитката й.
	Когато стигна до върха, спря поглед върху корените, които приковаваха великолепния дънер към земята.
	Именно тук беше станало, помисли си.
	Тук, под клоните на този клен, бе дошла при Кор за първи път, повикана от някого, когото смяташе за достоен войник, комуто бе дала да пие от кръвта й в клиниката на Братството… И за когото братята бяха пропуснали да я предупредят, че не е приятел, а враг.
	Когато мъжът бе поискал от нея да им даде вената си, тя изобщо не се беше поколебала да изпълни свещеното си задължение. Така че беше дошла тук… и бе изгубила късче от себе си.
	Кор беше на ръба на смъртта, ранен и слаб и все пак тя беше съзряла силата му дори в това състояние. Как би могло да бъде иначе? Той беше огромен мъж, с як врат и мускулести гърди, силни ръце и крака, могъщо тяло. Беше се опитал да откаже вената й, защото, искаше й се да вярва, гледаше на нея като на невинна в конфликта между шайката копелета и Братството на черния кинжал и не искаше да я въвлече в него. В крайна сметка обаче беше отстъпил и по този начин и двамата бяха станали жертва на биологичен императив, който не признаваше здрав разум и логика.
	Лейла си пое дълбоко дъх, загледана в дървото, между чиито голи клони виждаше нощното небе.
	След като бе научила истинската самоличност на Кор, тя бе признала на Рот и Братството какво бе сторила и със сълзи на очи ги бе помолила за прошка. Говореше много за краля и мъжете, които му служеха, това, че на драго сърце и без наказание й бяха простили, задето е помогнала на врага.
	В замяна на добрината им, тя отново беше отишла при Кор. Срещала се беше с него. Привързала се бе емоционално.
	И, да, в началото той я бе принудил, ала истината бе, че дори ако не го беше направил, тя пак щеше да иска да бъде с него. А най-лошото? Когато нещата между тях най-сетне приключиха, той бе този, който сложи край на срещите им. Не тя.
	Всъщност тя все още би се срещала с него. Болката й от загубата му бе не по-малко осакатяваща от вината й.
	И това бе, преди той да бъде пленен от Братството.
	Лейла знаеше точно къде го държат, защото го беше видяла да лежи ранен в пещерата. Знаеше и какво възнамеряват да сторят с него братята веднага щом дойдеше в съзнание.
	Само ако имаше начин да го спаси. Той никога не бе проявил жестокост към нея, никога не я беше наранил… и никога не й беше посегнал сексуално, въпреки глада, който го измъчваше. Беше търпелив и добър… поне докато не се бяха разделили.
	Само че се беше опитал да убие Рот. А подобно предателство се наказваше със смърт.
	— Лейла?
	Обърна се толкова рязко, че се препъна и политна настрани и едва успя да се подпре на грапавия дънер на клена. Болка лумна в дланта й и тя я тръсна, за да я прогони.
	— Куин! — ахна.
	Бащата на малките й пристъпи напред.
	— Нарани ли се?
	Лейла изруга и избърса драскотините, изчиствайки ги от полепналите тресчици. Прескъпа Скрайб Върджин, наистина болеше.
	— Не, не, добре съм.
	— Ела. — Той извади нещо от джоба на кожения си панталон. — Нека да погледна.
	Лейла потрепери, докато Куин преглеждаше ръката й, а после я превърза с черна бандана.
	— Смятам, че ще оцелееш.
	„Дали — помисли си тя. — Не съм толкова сигурна.“
	— Замръзваш тук.
	— Така ли?
	Куин свали якето си и го наметна около раменете й и Лейла се изгуби в размерите и топлината му.
	— Да се прибираме в имението. Трепериш…
	— Повече не мога да го правя — избъбри тя. — Не мога да продължавам.
	— Знам. — Тя се сепна от изненада, а Куин поклати глава. — Знам какво не е наред. Да си вървим у дома и да поговорим. Всичко ще се оправи, обещавам ти.
	За миг Лейла не бе в състояние да си поеме дъх. Откъде можеше да е научил? Как бе възможно да не й е ядосан?
	— Откъде… — Сълзите й рукнаха, емоциите надделяха над всичко. — Съжалявам. Толкова съжалявам… не трябваше да стане така…
	Не беше сигурна дали той разтвори ръце, или тя се хвърли в тях, ала ето че Куин я притискаше до гърдите си, закриляйки я от вятъра.
	— Всичко е наред. — Дланта му описваше кръгове по гърба й, утешаваше я. — Просто трябва да поговорим. Съществуват неща, които бихме могли да направим, стъпки, които да предприемем.
	Лейла извърна лице настрани и зарея поглед към поляната.
	— Чувствам се ужасна.
	— Защо? То е извън твоя контрол. Не си го искала.
	Лейла се отдръпна.
	— Кълна ти се, че не съм. И не искам да си помислиш, че дори за миг бих изложила Лирика или Рампейдж на опасност…
	— Майтапиш ли се? Сериозно, Лейла, ти обичаш бебетата с цялото си същество.
	— Така е. Кълна ти се. Обичам и теб, и Блей, краля, Братството. Вие сте моето семейство, всичко, което имам.
	— Лейла, чуй ме. Не си сама. И както казах, съществуват неща, които бихме могли да направим…
	— Наистина ли?
	— Да. Всъщност обмислях това тъкмо преди да дойда тук. Не искам да си мислиш, че те предавам…
	— О, Куин! Аз съм предателката! Аз съм тази, която сгреши…
	— Спри. Не е вярно… и заедно ще се погрижим за това. Всички ние.
	Лейла закри лицето си с ръце и за първи път от сякаш цяла вечност изпусна дъха си докрай и целебна лекота измести ужасяващия товар, който носеше толкова отдавна.
	— Трябва да го кажа. — Тя вдигна очи към него. — Моля те, знай, че разкаянието и тъгата ме разяждаха жива. Кълна ти се, че никога не съм искала нищо от това да се случи, нищичко. Бях толкова сама, борейки се с вината…
	— Вината е излишна. — Куин избърса сълзите под очите й с палци. — Просто забрави за нея, защото не можеш да заповядаш на чувствата си.
	— Не мога, наистина не мога… а Кор не е зъл, не е толкова лош, колкото мислите, че е. Винаги се е отнасял към мен с грижовност и доброта и знам, че никога вече не би наранил Рот. Просто го знам…
	— Какво? — Куин се намръщи и поклати глава. — За какво говориш?
	— Моля те, не го убивайте. Точно както ти каза, съществуват начини да оправим това. Навярно бихте могли да го освободите и…
	Куин не толкова се дръпна назад, колкото я отблъсна от себе си. А после се опита да намери думи.
	— Лейла — каза бавно. — Знам, че не те чувам правилно, и се опитвам… можеш ли…
	Възползвайки се от възможността да му разкаже всичко от своята гледна точка, Лейла заговори забързано:
	— Никога не ме е наранил. През всичките нощи, в които ходех при него, нито веднъж не ме е наранил. Намери ни онази къщурка, така че да съм в безопасност и да бъдем само двамата. Никога не съм виждала когото и да било от копелетата…
	Гласът й заглъхна, когато от объркано, изражението му стана ледено-сдържано, карайки го да изглежда като пълен непознат.
	Когато Куин проговори отново, гласът му беше равен:
	— Срещала си се с Кор?
	— Чувствах се ужасно…
	— Преди колко време? — сопна се, но не я остави да отговори. — Срещала ли си се с него, докато носеше малките ми? Срещала си се с врага, доброволно и съзнателно, докато шибаните ми малки са били в тялото ти? — Преди Лейла да успее да отговори, той вдигна показалец. — И искам добре да си помислиш, преди да отговориш. Сториш ли го веднъж, няма връщане назад, и гледай да е истината. Ако открия, че си ме излъгала, ще те убия.
	Докато сърцето й се блъскаше в гърдите, а главата й се замая от паниката, единствената мисъл на Лейла беше…
	_Ти и бездруго ще ме убиеш._

	* * *

	В „сЕнКи“ Трез прибра пистолета и опита да се върне към реалността.
	— Е? Какво правиш тук, особено без да си издокаран в полиестерен костюм?
	Усмивката на Ласитър, падналия ангел, не стигна до странно оцветените му очи без зеници; изражението обхващаше само долната половина на лицето му.
	— О, моля ти се, това беше миналата седмица.
	— Минаваме на ню ейдж от осемдесетте? Нямам нищо неоново, което да ти заема.
	— А, не, вече си имам нов костюм.
	— Радвам се за теб. Плаша се за нас. Просто ми кажи, че няма да цъфнеш по прашка на плажа.
	Когато ангелът не отговори веднага, Трез усети как по врата му полазват тръпки. Обикновено ангелът беше толкова жизнерадостен, че повечето хора не можеха да решат дали да направят услуга на всички, като му пуснат един куршум… или да си вземат пуканки и кока-кола и да се позабавляват на представлението.
	Защото дори когато те изкарваше от нерви, пак беше адски забавно.
	Не и тази вечер обаче. Необикновените му очи бяха, общо взето, толкова нежни и състрадателни, колкото гранитен блок, а едрото му тяло беше така неподвижно, че никое от златните украшения по китките, шията, пръстите и ушите му не проблясваше на слабата светлина.
	— Защо стоиш като истукан? — измърмори Трез. — Да не би някой пак да ти е задигнал колекцията с фигурки от „Малкото пони“? — Неспособен да понася повече тишината, Трез се настани демонстративно зад бюрото си и размести разни листове. — Да не се опитваш да прочетеш аурата ми или нещо такова?
	Не че за това щяха да са необходими особени усилия. Всички в къщата знаеха какво бе състоянието му…
	— Искам да се срещнем за вечеря утре.
	Трез вдигна очи.
	— Защо, по дяволите?
	Ангелът не отговори веднага. Вместо това се приближи с ленива стъпка до стъклената стена и се загледа в тълпата под тях от същото място, където преди малко стоеше Трез. На мътната светлина профилът на ангела с правилните му пропорции и черти беше точно това, в което жените биха се влюбили от пръв поглед. Ала смръщването му…
	— Изплюй камъчето — настоя Трез. — Получавал съм лоши новини, които да ми стигнат за цял живот. Каквото и да е, не може да се сравнява с гадостите, които вече преживях.
	Ласитър го погледна и сви рамене.
	— Просто вечеря. Утре вечер. В седем часа.
	— Не ям.
	— Знам.
	Трез метна фактурата, разписанието на смените или каквото там беше зает да не гледа обратно на бюрото.
	— Трудно ми е да повярвам, че изведнъж си започнал да проявяваш интерес към диетологията.
	— Така е. Това с глутенът-е-врагът е пълна глупост. А изобщо да не подхващаме темата за чаената гъба, къдравото зеле и всичко, в което имало антиоксиданти, и за това как богатият на фруктоза царевичен сироп е коренът на всяко зло.
	— Чу ли, че „Крафт“ махнаха всички консерванти от макароните си със сирене?
	— Аха, и дори не го казаха на никого в очите, копелетата му с копелета…
	— Защо искаш да вечеряш с мен?
	— Просто съм дружелюбен.
	— Това не ти е в стила.
	— Както казах, опитвам се да пораздвижа нещата. — Иииииии, ето я отново онази усмивка. — Реших да започна със замах. Искам да кажа, ако ще обръщаш нова страница, най-добре да започнеш така, както възнамеряваш да продължиш.
	— Не се засягай, но не съм в настроение да прекарвам време дори с онези, които всъщност харесвам. — Е, добре, това се получи доста гадно. — Искам да кажа, в момента брат ми е единственият, когото съм в състояние да понеса, а дори него не искам да виждам…
	Усмивката на Ласитър беше нещо, което Трез на драго сърце не би видял никога вече.
	Ето на това му се казваше да отговорят на молитвите ти — ангелът се отправи към вратата.
	— Ще се видим утре вечер.
	— Не, благодаря.
	— В заведението на брат ти.
	— О, за бога, защо?
	— Защото той прави най-страхотната паста болонезе в цял Колдуел.
	— Знаеш, че не те питам това.
	Ангелът просто сви рамене.
	— Ела и ще разбереш.
	— Как ли пък не. — Трез поклати глава. — Виж, знам, че всички се тревожите за мен, и оценявам загрижеността ви. — Всъщност изобщо не беше вярно. Ни най-малко. — И, да, отслабнал съм и трябва да ям повече. Ала интересно как когато съдбата ти отвори гърдите и изтръгне сърцето ти, като че ли губиш апетит. Така че, ако си търсиш компания, та вечерята ти да не е като пасианс за един, защо не пробваш с някой, който яде и който ще каже повече от две думи? Гарантирам ти, че и ти, и аз ще си изкараме по-приятно.
	— До утре.
	— Да ти го начукам! — извика Трез след ангела, докато той прекрачваше прага.
	Когато вратата се затвори спокойно, той си помисли, че поне вече не се налагаше да спори. А Ласитър щеше да схване намека, докато се тъпче с паста болонезе сам-самичък.
	Проблемът беше решен.


>	7

	В живота има моменти, когато вниманието ти се фокусира до такава степен, че цялото ти съзнание се съсредоточава върху един-единствен човек, нещо, с което Куин беше запознат — случваше се с него винаги когато беше насаме с Блей. Когато гушкаше децата си. Когато се биеше с врага и полагаше всички усилия да се прибере вкъщи цял и невредим, без дупки и сътресения.
	Случваше се и сега.
	Докато стоеше под едно дърво като от „Хари Потър“, на върха на възвишение, издигащо се насред поляната, ширнала се наоколо, брулен от зимния вятър, Куин не си даваше сметка за нищо друго, освен за дясното око на Лейла. Можеше да преброи и последната тъмноруса ресница, да проследи съвършения кръг на зеницата, да премери всяка от светлозелените пръски, които тръгваха от гарваново черната сърцевина. На хоризонта спокойно можеше да се издигне гъбата на атомна бомба, над главите им можеше да се рее космически кораб и цяла редица клоуни да танцуват до него… и той нямаше да види, чуе или да си даде сметка за нищо друго.
	Е, това не беше съвсем вярно.
	Смътно си даде сметка за рева между ушите си, нещо средно между реактивен двигател и един от онези фойерверки, които свистят като банши и се въртят в кръг, докато не угаснат.
	— Отговори ми — нареди с глас, който изобщо не звучеше като неговия.
	Беше я последвал до това изолирано място, когато усети, че е напуснала имението, дошъл бе да говорят за следродилната депресия. Възнамерявал бе да я заведе у дома, да я утеши пред огъня, да й помогне да поеме по път, който да я отведе дотам да може да се радва на онова, което бе положила толкова усилия да донесе на белия свят.
	Как, по дяволите, бяха стигнали до темата за Кор и срещите им?
	Нямаше представа.
	Ала вече нямаше никакво объркване. И нищо от казаното не можеше да бъде върнато назад. Широко отворените очи на Лейла и тихата й паника красноречиво говореха, че колкото и да се надяваше това да беше просто едно колосално и абсурдно недоразумение, не беше така.
	— Пазех се — прошепна тя. — Той никога не ме нарани.
	— Ти ебаваш ли…
	Заповяда си да спре дотук. Рязко, както правиш с детонатор на бомба.
	Преди да бе сторил или казал нещо, за което да съжалява, отстъпи назад и отпусна пръсти, така че да не се свият в юмруци.
	— Куин, кълна ти се, никога не бях в опасност…
	— Сама ли беше с него? — Когато Лейла не отговори, той изскърца със зъби. — Беше ли?
	— Никога не ме нарани.
	— Това е като да ми обясняваш, че никога не си била ухапана, докато си носила кобра вместо шал. Отново и отново. Защото е било редовно, нали? Отговори ми!
	— Съжалявам, Куин… — Като че ли се опитваше да се овладее, да преглътне сълзите си. Изпъна рамене. И начинът, по който очите й го умоляваха да я разбере, го изпълни с такава агресия, която едва успя да сдържи. — О, прескъпа Скрайб Върджин…
	— Няма какво да се молиш! Там горе вече няма никой! — Започваше да му пада пердето. Абсолютно започваше да му пада пердето… — И за какво, по дяволите, ме молиш за прошка?! Съзнателно и по собствено желание си изложила малките ми на опасност, защото си искала… — Разтърси го тръпка. — Исусе Христе, да не си правила секс с него? Чука ли го, докато малките ми бяха в теб?
	— Не! Никога не съм била с него по този начин!
	— Лъжкиня — изрева Куин. — Ти си лъжлива курва…
	— Аз само дето не съм девствена! И ти много добре го знаеш! Освен това ти не ме искаш. Защо те е грижа?
	— Искаш да ми кажеш, че дори не сте се целували? — Когато Лейла не отговори, той се изсмя рязко. — Не се хаби да го отричаш. Виждам го върху лицето ти. И си права, не те исках. Никога не съм те искал… И недей да извърташ нещата. Не ревнувам, отвратен съм. Влюбен съм в достоен мъж и трябваше да бъда с теб, защото се нуждаех от инкубатор за сина и дъщеря си. Това и фактът, че ти на практика ми се хвърли на врата, когато беше в периода си на нужда, са _единствената_ причина някога да съм бил с теб.
	Лицето на Лейла посивя като пепел и колкото и това да го правеше задник, Куин се радваше. Искаше да я нарани там, където наистина щеше да я заболи, защото, колкото и да беше бесен, никога не би ударил една жена.
	И това беше единствената причина тя все още да се държи на краката си.
	Онези дечица, онези скъпоценни, невинни дечица бяха водени в леговището на едно чудовище, в присъствието на врага, изложени на опасност, от която би откачил, ако беше знаел.
	— Имаш ли представа на какво е способен той? — попита Куин мрачно. — Зверствата, които е извършил? Прониза собствения си лейтенант в корема просто за да го изпрати в ръцете ни. А в Древната страна? Убиваше вампири, човеци, лесъри, всеки, пресякъл пътя му, понякога заради войната, друг път просто за забавление. Беше дясната ръка на Блъдлетър. Имаш ли и най-малка представа какво е извършил, откакто е на този свят? Искам да кажа, очевидно изобщо не те е грижа, че простреля Рот в гърлото, очевидно това не означава нищо за теб. Копелето можеше да те изнасили хиляда пъти, да те изкорми и да те остави да умреш на слънцето… с малките ми в теб! Ти майтапиш ли ме с това?
	Колкото повече мислеше за риска, който беше поела, толкова повече главата му бучеше. Обичните му деца спокойно можеха и да не съществуват заради лошия избор на тази жена, която единствено по волята на природата трябваше да ги подслони в себе си, докато те бяха в състояние да дишат сами.
	Излагайки себе си на риск, бе изложила и тях на опасност, очевидно без изобщо да помисли за последиците, нито за това какво би казал той, бащата, за всичко това.
	Яростта му, родена от обичта към малките, беше безгранична. Неоспорима. Неизтощима.
	— И двамата ги искахме — каза тя дрезгаво. — Когато легнахме заедно, и двамата искахме…
	Прекъсна я с равен глас:
	— Да, разкайвам се за това. По-добре е за тях изобщо да не се бяха раждали, отколкото да носят половината от теб в себе си.
	Лейла протегна ръка, за да се подпре на дървото за втори път… и тъй като беше ръката, която той бе превързал с банданата, Куин беше поразен от обзелото го желание да смъкне евтиния плат от дланта й. И да го изгори.
	— Сторих най-доброто, което можах — каза тя.
	Той се изсмя така, че гърлото го заболя.
	— За когато си спала с Кор ли говориш? Или когато си излагала живота на малките ми на опасност?
	Тя отвърна на яростта му с неочакван гневен изблик.
	— Ти имаш онзи, когото обичаш! Всеки ден лежиш до него и заедно ще съградите семейство! Животът ти има цел и смисъл отвъд службата на другите. А аз нямам нищо! Прекарах всичките си нощи и дни в служба на богиня, която вече не я е грижа за расата, която е създала, а сега съм майка на две малки, които обичам с цялото си сърце, но те не са аз. Какво съм постигнала в живота си? Нищо!
	— Напълно си права — процеди Куин. — Защото вече няма да се грижиш за малките ми. Уволнена си.
	Лейла потръпна от негодувание.
	— Какво говориш? Аз съм тяхната майка. Аз…
	— Вече не си.
	За миг се възцари тишина, а после гласът й изригна.
	— Не можеш… не можеш да ми отнемеш Лирика и Рампейдж! Аз съм тяхната майка! Имам права…
	— Не, нямаш. Срещала си се с врага. Извършила си предателство. И ще извадиш късмет, ако се отървеш с живота си… Не че ме е грижа дали си жива, или мъртва. Единственото, за което ме е грижа, е никога вече да не видиш децата ми…
	Промяната у нея беше незабавна и всепоглъщаща. В миг от ядосана Лейла стана ледено мълчалива. Разликата беше толкова рязка, че Куин се зачуди дали не е получила удар.
	Ала после горната й устна се повдигна, разкривайки издължени вампирски зъби. А от звука, излязъл от нея, косата на тила му настръхна. Гласът й, когато проговори, беше смъртоносен като острието на кама.
	— Не те съветвам да се опиташ да ми попречиш да видя сина си и дъщеря си.
	На свой ред Куин също оголи вампирските си зъби.
	— Да видим как ще ме спреш.
	Тя се приведе, готова за скок, а от гърдите й се изтръгна съскане на пепелянка. Само че не скочи, за да му издере лицето.
	Вместо това се дематериализира.
	Имаше едно-единствено място, където би могла да отиде.
	— О, не! — изкрещя Куин в студения, безразличен зимен пейзаж. — Щом искаш шибана война, ще си я получиш!

	* * *

	— … понякога все още ми се иска да запаля — тъкмо казваше Блей, докато отпиваше от чашата си. — Искам да кажа, за хората това е смъртоносен навик. Ала вампирите няма защо да се тревожат, че ще се разболеят от рак.
	Билярдната в имението на Братството беше почти празна, след като турнирът се беше провалил, тъй като Бъч трябваше да остане при Кор, Тормент се беше дянал някъде, Рейдж беше ранен на бойното поле, а Рев беше решил да остане в ловджийската хижа на север заедно с Елена. Ала това не беше проблем. Двамата с Вишъс бяха изиграли една игра на средната от петте маси, а най-хубавото бе, че Ласитър го нямаше, което означаваше, че по телевизора над огромното каменно огнище с изключен звук течеше спортна програма.
	Никакви филми на „Дисни“ с нелепите им песни тази вечер.
	Ако беше принуден да изслуша онази тъпотия от „Замръзналото кралство“ само още веднъж, наистина щеше да му падне пердето.
	И да си пусне куршум в черепа.
	От другата страна на масата, Вишъс запали поредната ръчно свита цигара.
	— Тогава защо спря да пушиш?
	Блей сви рамене.
	— На Куин не му харесва. Баща му е пушил цигари и лули и според мен това му напомня за неща, за които би предпочел да не мисли.
	— Не би трябвало да се променяш заради никого.
	— Аз съм този, който избра да спре. Никога не ме е молил.
	Докато братът се навеждаше през масата с щека в ръка, Блей се замисли за началото между тях с Куин. Пушенето му беше съвпаднало с това да е принуден да гледа как мъжът, когото обича, чука всичко, което мърда. Наистина ужасен, ето какъв беше онзи период. Не, тогава нямаха връзка… и всеки път когато Куин излезеше с някой друг, бе напомняне, че никога нямаше да имат такава.
	По дяволите, по онова време Блей дори не беше казал на никого за сексуалната си ориентация.
	Не беше лесно да се справя със стреса и тъгата на всичко, което се случваше, но освен това бе таил и нерационална неприязън, така че, да, беше намерил нещо, което му носеше поне малко облекчение и което знаеше, че Куин не одобрява, нито харесва. Това бе неговият подмолен начин да си отмъсти за грехове, които Куин извършваше.
	Но поне не се беше оказало трудно да ги откаже. След като и двамата се бяха вразумили, той беше оставил цигарите, без нито за миг да съжали за това. Е, не съвсем. Понякога, когато видеше Вишъс да пали и уханната струя изпълнеше въздуха, изпитваше желание да запали…
	Тъкмо когато Ви запрати първата топка сред останалите, подредени в средата, откъм фоайето долетя ужасно думкане. Оглушително, повтарящо се отново и отново, достатъчно силно, за да разтърси солидната входна врата, то звучеше така, сякаш цяла шайка лесъри се опитват да проникнат в имението.
	Блей извади домашния си пистолет изпод подмишницата си, докато с Ви захвърляха щеките и се втурваха към входа.
	_Бам-бам-бам-бам!_
	— Какво, по дяволите? — измърмори Ви, поглеждайки в монитора на охранителната система. — Какво му става на твоето момче, мамка му?
	— Какво?
	Отговорът дойде, когато Ви отключи и Куин нахълта във фоайето. Беше побеснял до неузнаваемост, лицето му се беше разкривило от ярост. Втурна се към стълбището със спринт, без да забелязва нищо и никого.
	— Куин! — повика го Блей, опитвайки се да го хване за рамото или ръката.
	Безуспешно. Куин се понесе по стълбището като Юсеин Болт, вземайки застланите с червен килим стъпала по няколко наведнъж.
	— Куин! — Блей се втурна след него, мъчейки се да го настигне. — Какво става?
	На върха на стълбището тежките обувки на Куин се забиха в килима и само дето не изскърцаха като гуми, когато той свърна рязко по коридора със статуите. Блей го следваше по петите и досетил се къде отиват, усети как изведнъж го обзема ужас.
	Лейла и малките трябва да бяха в опасност…
	Когато стигнаха до спалнята на Лейла, Куин сграбчи бравата и я натисна… само за да се блъсне в заключената врата.
	Сви ръка в юмрук и заудря по дървото толкова яростно, че във въздуха се разлетяха люспи боя.
	— Отвори шибаната врата! — изкрещя. — Лейла, веднага отвори шибаната врата!
	— Какво, по дяволите, правиш! — Блей се опита да го спре. — Полудя ли…?
	Пистолетът на Куин се появи сякаш от нищото и когато той се обърна и завря дулото в лицето на Блей, стана очевидно, че това бе някакъв кошмар, неизбежният резултат от втора чаша порто след вечерята с агнешко на Фриц.
	Само че не беше.
	— Ти не се меси — сопна се Куин. — Не се меси.
	Блей вдигна ръце и отстъпи назад, а Куин извъртя рамо и връхлетя върху вратата с такава мощ, че дървото стана на трески и двете крила поддадоха под силата на удара.
	Гледката, разкрила се пред очите им в хубавата лавандулова стая, бе не по-малко ужасяваща.
	Докато Ви се заковаваше на място до него, Зи изскачаше от апартамента си надолу по коридора, а Рот се показа на прага на кабинета си, но единственото, което Блей виждаше, онова, което се запечата в ума му завинаги, беше невъобразимата, страховита гледка на Лейла, гушнала по едно бебе във всяка ръка, оголила зъби за атака; лицето й беше лице на демон, тялото й — треперещо, но не от страх.
	Беше готова да убие всеки, опитал се да й посегне.
	Куин насочи пистолета си към нея през дупката, която беше направил във вратата.
	— Пусни ги. Или ще ти пусна един.
	— Какво, _по дяволите_, става тук?! — Гласът на Вишъс беше толкова силен, сякаш идваше през мегафон. — Да не сте си изгубили шибания ум!
	Куин се пресегна, освободи резето и отвори онова, което беше останало от вратата. Докато той пристъпваше вътре, Блей попречи на останалите да го последват.
	— Не, оставете на мен.
	Ако който и да било друг влезеше там, щяха да полетят куршуми, Лейла щеше да се хвърли в атака и някой щеше да бъде ранен… или още по-лошо.
	И какво, _по дяволите_, ставаше тук?
	— Пусни ги! — излая Куин.
	— Убий ме тогава! — изкрещя Лейла в отговор. — Направи го!
	Блей се хвърли между тях, за да препречи пътя на всеки куршум с тялото си. Лейла дишаше тежко, а Лирика и Рампейдж пищяха и мамка му, Блей никога нямаше да забрави този звук.
	Обърнат с лице към Куин, той вдигна ръце с отворени длани и заговори бавно:
	— Първо ще трябва да застреляш мен.
	Цялото му внимание беше съсредоточено върху разноцветните очи на Куин… сякаш би могъл да го достигне с телепатия и да го накара да се успокои.
	— Махни се от пътя ми — сопна се Куин. — Това не те засяга.
	Блей примига при тези думи. Но като се имаше предвид, че се взираше в дулото на пистолет, реши да остави тази обида за по-късно.
	— Куин, каквото и да е, можем да се справим…
	Разноцветните очи се спряха върху него за част от секундата.
	— Така ли? Искаш да ми кажеш, че фактът, че тя се е срещала с врага, е нещо, което можем да изтрием просто така? Страхотно, да повикаме шибания Фриц тогава и да му кажем да се развихри. Фантастична идея.
	Докато бебетата продължаваха да плачат, а още и още хора се появяваха в коридора, Блей поклати глава.
	— За какво говориш?
	— Била е с малките ми при него, докато го е чукала…
	— Извинявай, _какво_?
	— Срещала се е с Кор през цялото това време. Не е преставала да се вижда с него. Срещала се е с врага на краля ни, докато е била бременна с малките ми. Така че, да, като баща, имам пълното право да й извадя пистолет.
	В този миг зад Блей се разнесе ръмжене и ужасяващият звук му напомни за думите, които беше чул някъде, че женската от един вид е по-смъртоносна от мъжкия, когато защитава децата си. Погледна през рамо и си помисли… да, Лейла определено беше готова да брани малките си до смърт в тази откачена паралелна вселена, в която се бяха озовали незнайно как.
	Кор? Срещала се беше с _Кор_?
	Само че точно сега не можеше да позволи вниманието му да бъде отвлечено от непосредствената опасност.
	— Единственото, което ме интересува, е да свалиш този пистолет — заяви той спокойно. — Свали пистолета и ми кажи какво става. В противен случай, ако искаш да я застреляш, куршумът ще трябва да мине през мен.
	Куин си пое дълбоко дъх, сякаш трябваше да положи усилие да не закрещи.
	— Обичам те, но това не те засяга, Блей. Махни се от пътя ми и ме остави да се оправя.
	— Чакай малко. Винаги си казвал, че аз също съм техен баща…
	— Не и когато става дума за това. А сега се разкарай от пътя ми.
	Блей примига веднъж. Два пъти. Три пъти. Интересно, болката в гърдите го накара да се зачуди дали Куин не беше натиснал спусъка, без той да забележи.
	Съсредоточи се, заповяда си.
	— Не, няма да се махна.
	— Разкарай се от тук! — Тялото на Куин започна да трепери. — Просто се разкарай от пътя ми!
	Сега или никога, помисли си Блей, и се хвърли напред, посягайки към ръката, която държеше пистолета. Блъсна я с всички сили и от дулото полетяха куршуми, но с мощен тласък той успя да събори Куин. Двамата се стовариха тежко на пода и се изтърколиха настрани от Лейла и малките, докато Блей се мъчеше да обуздае своя партньор, като в същото време държеше пистолета насочен към далечния ъгъл на стаята.
	В крайна сметка се озова отгоре, ала знаеше, че Куин бързо ще поправи това. Пистолетът, трябваше да му отнеме пистолета…
	Изведнъж сякаш се пренесоха в Арктика.
	Температурата в стаята падна под нулата толкова бързо, че стените, подът и таванът изскърцаха в знак на протест, дъхът на всички започна да излиза на бели облачета, скреж покри прозорците и стъклата, всяко късче гола кожа настръхна.
	А после се разнесе оглушителен рев.
	Звукът беше толкова силен, че беше почти недоловим, усещаше се единствено болка, която пронизваше тъпанчето и караше главата да закънти като църковна камбана. И това, повече дори от рязката промяна в климата, прикова на мястото им всички в спалнята, в коридора, в имението… може би дори в целия свят.
	Рот пристъпи в стаята, карайки касата на вратата да изглежда миниатюрна в сравнение с огромното му тяло; с дългата си коса, тъмните очила, стегнатите в кожен панталон бедра и масивен торс той можеше да спре и влак.
	Издължените му вампирски зъби бяха като на саблезъб тигър. Не му пречеха обаче да говори.
	— Не и в шибаната ми къща! — Беше толкова гръмогласен, че картината до него потрепери върху стената. — Това _няма_ да се случи в шибаната ми къща! Моята шелан и синът ми са тук… под този покрив има малки. В тази шибана стая има малки!
	Лейла рухна на пода и костите й поеха удара със силен грохот. Предпази Лирика и Рамп обаче, притискайки ги в скута си, докато навеждаше глава и избухваше в сълзи.
	Затиснат под Блей, Куин се мъчеше да се освободи.
	— Не и докато не пуснеш пистолета — процеди Блей.
	Метал издрънча върху дърво, когато пистолетът тупна на пода и Блей го блъсна настрани. А после Куин се освободи и скочи на крака. Изглеждаше така, сякаш бе попаднал в ураган — черната му коса беше разрошена, очите му — широко отворени, кожата — зачервена на някои места и бяла като платно на други.
	— Всички вън — изплющя гласът на Рот. — Освен тримата родители.
	Е, поне някой признаваше ролята му, помисли си Блей горчиво.
	Очите му потърсиха Куин и ето че се взираше през хаоса наоколо в един мъж, когото смяташе, че познава почти толкова добре, колкото самия себе си.
	Ала в този миг? В този миг виждаше един непознат. Напълно непознат. Очи, които беше съзерцавал в продължение на часове, устни, които беше целувал, тяло, което беше докосвал… Сякаш някаква амнезия бе изличила всичко, което бяха споделяли, превръщайки онова, което някога бе една интимна реалност, в нещо толкова илюзорно, че сякаш не съществуваше.
	Вишъс пристъпи в стаята.
	— Първо проверка за оръжия.
	Горната устна на Рот потръпна — определено не беше във възторг от прекъсването. Ала с логиката не можеше да се спори.
	Ви беше експедитивен, освобождавайки Куин първо от два-три ножа и още един пистолет, а после Блей се изправи, разпери ръце и разтвори крака, макар да знаеше, че никой не се притесняваше неговият пръст да не натисне спусъка.
	— Готово — оповести Ви, докато минаваше покрай краля и излизаше обратно в коридора.
	— Кажи им да се разкарат — изплющя гласът на Рот.
	— Имаш го.
	При кралската заповед тълпата се дръпна от вратата, но не отидоха далече — очевидно чакаха да видят дали ще има повторни трусове. Така или иначе, вратата не можеше да бъде затворена — беше направена на решето.
	Рот се обърна към Куин, изруга, а после попита рязко:
	— Искаш ли да ми кажеш защо, по дяволите, стреля в къщата ми?


>	8

	Докато вдигаше очи към тримата мъже, Лейла трепереше толкова силно, че й беше трудно да повдигне тялото си от пода. Онова, от което черпеше малкото сила, която й бе останала — Лирика и Рамп — бе в скута й, гънките на робата й ги обгръщаха и ги предпазваха от студа в стаята, писъците им бяха притихнали… Засега.
	Искаше й се да избърше очите си, които беше приковала в краля, ала нямаше намерение да пусне малките дори за миг.
	— Виждала се е с Кор — каза Куин, а дъхът му излизаше на бели облачета. — Зад гърба ни. През цялото това време, докато е била бременна. Искам да бъде лишена от правото да вижда малките ми и да се махне от тази къща. Дали ще бъде осъдена на смърт, или на изгнание, ти решаваш.
	Жестокото аристократично лице на Рот се обърна към брата.
	— Благодаря ти, че ми обясни каква е ролята ми във всичко това, задник такъв. И като стана дума за изгнание, точно сега го обмислям за _теб_, не за нея.
	— Пробвай да откриеш, че Бет е спала с лидера на шайката копелета, докато е била…
	— Мери си приказките — изръмжа Рот. — На път си да прекрачиш граница, която определено не би искал да прекрачваш. Всъщност махай се. Искам да говоря с Лейла насаме.
	— Няма да оставя малките си.
	Кралят погледна към Блей.
	— Изкарай го от тук. Насила, ако се налага.
	— Имам права! — кресна Куин. — Имам…
	Рот се приведе напред.
	— Имаш само това, което аз ти отпусна! Аз съм твоят господар, копеле, така че си затваряй шибаната уста и се пръждосвай от тук. Ще се разправям с теб, когато аз реша. Виждам, че си вън от кожата си, и дори бих могъл да те разбера, ако не се държеше така, сякаш управляваш света. Точно сега обаче единственото, за което ме е грижа, са малките ти, защото очевидно теб изобщо не те интересуват…
	— Как може да го кажеш…
	— _Защото току-що насочи пистолет срещу майка им!_
	Застанал до Куин, Блей изглеждаше така, сякаш бе видял смъртта отблизо; изражението му беше смесица от концентриран ужас и тъга, ръцете му трепереха, докато отново и отново ги прокарваше през рижата си коса.
	— Аз съм кралят, това е моята къща. Разкарай го от тук, Блей. Това е заповед.
	Блей каза на Куин нещо, което останалите не чуха, и ето че Куин излезе от спалнята, а заскреженият килим поскърцваше под тежките му ботуши. Блей вървеше до него като телохранител.
	Само дето беше по-скоро за да предпази другите.
	Когато останаха само тя и Рот, Лейла си пое дълбоко дъх, от който я заболя.
	— Позволи ми да сложа малките в люлките им, господарю.
	— Да, да. Направи каквото трябва.
	В краката й сякаш нямаше кости и сега, когато гневът й си беше отишъл, не беше сигурна дали е достатъчно силна, за да се задържи изправена и да не изпусне някое от бебетата. Трудно й беше да реши кое от тях да остави внимателно настрани, но в крайна сметка положи предпазливо Рамп върху персийския килим. Прегърна Лирика в двете си ръце, изправи се с усилие и отиде с подкосяващи се крака до люлките. След като положи Лирика в меката постеля, се върна и взе Рамп, който беше започнал да хленчи в отсъствието на сестра си. След като ги зави грижливо, за да им е топло, събра сили и се обърна към краля.
	— Може ли да седна? — прошепна.
	— Няма да е зле.
	— Няма нищо пред краката ти, господарю. Ако пожелаеш да влезеш по-навътре.
	Той не обърна внимание на опитите й да му помогне да се придвижи в слепотата си из непознатата стая.
	— Искаш ли да ми кажеш какво, по дяволите, става тук?

	* * *

	Куин не можеше да си спомни нищичко.
	Докато влизаше в дневната на втория етаж в далечния край на имението, се опита да възстанови в главата си поредицата от събития, защото иначе сигурно щеше да закрещи: последният момент на кристална яснота беше как едва не изкъртва входната врата, за да нахълта в къщата. Всичко от този миг насам — досега, когато кръстосваше напред-назад около диваните с копринена тапицерия и малките масички — се бе изпарило.
	И колкото по-отчаяно се мъчеше да си спомни, толкова по-неуловима ставаше тази дупка в реалността, сякаш колкото повече преследваше плячката си, толкова по-бърза ставаше тя.
	Мамка му, изобщо не беше в състояние да мисли. Не можеше…
	Смътно си даваше сметка, че Блей го наблюдава. А после му заговори. Ала единственото, на което Куин беше способен, бе да крачи неспирно. Поривът да защитава малките си бе биологичен императив, който поглъщаше цялото му внимание.
	Какво щеше да стори Рот, по дяволите? Несъмнено нямаше да позволи на Лейла…
	Блей изникна пред него сякаш от нищото.
	— Не мога повече.
	— Какво не можеш?
	— Да остана дори само още миг в една стая с теб.
	Куин примига.
	— Тогава си върви. Не съм въоръжен, забрави ли? А около шибаната спалня има половин тон мускули.
	В противен случай все още щеше да е там заедно с децата си.
	— Имаш го — промълви Блей. — Прибирам се у дома, за да нагледам майка ми.
	Когато сричките се стовариха в напрегнатия въздух между тях, на разкашкания мозък на Куин му беше нужна минута, за да ги разтълкува. У дома…? Майка ми… А, да. Глезенът й.
	— Добре. Да.
	Блей остана на мястото си. А после с тих глас попита:
	— Грижа ли те е изобщо дали ще се върна, преди да е съмнало?
	Когато за миг се възцари мълчание, той се отдръпна, поклащайки глава, и се отправи към вратата. Куин го проследи с поглед… част от него знаеше, че трябва да го повика, да говори с него… да не го остави да си отиде. Ала друга, още по-голяма част, беше обратно в спалнята, мъчейки се да изтръгне нишките на спомените от нагорещеното до бяло сляпо петно, което изпълваше главата му.
	Исусе… наистина ли беше стрелял в имението? С малките му в стаята?…
	— Куин.
	Заповяда си да се съсредоточи. Блей стоеше на прага, с присвити очи и стиснати челюсти. Прокашля се.
	— Само за да сме наясно. Никога няма да съм в състояние да забравя онова, което каза преди малко. Същото важи и за вида ти с пистолет в ръка.
	— За разлика от мен — измърмори Куин.
	— Моля?
	— Аз не си спомням нищичко.
	— Колко удобно. — Блей размаха пръст към него. — Няма да заличиш нещо подобно просто като заявиш, че не си го спомняш.
	— Няма да се карам с теб за това.
	— Значи, нямаме какво да си кажем.
	Блей продължи да го гледа, така че Куин поклати глава.
	— Виж, не се засягай, но животът на децата ми е единственото, за което съм в състояние да мисля в момента. Лейла не е онази, за която я имах, и тя…
	— За твое сведение, току-що ми каза, че не съм техен родител. — Гласът на Блей беше скован, сякаш се опитваше да скрие болката в себе си. — Погледна ме в очите и ми заяви, че децата и майка им не ме засягат.
	Някакво далечно ехо дълбоко в съзнанието на Куин се надигна през все още изпепеляващия гняв. Ала това беше нишка, за която не можеше да се хване. Всичко, което искаше, бе да се върне в онази спалня, да грабне сина и дъщеря си и да си тръгне. Не го беше грижа къде щеше да отиде…
	Блей изруга.
	— Недей да ме чакаш. Няма да се върна.
	И ето че Куин остана сам.
	Страхотно. Сега и връзката му беше отишла по дяволите.
	Надникна през вратата, но то беше по-скоро за да види дали в коридора със статуите все още имаше братя. О, да, воините крачеха напред-назад, но разбира се, нима очакваше да се разотидат просто така? Дори и след като Рот им заповяда да си вървят? Вероятно щяха да спят пред проклетата стая, защитавайки една жена, която не го заслужаваше…
	Следващото, за което си даде сметка, бе, че държи някаква лампа, така, сякаш беше питчър на бейзболно игрище. И виж ти, очевидно беше решил да я запрати по себе си: стоеше пред едно от старинните огледала, отражението му беше разкривено от старото стъкло.
	Изглеждаше като чудовище, негова версия, преминала през месомелачката на ужасен кошмар, лицето му беше като свит юмрук, чертите му — разкривени до неузнаваемост. Докато се взираше в себе си, извън всяко съмнение знаеше, че ако хвърли лампата, ще потроши цялата стая, ще смъкне картините от стените, ще изпочупи стъклата на прозорците, ще извади горящите цепеници от огнището и ще подпали диваните.
	И нямаше да спре дотам.
	Нямаше да спре, докато някой не го принудеше — с окови или с един-два куршума.
	Странно, очите му се спряха върху шнура, който висеше от основата на лампата, като опашката на неспокойно куче, молещо за прошка, за нещо, което нямаше представа, че е сторило.
	Цялото му тяло трепереше, докато оставяше лампата на пода, надолу с копринения абажур.
	Докато се изправяше, погледът му падна върху един прозорец и преди да успее да помисли, отиде до него, открехна го и затвори очи.
	Само че не можа да се дематериализира. Нямаше място, където искаше да отиде…
	Не, чакай… имаше. Имаше място, където да отиде, и още как.
	За миг се успокои, съсредоточи се и докато се носеше през въздуха, съжали, че не беше реагирал по-трезво. Ако го беше направил, вероятно по-рано би видял начина да получи възмездие.
	Когато отново прие очертанията си, зимният въздух около него беше пропит с миризмата на вечнозелени дървета, а вятърът свиреше яростно между клоните им. Входът на пещерата, заради която беше тук, беше скрит от камъни, но ако знаеш какво търсиш, можеше да го откриеш без проблем. Куин влезе в Гробницата и се отправи към портата с бързи крачки. Беше съвършено овладян, докато задействаше механизма, отместващ гранитния блок. Нехайната усмивка върху лицето му бе горе-долу толкова убедителна, колкото нов пласт боя върху изгниваща ограда.
	— Тук съм, за да ви отменя — обясни, разтърсвайки железните пречки.
	Молеше се поне веднъж новините в Братството да не се бяха разнесли с обичайната светкавична бързина. Дежурният брат да не беше проверил телефона си или пък всички в къщата да бяха толкова зашеметени от шибаната драма, че да не им беше минало през ума да пуснат съобщение на онзи, който беше на пост в момента.
	Фюри се появи по огрения от факли коридор, а тропотът на тежките му ботуши върху каменния под отекваше между урните на лесърите.
	— О, здрасти — каза той. — Как е?
	На потрепващата оранжева светлина върху лицето му не се четеше никаква тревога, очите му не бяха присвити, ръцете му не посегнаха към телефона, за да повикат подкрепление. В тялото му на воин нямаше напрежение, издаващо, че е готов да отбранява позицията си, въпреки че вратата беше затворена.
	— Фантастично — отвърна Куин, мъчейки се да не мисли за това колко дяволски дълго му трябваше на брата да стигне до него. — Ако не се брои фактът, че замествам Ласитър.
	Фюри спря пред портата и сложи ръце на хълбоците си. От което на Куин му се прииска да закрещи.
	— Нека отгатна. Маратон с „Да видя“.
	— Още по-лошо. Маратон на „Мод“*. Очевидно Беа Артър е секси. Е, ще ме пуснеш ли?
	[* Известен сериал от 70-те. — Б.р.]
	Примейлът извади медния ключ.
	— Между другото, той е буден.
	Сърцето на Куин задумка.
	— Кор?
	Сякаш можеха да говорят за някой друг!
	— Не е особено комуникативен, но е в съзнание. Все още не сме го разпитвали. Ви трябваше да изкара Тор от тук, а после Бъч си тръгна, когато аз дойдох. — Фюри отвори и се отмести настрани. — Знаеш правилата. Трябва да бъдем двама, за да се заемем с него, а аз не мога да остана. Кормия ме чака в хижата. Някой ще дежури ли с теб, или трябва да изчакаме до падането на нощта, за да започнем партито?
	Ама че ирония. Всички се бяха тревожили Тор да не излезе извън контрол и да потърси разплата, преди да е настъпил моментът. Ала не това щеше да бъде проблемът, нали така?
	Куин изпусна дъха си и си заповяда да не нахълта вътре.
	— Блей щеше да дойде с мен, но се наложи да отиде да види майка си.
	Докато си разменяха местата, Фюри му подаде ключа, който бе понечил да прибере в джоба си.
	— О, извинявай… ще имаш нужда от това. А, да, чух за падането. Как е глезенът й?
	Вниманието на Куин бе така погълнато от онова, което бяха сложили в ръката му, че изгуби нишката на разговора. За какво, по дяволите…
	— По-добре — чу се да отговаря, докато затваряше зад себе си и пъхаше ключа в механизма. — Както и, да, той щеше да дежури с мен.
	— Щях да остана, стига да можех.
	Куин гледаше сякаш отдалече, докато завърташе богато украсената дръжка наляво, задвижвайки заключващия механизъм…
	— Куин?
	Отърси се и си заповяда да надене любезно изражение… нещо, с което чертите му не бяха свикнали, дори оставяйки настрани кризата, която изживяваше в момента.
	— Аха?
	— Добре ли си? Изглеждаш някак странно.
	Куин прокара ръка през косата си, опъна кожения си панталон, повдигна рамо… и направо беше готов да го разцелува, когато изпука в най-подходящия момент.
	— Честно казано, това рамо направо ми разказва играта. — Посегна и демонстративно го разтърка. — Доктор Джейн смята, че ще се наложи да го оперира, за да изтегли събралата се течност. Но не се тревожи, болката е хронична и не особено силна, така че не вземам лекарства. Ако се случи каквото и да било с онова парче месо там вътре… — той махна зад себе си, — ще се справя.
	Фюри изруга.
	— Познато ми е. И не се тревожа за теб. Знам, че можеш да се справиш. Искаш ли да мина през имението и да видя дали Зи може да дойде и да подежури?
	— Не, Блей ще намери някого. Но благодаря.
	В името на всичко несвято, не можеше ли просто да престанат да говорят. Всеки миг телефонът на брата щеше да се обади със съобщение или позвъняване, за да го информират, че при никакви обстоятелства не бива да оставя Куин да се доближи на по-малко от триста метра до пленника…
	— Чао. — Фюри се обърна и махна с ръка. — Късмет с него.
	— Със сигурност ще му е нужен — прошепна Куин след отдалечаващия се гръб на брата.


>	9

	В слепотата си Рот беше едновременно по-изолиран и по-свързан със света от зрящите: изолиран, защото липсата на визуални сигнали от това, което го заобикаляше, означаваше, че завинаги се рее в галактика от мрак; по-свързан, защото останалите му сетива бяха изострени в постоянното нощно небе вътре в него — звезди, по които се ориентираше.
	Така че сега, докато стоеше срещу Лейла, която му разказваше цялата история, той улавяше и разчиташе и най-малката подробност — промените в миризмата и тона й, най-малкото й движение, промяната в налягането на въздуха между тях, докато настроението й варираше между гняв и тъга, съжаление и вина.
	— Значи, Кор е открил имението — заключи той, — проследявайки кръвта ти. Така го е направил.
	Разнесе се леко изскърцване — Лейла беше седнала на леглото.
	— Да — отвърна тя тихо. — Бях му дала от кръвта си.
	— Аха, онази първа нощ, когато Троу те подмами да отидеш на онова поле. Или се е случвало и след това?
	— Случи се отново.
	— Кръвта ти е била в него — повтори Рот. — И той е последвал сигнала дотук.
	— Обеща, че ако продължа да се виждам с него, няма да нападне имението. Казвах си, че предпазвам всички ни, ала истината е, че… се нуждаех да го видя. Исках да го видя. Беше ужасно, да бъда хваната като в капан между сърцето и семейството си. Беше… ужасно.
	Проклятие, помисли си Рот. Нямаше да има лесен изход от това.
	— Извършила си предателство.
	— Да.
	Рот здравата се беше потрудил, за да промени много от ограничаващите и прекалено строги Древни закони, отменяйки практики като кръвното робство и установявайки процедура за правораздаване при престъпления сред цивилното население. Единственото, към което все още се придържаше, бе, че предателството спрямо короната се наказва със смърт.
	— Моля те — прошепна тя, — не лишавай децата ми от майка. Не ме изпращай в Небитието.
	Лейла едва ли можеше да се нарече враг на короната. И все пак беше извършила много сериозно престъпление… и господи, главата му се пръскаше.
	— Защо си имала нужда да се видиш с Кор? — попита той.
	— Влюбих се в него. — Гласът на Избраницата беше равен и безжизнен. — Нямах контрол над това. Той винаги беше толкова нежен с мен. Толкова добър. Нито веднъж не си позволи каквито и да било волности… а когато аз опитах с него, той ме отблъсна, макар да беше повече от очевидно, че… не е безразличен. Той като че ли искаше просто да бъде близо до мен.
	— Сигурна си, че не е лъгал?
	— За какво?
	— За това, че знае къде живеем.
	— Не, не лъжеше. Видях го в земите ни. Срещнах се с него… в земите ни. — Тя заговори по-бързо, пламенно умоляване се прокрадна в гласа й. — Така че той има чест… Можеше да нападне, но избра да не го прави. Удържа на думата си, дори след като ми каза да си вървя и никога вече да не се срещаме.
	Рот се намръщи.
	— Искаш да кажеш, че той е сложил край на отношенията ви?
	— Да. Пропъди ме и изостави къщурката, където се срещахме.
	— Имаше ли причина да го направи?
	Възцари се дълга пауза.
	— Накарах го да признае чувствата си към мен. Знаех, че изпитва такива, и… така или иначе, именно тогава ме изгони.
	— Преди колко време беше това?
	— Точно преди да бъде пленен. И знам защо сложи край. Не искаше да бъде уязвим с мен.
	Рот се намръщи и скръсти ръце на гърдите си.
	— Хайде де, Лейла. Не бъди наивна. Нито веднъж ли не ти мина през ума, че е по-вероятно да е, защото най-сетне е разполагал с достатъчно информация и мобилизирани войски, за да нападне имението?
	— Моля? Не разбирам.
	— Кор заговорничи с глимерата против мен. Преди и след като ме простреля в гърлото. — Лейла ахна. При обикновени обстоятелства Рот би спрял. — Ако искаш да разгромиш укрепление като това, ще се нуждаеш от месеци на разузнаване и планиране. Добро въоръжение. Трябва да събереш оборудване и припаси. А ти искаш да ми кажеш, че и през ум не ти е минало, че продължава да те използва просто за да си спечели време? И че може би те е разкарал, защото най-сетне е бил готов?
	Гласът й стана рязък.
	— След като ми каза да си вървя, бях объркана и разстроена, но много мислих за това. Знам, че чувствата му към мен са истински. Виждала съм ги в очите му.
	— Не бъди романтична. Не и когато става дума за война. Онова копеле е коравосърдечен убиец и те е използвал. С нищо не си по-различна за него от който и да било друг. Просто инструмент, с чиято помощ да получи онова, което иска. Свали капаците от очите си и виж истината.
	Възцари се дълго мълчание, през което Рот на практика можеше да я чуе как мисли усилено.
	А после тя попита тихо:
	— Оставяйки това настрани… какво ще правиш с мен?

	* * *

	Докато слушаше гласовете надолу по коридора, Кор отново провери оковите си, макар да знаеше, че нищо не се бе променило и че все още нямаше мърдане от носилката, към която беше прикован. А после долови миризмата на друг мъж, чу тежки стъпки да се приближават, долови яростна агресия.
	Ето че часът беше ударил. Време беше да си плати и нямаше да излезе жив от това.
	Отпускайки отново ръце и крака, той усети как силата му се отцежда от него. Ала такова беше положението. Може би така щеше да умре по-бързо, а това определено беше нещо.
	Лицето, появило се пред очите му, беше така познато — разноцветните очи, суровите черти и черната коса издаваха самоличност, която го накара да се усмихне лекичко.
	— Струвам ти се забавен? — Гласът на Куин беше като острие на нож. — Мислех, че ще посрещнеш убиеца си с нещо по-сериозно от усмивка.
	— Ирония — отвърна Кор дрезгаво.
	— Съдба, копеле.
	Куин посегна към стоманената халка около левия му глезен и дърпането накара Кор да се намръщи. А после, когато напрежението беше освободено, той повдигна глава с усилие. В това време братът се зае с халката около десния глезен и продължи с китките.
	— Какво… правиш… — Не бе в състояние да си представи никакви обстоятелства, които биха принудили братята да го освободят. — Защо…
	Куин мина от другата страна на главата му и отключи и последните окови.
	— Защото искам да бъде честна битка. Седни, по дяволите.
	Кор бавно се раздвижи, сви ръце, повдигна колене. След като беше прекарал кой знае колко време по гръб, всичките му мускули бяха атрофирали и схванатостта в ставите извика в съзнанието му мисли за трошащи се клони. Невероятно бе обаче как знанието, че всеки момент ще те нападнат, те кара да се справиш с болката и физическите бариери на тялото си.
	— Няма ли дори… — изпъшка Кор, докато се надигаше на лакти, а прешлените му пращяха по магистралата на гръбнака му — да ме попиташ…
	— Какво да те питам?
	— Къде са войниците ми.
	След като надзирателите му бяха забелязали, че е в съзнание, всички жици, които го свързваха с машините, поддържащи живота му, бяха откачени, с изключение на венозната система в ръката му. Тласкан от инстинкта, той я извади, оставяйки дупката да кърви.
	— Не става дума за шайката ти копелета.
	С тези думи Куин се нахвърли отгоре му, повеждайки с дясно кроше, което бе толкова точно и яростно, че бе като да те блъсне кола в лицето. Без енергия, почти никаква координация и голо тяло, което не отговаряше на команди по-сложни от „дишай“ и „мигай“, Кор отхвръкна от масата. Разпери ръце, за да се залови за каквото и да било, което би могло да спре падането му… и сграбчи ръба на носилката, събаряйки я върху себе си.
	Куин вдигна импровизирания щит и го хвърли през рамо, сякаш не тежеше нищо. Трясъкът, с който носилката се стовари върху полиците, трошейки урните върху тях, беше като бомба, избухнала в коридора с факлите.
	— Ти, копеле! — изкрещя Куин. — Ти, шибан задник!
	Кор усети как го вдигат за косата и преди краката да успеят да му изневерят, тялото му последва носилката и полетя във въздуха, блъсвайки се в друга от полиците, а урните омекотиха удара толкова, колкото и купчина чакъл.
	Свлече се върху каменния под, от който тазът му се строши като стъкло, или поне усещането беше такова, и той се претърколи по гръб, с надеждата да успее да се предпази по някакъв начин с ръце.
	Куин скочи отгоре му, поставяйки по един ботуш от двете страни на тялото му. Наведе се и изкрещя:
	— Тя носеше малките ми! Исусе Христе, можеше да ги убиеш!
	Кор затвори очи пред кристално ясния образ на Лейла и нейното променящо се тяло, резултат от потомството на друг мъж — _този_ мъж, — растящо в нея. А после в съзнанието му изникнаха още по-ужасни картини, плътта й — оголена за допира на друг мъж, скъпоценната й сърцевина — проникната от някой друг, не от него.
	Изневиделица прилив на мощ съживи тялото му, бензин изпълни онова, което допреди миг бе двигател, останал без гориво.
	Без осъзната мисъл, той оголи вампирските си зъби и те се издължиха от само себе си, миризмата на обвързването му лумна срещу мишената, която щеше да убие с голи ръце.
	Ноздрите на Куин се разшириха и той замръзна поразен.
	— Ти майтапиш ли се… _обвързал_ си се с нея? — Братът избухна в смях, отмятайки глава назад, но после рязко спря и изръмжа: — Е, аз се погрижих за нея в периода й на нужда. Набий си това в главата, копеле. Аз бях този, който я облада и облекчи болката й по онзи начин, по който само един мъж…
	Огромната необуздана част на всеки мъжки вампир завладя Кор, разкъсвайки клаустрофобичния покров на немощ и отприщвайки воина в кръвта му, убиеца в мозъка на костите му.
	Скочи и удари брата с цялата си сила, поваляйки го на земята. Двамата се затъркаляха към насрещната стена, променяйки позициите си, докато Куин също раздаваше юмруци. Кор беше по-некоординиран и беше по-лесно да бъде надвит, но пък той имаше на своя страна силата на обвързването си, мъжката нужда да защитава и брани, вродената ревност, всепоглъщащия инстинкт за притежание и те му даваха неудържимата воля да напада, докато не надвие съперника си.
	Докато се биеха, стъпалата му станаха на решето върху натрошените урни, от носа му потече кръв, а единият му крак се влачеше безжизнено, но успя да нанесе на Куин удар с глава, а после използва цялата си сила, за да го оттласне от себе си. Противникът му политна към медицинското оборудване зад тях, размахал ръце за опора, каквато не можеше да намери, и Кор скочи с намерението да се приземи отгоре му и да го пребие до безсъзнание.
	Ала Куин беше опитен воин и успя да извие тяло дори в падането си и незнайно как да се изправи навреме, за да стъпи здраво на крака и да грабне един от мониторите. Завъртя го в кръг и го запрати срещу Кор, както някой би метнал скала.
	Без достатъчно време, за да го избегне, не и когато координацията му беше толкова лоша, Кор изгуби равновесие от удара, който изкара въздуха от дробовете му, когато мониторът се блъсна в тялото му. Нужен му беше обаче само миг, за да се съвзехме и да се претърколи, защото Куин беше грабнал друг от уредите, още по-голям от предишния.
	Докато братът вдигаше респиратора, Кор знаеше, че е прекалено голяма и прекалено бавна мишена, та да не бъде улучен.
	Така че, вместо да отскочи настрани, се хвърли към Куин. В последния момент се метна на пода, подпирайки длани върху камъните, и мобилизира и последния мускул в тялото си, за да опише дъга с долната половина на тялото си, подсичайки краката на Куин.
	Докато братът падаше, респираторът се изплъзна от ръцете му и се стовари върху него и по изпръхтяването и ругатнята, които се разнесоха, Кор се досети, че трябва да го беше улучил на някое уязвимо място.
	И наистина, Куин се сви на кълбо, сякаш беше ударен в корема.
	Частица от секундата. Кор разполагаше с частица от секундата, за да заглуши реакцията на обвързания мъж и да анализира ситуацията логично. За щастие, не се налагаше да мисли кой знае колко. Дори и със силата на обвързването във вените си щеше да изгуби.
	А когато си изправен срещу противник, който те превъзхожда, ако искаш да оцелееш, трябва да отстъпиш и майната му на егото ти.
	Блъдлетър го беше научил на това. По трудния начин.
	Докато Куин беше на пода и стискаше корема си, Кор се понесе на порязаните си крака, заобикаляйки съсипаната носилка и минавайки през отломките от строшени урни и вонящи, разлагащи се сърца, излели се от тях. Не бе в състояние да тича; стъпките му бяха по-скоро като на пиян, залиташе насам-натам, а светът се въртеше около него, макар да бе почти сигурен, че факлите и полиците не се движат.
	Толкова бързо, колкото можеше. И дори повече.
	Движеше се толкова бързо, колкото би могъл един мъж, прекарал седмици наред обездвижен от врага.
	Което означаваше, че сякаш беше тръгнал на разходка. Само че Куин бе пострадал лошо. Бърз поглед през рамо разкри, че братът повръща кръв.
	Кор продължи напред, тласкан от мимолетен оптимизъм. А после се изправи пред проблем с такива размери, че напълно обезсмисли усилията му.
	На треперливата светлина на факлите видя пред себе си тежка порта, изработена от солидни железни пречки, вградени в камъка на пещерата и покрити със стоманена мрежа, толкова фина, че всякакво дематериализиране щеше да бъде невъзможно.
	Запъхтян, разтреперан и облян в пот и кръв, Кор се приближи, за да изпита силата на преградата с жалките си ръце. Солидна като стените на пещерата. Не че това го изненадваше.
	Погледна през рамо и видя как Куин се изправи и тръсна глава, сякаш за да я проясни. А после се съсредоточи. Като хищник върху плячката си.
	Фактът, че кръв капеше от брадичката на брата и покриваше гърдите му, изглеждаше като поличба от съдбата.
	Уви, Кор нямаше да преживее това.


>	10

	Докато чакаше Рот да изрече присъдата й, Лейла не бе в състояние да преглътне страха и срама, и разкаянието си. Но разбира се, устата й беше толкова пресъхнала, че нямаше какво да преглъща.
	Неспособна да стои на едно място, но и неспособна да се надигне от леглото, тя извърна очи от суровата фигура на краля само за да зърне дупките от куршуми високо в стената в далечния ъгъл. Усети как й се повдига, отвратителна, изгаряща вълна от жлъчка. Сега, когато гневът й си беше отишъл, не бе в състояние да обхване с разума си предишната си ярост, ала нямаше никакво съмнение къде бе попаднала емоционално. Къде се беше намирал Куин.
	Прескъпа Скрайб Върджин, щеше да повърне.
	— Няма да те накажа със смърт — оповести Рот.
	Лейла изпусна дъха си и се отпусна безсилно.
	— О, благодаря ти, господарю…
	— Не може обаче да останеш тук.
	Лейла се изпъна, сърцето й задумка в гърдите.
	— Ами малките?
	— Ще измислим някакъв график на посещения или…
	Лейла скочи на крака и вдигна ръце към гърлото си, обзета от чувството, че я душат.
	— Не можеш да ме разделиш от тях!
	Върху лицето на краля, така аристократично и властно, се четеше съчувствие, ала той нямаше да прояви милост.
	— Повече не може да останеш тук. Кор няма да преживее онова, което ще сторим с него, но Троу също е пил от теб и макар да е минало време, не е безопасно. Мислехме, че защитният мис е достатъчно силен, за да ни скрие, но очевидно това е било заблуда… и риск с катастрофални размери.
	Лейла прекоси стаята с препъване и се свлече на колене в краката на Рот, стиснала ръце за молитва.
	— Кълна ти се, че никога не съм искала това да се случи. Моля те, умолявам те, не ми отнемай малките. Всичко друго мога да понеса, кълна се!
	Знаеше, че отвън в коридора, братята отново се бяха приближили и слушаха от дискретно разстояние, ала изобщо не я беше грижа, че я виждат как рухва. Същото обаче не можеше да се каже за Рот. Той хвърли яростен поглед през рамо.
	— Дръпнете се… тук всичко е наред — нареди рязко.
	„Не, не е — помисли си Лейла. — Нищо не е наред.“
	Откъм коридора се разнесе шум и ето че тя не виждаше никого отвън, а Рот отново насочи вниманието си към нея, поемайки си дъх така, че ноздрите му се разшириха.
	— Мога да помириша емоциите ти. Знам, че не лъжеш за онова, което казваш и в което вярваш. Ала има моменти, в които намеренията нямат значение, и това е един от тях. Трябва да си вървиш още сега…
	— Малките ми!
	— … или ще наредя да те изхвърлят.
	Сълзи рукнаха от очите й, искаше й се да завие с глас, ала нямаше какво да възрази. Рот беше прав. Кор я беше открил и я беше проследил дотук, а откъде да са сигурни, че Троу не можеше да стори същото? Дори ако му беше дала да пие само веднъж, кръвта й беше толкова чиста, че проследяващият й ефект можеше да трае години, десетилетия, дори по-дълго. Защо никога не се бе замислила за това? Нито пък те.
	— Лишаваш ме от родителските ми права? — попита тя дрезгаво.
	Ужасът да изгуби малките си беше толкова всепоглъщащ, че едва бе в състояние да изрази страха си с думи. И в най-страшните си кошмари никога не си бе представяла, че може да се стигне дотук. Нито за миг не си бе помисляла, че последиците биха могли да бъдат толкова смазващи.
	Но разбира се, когато попаднеш в челен сблъсък, е невъзможно да изброиш предстоящите си наранявания, особено ако си прекалено зает с маневри, опитващи се да избегнат въпросния удар.
	Съдбата я беше довела дотук.
	Също както и собствените й решения.
	Не можеше да се пазари нито с едното, нито с другото.
	— Не — рязко каза Рот. — Няма да прекъсна връзката ти с децата. На Куин това няма да му хареса, но проблемът не е мой.
	Лейла стисна очи, сълзи се процедиха изпод клепачите й и навлажниха ресниците й.
	— Милостта ти не познава граници.
	— Глупости. А сега трябва да вървиш. Знам места, които са сигурни, и ще ти осигуря транспорт. Събери си нещата.
	— Но кой ще остане с тях? — Лейла се обърна рязко към люлките. — Малките ми… ох, прескъпа Скрайб Върджин…
	— Куин. А после ще уредим да ги вземаш при себе си. — Кралят се прокашля. — Това е… редно. Трябва да мисля и за другите малки под този покрив. По дяволите, точно сега се чудя дали не се налага да евакуирам и последния обитател на тази къща. Исусе, защо не са ни нападнали все още, нямам представа.
	Когато си представи, че няма да спи до Лирика и Рамп, че не тя ще ги храни през деня, че не тя е тази, която ще ги преповива, която ще ги утешава и къпе, усети, че се задушава.
	— Но само аз знам от какво се нуждаят и аз…
	— Сбогувай се, а после Фриц ще…
	— Какво, _по дяволите_, е станало тук?
	Рот се обърна, а Лейла подсмръкна и вдигна очи. Примейлът стоеше на прага на изкъртената врата, веждите му бяха сключени ниско над жълтите очи, тялото му беше препасано с оръжия и носещо мириса на нощта отвън.
	— Добре ли си, Лейла? — попита той притеснено. — Прескъпа Скрайб Върджин, какво… Това да не са дупки от куршуми? Кой, по дяволите, е стрелял тук?! Децата добре ли са?
	— Куин реши да се развихри със спусъка. — Рот скръсти ръце на гърдите си и поклати глава. — Малките са добре, но тя трябва да си върви. Навярно би могъл да й помогнеш да си тръгне от тук?
	Фюри обърна рязко глава към краля и пъстроцветната му коса се люшна около широките му рамене.
	— За какво говориш?
	Рот разказа накратко историята с Кор, без да използва думи като _предателство, измяна_ или _наказуемо със смърт_, но не се и налагаше. Всичко това и много повече се четеше между редовете. Но Рот така и не можа да довърши разказа си.
	— Значи, затова е дошъл — прекъсна го Фюри.
	— Кор я е използвал, да…
	— Не! Куин! По дяволите! — Фюри пъхна пръсти в устата си и свирна толкова силно, че Лейла запуши ушите си с ръце. А после заговори забързано: — Куин се появи в Гробницата! Каза ми, че е поел смяната на Ласитър и… мамка му, каза, че някой щял да се присъедини към него. Изглеждаше особено, така че реших, преди да отида в хижата, да намина оттук и да се уверя, че когото и Блей да е намерил да го замести, ще отиде незабавно.
	— Не! — извика Лейла. — Той не може да остане сам с…
	— Ще убие Кор — изплющя гласът на Рот. — Проклятие…
	Зейдист, еднояйчният близнак на Фюри, прекрачи прага, закопчавайки кобура на гърдите си.
	— Какво?
	Рот изруга.
	— Ще го убие. Вие двамата вървете още сега! Аз ще доведа Вишъс!
	Братята и кралят изхвръкнаха навън и Лейла побърза да излезе в коридора след тях, въпреки че нямаше какво да стори.
	Тя бе обгърната в кошмар, както всички тях.

	* * *

	Пред голямата порта на пещерата Кор обърна гръб на приближаващия се с куцукане кървящ Куин и задърпа железните пречки, влагайки целия си инстинкт за оцеляване. Без никакъв резултат.
	— Ще те убия — каза Куин дрезгаво. — С голи ръце. А после ще изям сърцето ти, докато е все още топло…
	Кор понечи да се обърне и да подготви някаква защита срещу нападателя си, когато нещо проблесна на светлината на факлите и го накара да замръзне на мястото си. В първия миг не повярва на очите си. Беше толкова неочаквано, че дори надвисналата над него сигурна смърт не можеше да отклони вниманието му.
	Стисна очи, тръсна глава и ги отвори широко, сякаш така щеше да види по-ясно.
	От другата страна на пантите на портата имаше ключалка. И също толкова сигурно, колкото това, че слънцето залязва на запад, от механизма стърчеше ключ.
	Докато тътрузещият звук от приближаването на Куин се усилваше, Кор пъхна разтреперана ръка и дръпна тежкото парче стар метал първо на едната, а после и на другата страна…
	Механизмът се раздвижи и изведнъж онова, което допреди миг беше непоклатимо като скала, поддаде. Кор отвори портата и прекрачи навън.
	Осъзнал за какъв колосален пропуск в сигурността става дума, Куин изруга и се хвърли напред, притиснал ръка към стомаха си. Ала Кор грабна ключа, затвори портата и откри — _да, да!_ — че механизмът беше с двустранна ключалка.
	Докато братът се хвърляше върху железните пречки с цялото си тяло, Кор пъхна ключа в ключалката, завъртя го в правилната посока и…
	Заключи Куин в пещерата.
	След това се дръпна назад, а братът беснееше зад железните пречки и стоманената мрежа, озъбен, ругаещ кошмар, Мрачен жътвар, чиято плячка се бе измъкнала.
	Кор се приземи на голия си задник, треперещ толкова силно, че зъбите му тракаха.
	— … те убия! — крещеше Куин, дращейки по стоманената мрежа, докато ръцете му не се обляха в кръв. — Ще те убия!
	Кор погледна през рамо. Оттам долиташе свеж въздух и той знаеше, че не разполага с никакво време. Куин несъмнено щеше да повика подкрепление в мига, в който престанеше да се бори с железния си противник.
	Изправи се с усилие и се олюля толкова силно, че трябваше да се подпре на стената на пещерата.
	— Ще оставя ключа тук. — Слабият му треперлив глас се вряза в тирадата на противника му, карайки го да замълчи за миг. — Не искам нищо от теб или Братството. — Наведе се и остави ключа на земята. — Не ви желая нищо лошо, не храня вражда. Вече не се домогвам до престола, нито жадувам война. Оставям ключа тук като доказателство за намеренията ми… И се заклевам в жената, която обичам с цялата си душа, че никога вече няма да проникна в дома ви, тук или където и да било.
	Отправи се към изхода, влачейки крака си, но после спря и погледна назад. Срещна обезумелия разноцветен поглед на Куин и заяви ясно:
	— Обичам Лейла. И никога, нито веднъж не съм притежавал тялото й… нито ще го сторя. Никога няма да я потърся, нито ще я видя отново. Искаш да умра? Е, аз вече съм мъртъв. Всяка нощ, в която тя живее с теб и твоите малки, аз умирам, защото не съм с нея. Така че целта ти е изпълнена.
	С тези думи отново се отправи към изхода, молейки се незнайно как да успее да се дематериализира. Ала зрението му мъждееше и той не хранеше особена надежда, че това ще стане.
	Силата го напускаше сега, когато обвързаният вампир в него вече не беше предизвикван от съперник. Нямаше особена причина да се опитва да избяга, тъй като просто щеше да попадне в същите ръце, от които се опитваше да се измъкне, но нямаше какво да стори. Ако извадеше късмет, може би щяха да го заловят в гората и да го застрелят като див глиган.
	Ала кога ли късметът е бил на негова страна.


>	11

	В имението на Братството, през четири врати от стаята, където се беше разиграла драмата с пистолета, Тор лежеше върху леглото си, напълно облечен. Докато се взираше в балдахина над главата си, се мъчеше да убеди сам себе си, че релаксира… и не успя. Железните му бедра, потръпващите пръсти, начинът, по който очите му се въртяха на всички посоки… беше толкова отпуснат, колкото ток, течащ през жица.
	Затвори клепачи и единственото, което бе в състояние да види, бе онзи пистолет, размахван напред-назад, и куршуми, летящи в имението.
	Целият свят като че ли беше излязъл извън контрол…
	— Донесох ти чай.
	Преди да успее да се спре, Тор посегна към пистолета под мишницата си. Ала в мига, в който долови мириса на своята жена и разпозна гласа й, отпусна ръка и се съсредоточи върху нея. Обичната му шелан стоеше пред него с любимата му чаша в ръка, очите й бяха тъжни и сериозни.
	— Ела. — Той се протегна, за да улови ръката й. — Ти си онова, от което имам нужда.
	Придърпа я да седне до него, благодари й за чая и остави чашата настрани. А после с тръпка на облекчение я притегли върху гърдите си, обви ръце около нея и я притисна до сърцето си. — Лоша нощ — каза в уханната й коса. — Наистина лоша нощ.
	— Да. Толкова се радвам, че никой не пострада, а освен това е рожденият ден на Уелси. Наистина, наистина лоша нощ.
	Тор я отмести съвсем лекичко, за да се взре в лицето й. След смъртта на бременната му шелан от ръката на врага беше убеден, че никога вече няма да е способен да обича. И как би могъл след подобна трагедия? Ала тази добра, търпелива, предана жена, която сега стоеше пред него, беше отворила сърцето и душата му, давайки му живот, когато той беше мъртъв, светлина във вечния му мрак, питание в глада му.
	— Как е възможно да си такава? — зачуди се, проследявайки очертанията на бузата й с върха на пръстите си.
	— Каква?
	Тя протегна ръка и приглади назад белия кичур, появил се в косата му, когато Уелси бе умряла.
	— Никога не си изпитвала неприязън към нея, нито… — Трудно му бе да признае на глас пред Есен несекналата си привързаност към мъртвата. Никога не бе искал тя да се чувства по-маловажна. — Нито към чувствата ми към нея.
	— И защо да го правя? Кормия никога не е изпитвала огорчение от това, че на хелрена й му липсва единият крайник. Нито пък Бет заради слепотата на Рот. Обичам те такъв, какъвто си, не какъвто би бил, ако никога не беше обичал друга, ако не я беше изгубил, а с нея и възможността да бъдеш баща.
	— Би могла да бъдеш единствено ти — прошепна Тор, навеждайки се, за да долепи устни до нейните. — Да си единствената, с която бих могъл да бъда.
	Усмивката й беше като сърцето й — открита, непресторена, приемаща.
	— Колко удобно, при положение че аз изпитвам същото към теб.
	Тор задълбочи целувката, но после изведнъж спря. И тя разбра защо, така както го разбираше винаги: не можеше да бъде с нея тази нощ или този ден. Не и докато не удареше полунощ. Не и докато рожденият ден на Уелси не отминеше.
	— Не знам къде щях да бъда без теб. — Тор поклати глава, мислейки за настроението, в което бе, когато влизаше в пещерата, за да убие Кор. — Искам да кажа…
	Докато Есен изглаждаше бръчката между веждите му, той се върна още по-назад във времето, към мига, в който Ласитър се беше появил насред гората, носещ торба, пълна с храна от „Макдоналдс“, и настояващ Тор да се върне при братята. Падналият ангел беше отказал да слуша каквито и да било доводи (което се бе оказало запазената му марка) и в крайна сметка те се бяха върнали обратно в имението.
	Тор се бе намирал на косъм от смъртта, след като кой знае откога беше оцелявал сам в гората, пиейки единствено еленска кръв и нищо друго. По онова време беше имал план: опитвал се бе да умре от изтощение, защото не искаше да провери доколко е вярно суеверието, че самоубилите се не отиват в Небитието.
	В размътения му ум да умре от глад бе изглеждало различно от това да си пусне куршум в черепа.
	Ала това не беше неговата съдба. Така както да се върне в тази къща с падналия ангел не беше неговото спасение.
	Не, него дължеше на жената пред себе си. Тя и единствено тя го беше спасила, любовта им бе онова, което го беше върнало от ада. С Есен перспективата да остане жив бе претърпяла коренна промяна и макар че все още имаше лоши нощи като тази, имаше и добри.
	Тор отново се съсредоточи върху своята жена.
	— Любовта ти ме преобрази.
	Господи, беше почти така, сякаш Ласитър бе знаел как ще се развие всичко, бил е сигурен, че това е моментът Тор да се завърне и възкръсне за нов живот…
	Той се намръщи, усетил някаква промяна в своята шелан.
	— Есен? Какво не е наред?
	— Извинявай. Просто се чудя какво ще се случи с Лейла.
	Преди Тор да успее да отговори, някой заблъска по вратата, а подобна настойчивост можеше да означава само едно: викаха ги на оръжие. Да не би шайката копелета да бяха решили да нападнат?
	Тор остави предпазливо Есен настрани, а после скочи от леглото и се хвърли към калъфа с кинжалите си.
	— Какво става? — изкрещя. — Какъв е планът?
	Вратата се отвори рязко — на прага стоеше Фюри, изглеждащ страховито.
	— Куин е в Гробницата, сам с Кор.
	Тор се вкамени за миг, докато премисляше различните възможни сценарии и стигна до заключението, че това означаваше само едно — ще му отнемат възможността да убие шибаното копеле.
	— По дяволите, той е мой, не на Куин…
	— Ти ще останеш тук. Нуждаем се от някой, който да е до Рот. Всички останали отиваме там.
	Тор изскърца със зъби, задето го пращаха на резервната скамейка, но не беше изненадан. Пък и да пази самия крал едва ли можеше да се нарече понижение.
	— Дръжте ме в течение.
	— Естествено.
	И като изруга, Фюри се обърна и се втурна навън заедно с останалите, чиито тежки ботуши вече думкаха по коридора със статуите.
	— Върви — каза Есен. — Намери Рот. Това ще ти даде цел.
	Тор погледна през рамо.
	— Познаваш ме толкова добре.
	Красивата му шелан поклати русата си глава.
	— Имаш загадки, които все още ме пленяват.
	Внезапна похот сгъсти кръвта му и от гърдите му се откъсна пърлено ръмжене.
	— В полунощ. Ще си моя.
	Усмивката й беше древна като расата и също толкова несломима.
	— Нямам търпение.
	Миг по-късно Тор вече беше в коридора и се чувстваше хванат натясно, въпреки че имението имаше… колко стаи? Ала когато стигна до отворената врата на кабинета на Рот, кралят едва не го помете.
	— … как ли пък няма да остана тук. — Рот затвори двукрилата врата зад себе си и се отправи към голямото стълбище. — По дяволите, аз съм брат, имам право да бъда там…
	— Господарю, не може да отидеш в Гробницата.
	Докато Джордж, кучето водач на краля, скимтеше от другата страна на вратата, последният чистокръвен вампир на земята се втурна по стълбите с главоломна скорост.
	— Рот. — Тор се втурна след него, без да си прави труда да понижи гласа си. — Спри. Не, наистина. Спри.
	О, да, беше убедителен като тип със сигнални флагчета и две счупени ръце: не се изпречи пред него, не го сграбчи, не се опита да го принуди да остане вътре. И в крайна сметка нямаше да попречи на владетеля си да отиде в Гробницата. Където беше Куин.
	Където беше Кор.
	Защото, ако пазеше краля, трябваше да бъде там, където беше и той, нали? И ако по една случайност дългът го отведеше там, където се намираше онова копеле? Ееееее, вината нямаше да е негова, нали така? Освен това, като се имаше предвид в какво настроение беше Рот, всякакви доводи щяха да бъдат хвърлени на вятъра. Кралят беше изключително трезвомислещ… освен когато не беше. А когато чернокосото копеле с тъмни очила решеше да направи или пък да не направи нещо? Никой, ама никой не бе в състояние да го разубеди.
	С изключение може би на Бет… и дори това невинаги беше сигурно.
	Докато двамата с Рот прекосяваха фоайето с мозайката, изобразяваща разцъфнало ябълково дърво, Тор подхвърли отегчено:
	— Ама сериозно. Остави другите да се погрижат. Спри.
	Рот не се поколеба, нито забави крачка. Въпреки че беше незрящ, познаваше имението толкова добре, че знаеше точния брой стъпала, посоката, дори на каква височина се намираше огромната брава, към която посягаше. Продължиха по същия начин и много скоро щяха да стигнат до пещерата на северния склон на планината.
	Само че… когато Рот отвори рязко вратата на вестибюла и отвън нахлу свеж въздух, Тор си пое дълбоко дъх. И начаса обзелата го лудост се изпари.
	Я чакай, помисли си. Какво правеше, по дяволите?
	Едно беше сам да откачи, съвсем друго да се провали в работата си на телохранител и да позволи на краля да се озове в ситуация, в която животът му може би щеше да е в опасност. Освен това, ама че идиотщина — да иска да убие Кор, задето беше прострелял Рот, като в същото време е готов да остави краля да отиде на място, където може би ги очакваше засада. Сега шайката копелета бяха дори още по-непредсказуеми. Ами ако нещо се объркаше там долу покрай изпълненията на Куин и Кор успееше да се освободи? Ако откриеше момчетата си? Нападнеше Братството?
	Докато Рот се втурваше през вестибюла и изхвърчаше в нощта навън, Тор най-сетне се залови за задълженията си.
	Този път скочи пред краля, сложи ръце на гърдите му и вперил поглед в непрогледните му очила, каза:
	— Спри. Не мога да те оставя да отидеш в Гробницата. Колкото и да си търся повод да отида там и да се оправя с шибания задник на Кор, както аз искам, не бих могъл да живея със себе си, ако…
	Чао, чао.
	Без нито дума, нито миг колебание, Рот просто изчезна. Което означаваше, че Тор беше прав (кралят наистина правеше каквото си поиска) и адски глупав, задето не го беше съборил още на стълбището.
	— Проклятие! — измърмори, докато вадеше двата си пистолета от кобурите им.
	Собственото му дематериализиране прекъсна остатъка от ругатните, които се гонеха в мозъка му. Миг по-късно вече приемаше очертанията си в гъстата гора, на мястото, откъдето го бяха изхвърлили насила преди не повече от час.
	О… _господи_.
	Кръв. Насред поривите на вледеняващия вятър Тор усети кръвта на Кор.
	Копелето беше навън? Какво, по дяволите? Защото миризмата не беше едва доловима, идваща от някоя рана, получена дълбоко в пещерата?
	Не, тя беше в краката му, по изпопадалите борови иглички и пръстта. Диря.
	Бягство.
	Въпреки че поривът да проследи копелето беше почти неудържим, Рот беше по-важен. Обърна се рязко и изтича до краля.
	— Господарю! — Очите му обхождаха мястото, мъчейки се да забележат каквото и да било движение. — Какво ти става, по дяволите! Трябва да те махнем от тук!
	Без да му обръща никакво внимание, Рот се отправи към пещерата, откъдето долитаха гласовете на братята и му служеха като ориентир. Тор се поколеба дали да не го спре, но по-добре вътре с Братството, отколкото навън в гората, където бяха уязвими.
	Човече, сериозно щяха да си поговорят след това обаче.
	Страхотна нощ за цялото имение. По дяволите.
	Миризмата на кръв беше по-наситена тук и, да, Тор усети как го жегва завист. Куин очевидно се беше бил с копелето. Ала нещо се беше объркало. Диря от боси крака и кръв излизаше от пещерата, Куин също кървеше. Тази миризма бе не по-малко силна.
	Дали все още беше жив? Ами ако Кор бе успял да го надвие и да му отнеме ключа за пещерата? Но как бе възможно? Кор лежеше полумъртъв на онази носилка.
	Водени от светлината на факлите, Тор и кралят навлизаха все по-дълбоко в пещерата, докато най-сетне стигнаха до останалите… и Тор се изправи пред гледка, която бе толкова неочаквана, колкото и необяснима.
	От другата страна на портата Куин седеше по задник на каменния под, подпрял лакти на коленете си. Течеше му кръв от няколко места, а повърхностното му дишане подсказваше, че вероятно има няколко счупени ребра. Дрехите му бяха станали на нищо, изцапани с кръв, която трябва да беше не само негова, но и на Кор, кокалчетата му бяха разранени.
	Ала не това беше странното.
	Ключът на портата беше отвън. Лежеше на пода, сякаш бе оставен там нарочно.
	Трима от братята стояха около него така, сякаш всеки момент щеше да избухне, и всички говореха един през друг. Млъкнаха в мига, в който забелязаха присъствието на Рот.
	— Какво, по дяволите! — каза някой.
	— Исусе, Мария и Йосиф! Какво, по дяволите? — Окей, това беше Бъч.
	Още от братята се присъединиха, ала кралят нямаше намерение да си губи времето с това.
	— Какво виждам? Някой да ми каже какво виждам!
	В последвалата тишина Тор зачака някой от пристигналите първи да се обади и да им обясни какво става. Само че май никой не искаше да се пише доброволец.
	„Много добре, по дяволите“ — помисли си Тор.
	— Куин е в съзнание, кърви и е заключен в Гробницата. Ключът… — Тор поклати глава срещу портата — е от нашата страна. Куин, Кор с теб ли е, или не?
	Макар че кървавата диря в гората бе достатъчен отговор.
	Куин отпусна глава и разтърка тъмната си коса, описвайки кръгове там, където тя и бездруго беше сплъстена.
	— Избяга.
	Последва същински взрив от ругатни. Сякаш някой беше изпуснал по едно пиано върху краката на всеки от братята и те използваха ругатните като болкоуспокояващо.
	Схванал необходимостта от бърза реакция, Тор не им обърна внимание. Извади телефона си, включи фенерчето и плъзна лъча наоколо. Не беше трудно да проследи следите в пясъка и пръстта и той тръгна след тях към изхода на пещерата. Кор по-скоро се беше тътрил, отколкото вървял, очевидно спъван както от месеца, прекаран на легло, така и от онова, което се беше разиграло между него и Куин.
	Когато навлезе в гората, Тор приклекна и описа кръг със светлинката на фенерчето. Зад него кипеше спор между Рот и Братството, дълбоките гласове отекваха между каменните скали, но той ги остави да се разправят. Изключи светлината на телефона, прибра го в задния си джоб и пое напред. Не си беше взел палтото, когато излезе от имението, ала минусовата температура не го притесняваше. Прекалено погълнат бе от това да се прави на хрътка, душейки въздуха. Кор беше поел на запад.
	Тор се затича, ала не можеше да се движи твърде бързо — вятърът непрекъснато менеше посоката си и беше трудно да следва дирята. А после тя просто изчезна.
	Тор се обърна и се върна назад, докато отново я откри… и пак я загуби.
	— Ти, шибано копеле — изсъска той в нощта.
	Как, по дяволите, този изнемощял, ранен задник бе успял да се дематериализира, Тор никога нямаше да разбере. Фактите обаче бяха неоспорими: единственото възможно обяснение за това дирята да изчезне толкова внезапно бе, че незнайно как копелето бе намерило достатъчно сили и воля, за да се изпари.
	Ако Тор не го ненавиждаше толкова яростно, вероятно почти би изпитал уважение.

	* * *

	Когато отново прие физическите си очертания, Кор беше гол, свлечен на купчинка сред потънали в сняг храсталаци дълбоко в гора, в която вече не растяха борове, а кленове и дъб. Пое си рязко въздух, заповядвайки на очите си да действат, и когато пейзажът дойде рязко на фокус, разбра, че се беше махнал от земите на Братството. Защитния мис, който замъгляваше всичко там, го нямаше, завърнало се бе и чувството му за ориентация.
	Не че имаше представа къде е.
	По време на бягството си бе успял да се дематериализира на три пъти. Първия — на около петдесетина метра от пещерата; втория — навярно на около километър надолу по планината и накрая тук, в някаква равна местност, покрита с трева и дървета тук-там, което означаваше, че бе достатъчно далече от планината, където го бяха държали в плен.
	Обърна се по гръб и изпълни дробовете си с въздух, молейки се за сила.
	Непосредствената заплаха за живота му беше отминала и изведнъж го завладя непреодолима немощ, толкова смъртоносна, колкото и всеки враг от плът и кръв. И разбира се, студът, който още повече влошаваше липсата на енергия, забавяйки бездруго бавните му рефлекси, както и пулса му. Нищо от това обаче не бе най-голямата му тревога.
	Обърна глава и погледна на изток.
	Първите лъчи на слънцето щяха да стоплят хоризонта само след час. Дори в това си състояние, вече усещаше предупредителните тръпки по голата си кожа.
	Заповяда си да вдигне глава от земята и да се огледа за някакъв подслон — пещера може би или пък купчина скали… паднал, гниещ дънер, в чиято хралупа да може да се скрие. Единственото, което виждаше, бяха дървета, чиито голи клони образуваха балдахин, който нямаше да е достатъчна защита от лъчите на утрото.
	Щеше да бъде изпепелен в мига, в който слънцето изгрееше напълно.
	Поне тогава щеше да се стопли. И поне тогава всичко щеше да свърши.
	Колкото и ужасно да бе да изгориш до смърт, то не можеше да се сравнява с мъченията, на които братята несъмнено щяха да го подложат. Мъчения, които щяха да бъдат напразни, ако целта им бе да се доберат до информация за шайката му копелета.
	Като за начало войниците му със сигурност бяха спазили протокола и след неговото изчезване бяха преместили лагера си на друго място. Смърт или плен бяха единствените обяснения за отсъствието му, а нямаше логична причина да се мъчат да отгатнат кое е по-вероятно. Освен това не би предал бойците си дори ако го изкормваха. Щом Блъдлетър не беше успял да го прекърши, никой друг нямаше да успее.
	Но разбира се, сега всичко това се обезсмисляше.
	Кор се обърна на една страна, сви крака до гърдите си, обви ръце около себе си и потрепери. Листата под него едва ли можеха да се нарекат меко ложе, острите им замръзнали краища се впиваха в кожата му. И докато блуждаеше наоколо като инквизитор в търсене на нови жертви, вятърът като че ли му обръщаше особено внимание, замеряше го с пръст и късчета кора, крадеше още повече от отслабващата топлина на тялото му.
	Кор затвори очи и част от миналото се завърна…

	* * *

	_Беше декември на деветата му година и той стоеше пред порутената колиба със сламен покрив, където живееше с бавачката си. Всъщност всяка вечер, след като мръкнеше, той бе изхвърлян навън, прикован на място за врата, допускан вътре само когато слънцето се покажеше и хората скоро щяха да излязат. През по-голямата част от самотните студени часове, особено през зимата, той се сгушваше до външната стена на дома си, движейки се, доколкото му позволяваше веригата, само за да се скрие от вятъра._
	_Стомахът му беше празен и щеше да си остане така. Никой от вампирите, живеещи в малкото им селце, нямаше да се приближи, за да му предложи храна в глада му, а бавачката му определено нямаше да го нахрани, преди да е принудена. И дори тогава щяха да бъдат просто остатъци от онова, което беше яла тя._
	_Кор докосна уста с мръсната си ръка, прокарвайки пръсти по разкривения белег, който минаваше между горната му устна и основата на носа. Дефектът беше там от раждането му и именно заради него майка му го беше прокудила от бебе, захвърляйки го в ръцете на бавачката му. Без никой друг, който да се грижи за него, той се бе мъчил да я направи щастлива, ала с нищо не можеше да й угоди. А тя като че ли черпеше наслада от това да му повтаря отново и отново как рождената му майка го бе пропъдила далече от очите си, как той бе проклятие, стоварило се върху една достойна жена с благородно потекло._
	_Най-разумно би било да се махне от очите на бавачката си, от дома й. И все пак тя не му позволяваше да избяга. Беше се опитал преди време, но не бе успял да стигне по-далече от началото на полята, които ограждаха селцето им. В мига, в който отсъствието му беше забелязано, тя го бе намерила и го беше пребила толкова жестоко, че той се беше свил разтреперан и плачещ пред нея, молейки я да му прости, без и сам да знае за какво._
	_Ето защо бяха започнали да го оковават._
	_Металната верига тръгваше от грубия нашийник около гърлото му и стигаше до железния кол, забит до ъгъла на колибата. Никакво скитосване повече и никаква промяна в позата, освен ако не трябваше да се облекчи или да се предпази от стихиите. Грапавата кожена лента около врата му беше прежулила рани върху кожата му и тъй като никога не я сваляха, нямаше как да зараснат. Ала той отдавна се бе научил да търпи._
	_Животът му, откакто се помнеше, се свеждаше до това да оцелява._
	_Сви колене до мършавите си гърди и обви ръце около краката си, потрепервайки. Цялото му облекло се състоеше от една от изтърканите вълнени наметки на бавачката му и чифт мъжки панталони, толкова големи, че ги завързваше с въже под мишниците си. Стъпалата му бяха боси, но ако ги държеше под наметката, нямаше да замръзнат._
	_Вятърът виеше между оголелите дървета и очите на Кор се разшириха, докато оглеждаха мрака, в случай че наистина беше чул вълк. Боеше се до смърт от тях. Ако един или цяла глутница го нападнеха, щеше да бъде изяден, сигурен беше в това, защото веригата би му попречила да се покатери на някое дърво или да стигне до вратата на колибата._
	_А не смяташе, че бавачката му ще го спаси. Понякога наистина вярваше, че тя го бе оковала с надеждата да бъде изяден — смъртта му от природни стихии или от диви зверове щеше да я освободи, като в същото време вината нямаше да е нейна._
	_Пред кого отговаряше обаче, Кор нямаше представа. Ако майка му се бе отказала от него, кой плащаше за издръжката му? Баща му? Кор нямаше представа кой е той и никога не го беше виждал._
	_Зловещ вой разцепи нощта и той потръпна._
	_Беше вятърът. Трябва да бе просто вятърът._
	_Опитвайки се да намери нещо, с което да успокои ума си, Кор се загледа в топлата жълта светлина, която струеше от единствения прозорец на колибата. Тя потрепваше и огряваше оплетените пипала на изсъхналите малинови храсти, които растяха около колибата, карайки трънливите храсталаци да се движат, сякаш бяха живи… и той се помъчи да не вижда нищо зловещо в постоянното им помръдваме. Не, вместо това прикова очи в светлината и се опита да си представи, че е пред огнището вътре, грее ръцете и краката си на огъня и слабите му мускули се отпускат от вкочанената си защита срещу студа._
	_В напразните си бленувания той си представи как бавачката му се усмихва и протяга ръце, подканяйки го да се сгуши на сигурно до нея. Представи си как го милва по косата, без да я е грижа, че е мръсна, и му предлага храна, която беше прясна и приготвена специално за него. След това щеше да се изкъпе, да изчисти кожата си и да свали нашийника от врата си. Целебно мазило щеше да облекчи болката му, а после тя щеше да му каже, че не я е грижа, дето не е съвършен._
	_Щеше да му прости за съществуването му и да му прошепне, че неговата мамен всъщност го обича и много скоро ще дойде за него._
	_И тогава той за първи път щеше да заспи дълбоко, страданието му щеше да е свършило най-сетне…_
	_Нов вой прекъсна мечтанията му и той се върна рязко към действителността, обхождайки отново с поглед храсталаците и оголелите дървета._
	_Открай време беше така, това махало между нуждата да си дава сметка какво се случва около него в случай на нападение… и това да търси подслон в ума си, за да избегне онова, от което не бе в състояние да се спаси._
	_Сгуши глава и отново стисна очи._
	_Имаше и друга фантазия, на която се отдаваше, макар и не толкова често. Преструваше се, че баща му, когото бавачката му никога не споменаваше, но когото Кор си представяше като свиреп защитник на расата, пристига, възседнал боен жребец, и го отнася далече от тук. Представяше си как великият воин го повиква, качва го на седлото, нарича го с гордост „синко“. А после двамата се понасят в буен галоп, а гривата на жребеца брули лицето на Кор, докато двамата се впускат да дирят приключения и слава._
	_В действителност това бе точно толкова невероятно, колкото и да го приемат радушно в колибата…_
	_Тропот на конски копита в далечината оповести нечие приближаване и за миг сърцето му подскочи. Да не би да беше призовал своята мамен? Баща си? Нима невъзможното най-сетне се беше случило…_
	_Не, не беше ездач. А великолепна карета, позлатена и теглена от два бели жребеца. Имаше дори униформен кочияш и лакеи отзад._
	_Беше член на глимерата, аристократ._
	_Един от лакеите скочи и отвори вратата на облечена в пищна рокля и хермелинови кожи жена — Кор никога не беше виждал някой толкова красив, нито бе вдъхвал нещо и наполовина толкова ароматно._
	_Промени позата си, така че да може да погледне иззад ъгъла на колибата, потръпвайки, когато грубата кожа на нашийника се впи в ключицата му._
	_Величествената жена не си направи труда да почака, просто накара лакея да отвори широко скърцащата врата._
	— _Харм се обвърза с нея при раждането на момчето. Свършено е. Свободна си, повече няма да иска това от теб._
	_Бавачката му се намръщи._
	— _Какво говориш?_
	— _Вярно е. Татко помогна със значителната зестра, която той искаше. Сега нашата братовчедка е неговата шелан, а ти си свободна._
	— _Не, това не може да бъде…_
	_Двете жени влязоха в колибата, оставяйки лакея навън и затваряйки вратата зад себе си, а Кор се изправи с усилие на крака и надникна през прозореца. През дебелото, пълно с мехурчета стъкло видя как бавачката му продължава да реагира с изумление и неверие. Другата жена обаче очевидно успя да уталожи възраженията й, защото се възцари пауза, последвана от невероятно преобразяване._
	_Такава радост се разля по лицето на бавачката му, като запалено наново студено огнище; вече не беше изхабеният призрак на грозота, който беше някога, а нещо съвсем различно. Цялата грейна, дори и в окъсаните си дрехи._
	_Устните й се раздвижиха и въпреки че не можеше да я чуе, Кор знаеше точно какво казва: Свободна съм… свободна съм!_
	_През вълнообразното стъкло той я видя да се оглежда наоколо за вещите си._
	_Щеше да го остави, помисли си с паника._
	_Сякаш прочела мислите му, бавачката поспря и погледна към него през прозореца, а светлината на огъня играеше по зачервеното й развълнувано лице. Когато очите им се срещнаха, той допря умоляващо длан до мръсното стъкло._
	— _Вземи ме със себе си — прошепна. — Не ме изоставяй…_
	_Другата жена погледна към него и начинът, по който потръпна, издаваше, че от вида му й се повдига. Каза нещо на бавачката и жената, която се беше грижила за него през целия му живот, не отговори веднага. А после лицето й се вкамени и тя се изпъна, сякаш се подготвяше да посрещне студен вятър._
	_Кор заблъска по прозореца._
	— _Не ме оставяй! Моля те!_
	_Двете жени се извърнаха от него и излязоха забързано навън. Кор изтича след тях, мъчейки се да стигне при тях, преди да са се качили в каретата._
	— _Вземете ме със себе си!_
	_Втурна се толкова рязко, че когато стигна до края на веригата, дръпването около врата му беше толкова силно, че го събори; приземи се тежко на земята, а сблъсъкът изкара въздуха от дробовете му._
	_Без да му обръща никакво внимание, жената в изисканите дрехи повдигна полите си и наведе глава, за да се качи в каретата. Бавачката му побърза да влезе след нея, вдигнала ръка до слепоочието си, за да закрие очите си от него._
	— _Помогни ми! — Кор задращи по въжето, разранявайки плътта си. — Какво ще стане с мен?!_
	_Един от лакеите затвори позлатената врата. И се поколеба, преди да се върне на мястото си отзад._
	— _Недалече от тук има сиропиталище — каза той дрезгаво. — Освободи се и тръгни на север. На петдесет левги от тук ще намериш други._
	— _Помогнете ми! — изкрещя Кор, когато кочияшът изплющя с юздите и конете се втурнаха напред, понасяйки каретата по черния път._
	_Кор продължи да крещи, докато го изоставяха, докато звуците на отдалечаващата се карета заглъхваха в далечината… докато не затихнаха съвсем._
	_Сълзите се вледеняваха върху лицето му от вятъра, сърцето думкаше в ушите му, така че беше невъзможно да чуе каквото и да било. От възбудата и ужаса му стана толкова горещо, че запрати наметката настрани и кръвта, течаща по врата му, покапа по голите му гърди и огромните панталони._
	_Петдесет левги? Сиропиталище? Да се освободи?_
	_Толкова простички думи, дошли от гузна съвест. И напълно безполезни за него._
	_Не, помисли си Кор. Сега нямаше никой, на когото да разчита, освен на себе си._
	_Макар да му се искаше да се свие на кълбо и да заплаче от страх и мъка, знаеше, че трябва да се стегне, защото отчаяно се нуждаеше от подслон. С тази мисъл, потисна чувствата си и сграбчи веригата с две ръце. Задърпа я с всички сили, мъчейки се да я отскубне от нашийника, а металните халки издрънчаха._
	_Докато се напрягаше, си повтаряше, че каретата не може да е стигнала прекалено далече. Навярно все още би могъл да я настигне, ако се освободеше и побегнеше…_
	_Каза си също така, че не неговата мамен си беше тръгнала току-що, след като го беше лъгала през всичкото това време. Не, това бе просто обикновена бавачка._
	_Нетърпимо бе да мисли за нея другояче._


>	12

	Струваше му се правилно, че бе принуден да гледа братята през железни пречки… не че изобщо искаше да ги вижда. Но, да, това да бъде разделен от останалите от прастара, непревземаема преграда му се струваше най-добрият ход на бездействие.
	Не беше в кондиция за каквато и да било компания. А очевидно и те не бяха във възторг от него.
	Докато седеше на голия каменен под, облегнал гръб на полица със здрави урни, Куин гледаше как братята крачат напред-назад от другата страна на всичкото това желязо, ръмжейки и бутайки се един в друг, докато му викаха. Добрата новина (ако изобщо можеше да се нарече така) бе, че звукът на цялата драма беше намален до краен предел, трик на Вселената или пък резултат от падналото му кръвно налягане.
	Толкова по-добре. И така го биваше достатъчно добре в псувните. Нямаше нищо, на което и най-изобретателният от тях да е в състояние да го научи в това отношение.
	А като се имаше предвид, че ругатните им до една бяха насочени към него, какъв смисъл имаше? Той и така се ругаеше сам.
	Отпусна глава и затвори очи. Лоша идея. Тялото го болеше и сега, когато нищо не отвличаше вниманието му, болката придоби титанични размери. Трябва да си беше счупил нещо. Може би имаше разкъсване на черния дроб или бъбрека…
	Усетил как му се повдига, той отвори очи и погледна в обратната посока на съдниците си насреща. На това му се казваше да овършееш мястото. Смачканата носилка, изпотрошеното медицинско оборудване, счупените урни и мазните черни сърца по каменния под… Беше, сякаш през пещерата беше преминал ураган.
	Второто място, което беше направил на нищо. Ако броим това, че беше стрелял в спалнята на Лейла.
	Макар че за бъркотията тук съжаляваше.
	А за другата? Е, да, съжаляваше и за нея… но нямаше да отстъпи от твърдата си линия на поведение, когато ставаше дума за нея и децата.
	Простена и протегна първо единия, а после и другия си крак. По кожения му панталон имаше кръв. Както и по ботушите. По кокалчетата и на двете му ръце. Вероятно щеше да се нуждае от медицински грижи, не че го искаше…
	Рязко възцарило се мълчание привлече вниманието му и той погледна към портата. О, страхотно. Просто фантастично.
	Кралят стоеше от другата страна, въплъщение на пъклена ярост в кожен панталон. И очевидно искаше да си поприказва с него очи в очи, Вишъс се беше приближил и тъкмо пъхаше ключа в ключалката. Механизмът изтрака и портата се отвори.
	Рот бе единственият, който влезе, а после двамата бяха заключени заедно. Дали беше, за да не могат останалите братя да му се нахвърлят? Или за да не може той да избяга от онова, което кралят му беше намислил?
	Когато Рот пристъпи по-близо и спря, Куин сведе очи пред погледа му, макар кралят да беше сляп.
	— Това ли е моментът, когато ще ме изхвърлиш от Братството?
	Мамка му, ама ботушите му бяха огромни, помисли си смътно. Както бяха на нивото на очите му, те приличаха на два джипа.
	— Започва да ми писва да се срещам с теб по този начин — изплющя гласът на Рот.
	— И на мен.
	— Искаш ли да ми кажеш какво се случи?
	— Не особено.
	— Нека перифразирам, копеле. Ще ми кажеш какво се случи или ще те държа заключен тук, докато не станеш кожа и кости.
	— Нали знаеш, че тези модерни диети никога не действат в дългосрочен план.
	— Действат, ако добавиш малко олово към тях.
	Куин измери с поглед кобура под огромната лява ръка на Рот. Въпреки че кралят беше сляп, дори най-големият идиот би се обзаложил, че без проблем може да уцели каквото си поиска, използвайки единствено слуха си.
	— Слушай какво ще ти кажа — рече Рот. — Ще ти помогна. Можеш да пропуснеш обяснението защо реши, че е добра идея да дойдеш тук и да нападнеш мой пленник без разрешение. Това уравнение и сам мога да си го реша. Защо вместо това не ми кажеш как успя да се заключиш вътре?
	Куин потърка лице, но само за миг. От движението стомахът му още повече се разбунтува… и я виж ти, болеше го и главата. Може би беше получил сътресение?
	Две на цената на едно.
	Прокашля се.
	— Когато Фюри си тръгна, ми остави ключа, за да заключа отвътре. Така и направих.
	Което беше новата процедура. След като плениха Кор, в началото заключваха онзи, който го пазеше, отвън, ала с течение на времето бяха променили тази процедура по практически съображения, с оглед на всичките смени, медицински прегледи и даване на лекарства. И, да, може и да се бяха поотпуснали след цял месец, в който копелето просто си лежеше там като някакво калпаво произведение на модерното изкуство.
	— И? — изръмжа Рот.
	— Бях разсеян и забравих да извадя шибания ключ от ключалката.
	— Беше… разсеян? От какво? Планове да направиш това място на нищо? — Кралят махна с ръка към изпотрошените урни наоколо. Очевидно лесърската воня беше стигнала до ноздрите му. Освен това кибиците от другата страна също беснееха за бъркотията. — Какво, _по дяволите_, Куин, шибания ум ли си изгуби?
	— Аха, така мисля. — Не беше кой знае каква загуба. Ха-ха. — Или това беше реторичен въпрос, на който не очакваш отговор? Хей, защо не престанем да говорим за Кор, така че да ми кажеш какво ще правиш с онази негова жена Лейла.
	А си мислеше, че преди му се повръща.
	В последвалата тишина Рот скръсти ръце пред гърдите си и бицепсите му се издуха така, че в сравнение с него Скалата би изглеждал като някой хильо.
	— Точно в този момент не _нейните_ родителски права обмислям да отнема.
	Куин вдигна рязко глава и едва потисна порива да повърне, когато в нея сякаш отекна гръм.
	— Почакай, _какво_? Тя извършва предателство, като подстрекава и помага на един от враговете ни…
	— А ти току-що остави един ценен пленник на Братството да избяга, понеже си изгуби проклетия ум. Така че какво ще кажеш да забравим приказките за предателство, става ли? Така само още повече ще си влошиш положението.
	Трудно бе да спори с фактите, помисли си Куин. Добре, че емоциите му хич не ги беше грижа за логиката.
	— Просто ми кажи, че ще я изхвърлиш от къщата — настоя той. — И че малките ще останат с мен. Това е всичко, за което ме е грижа.
	За частица от секундата си помисли за Кор, дрънкащ някакви глупости, преди да си тръгне. Нещо за Лейла. Любов. Как вече не искал нищо от Рот.
	Аха, сякаш щеше да му повярва.
	Кралят го изгледа яростно иззад тъмните очила.
	— Какво ще направя или няма да направя не ти влиза в шибаната работа.
	Я задръж. Възможно ли бе да…
	— Ти сериозно ли?! — Куин понечи да се изправи, обаче това беше обречен опит. Не спря да говори дори докато се давеше, извърнат на една страна. — Тя изгуби правата си! Дала е от кръвта си на врага!
	— Ако Кор е такъв враг, защо не е взел ключа със себе си?
	— Какво?
	Рот размаха показалец по посока на портата.
	— Заключил те е, но е оставил ключа. Защо му е да го прави?
	— Откъде да знам!
	— Аха. А сега не можем да го попитаме, нали така? — сопна се Рот.
	Куин поклати глава.
	— Все още е наш враг. Винаги ще бъде наш враг. Не ме е грижа какви ги приказва.
	Гарвановочерните вежди на Рот се скриха под ръба на тъмните очила.
	— И какво ти каза?
	— Нищо. Нищо не каза. — Куин оголи зъби. — И не се тревожи. Ще го върна обратно. Ще го намеря и…
	— Как ли пък не. Изваждам те от активна дейност незабавно.
	— Какво? — Сега вече Куин се изправи, макар да имаше чувството, че ще си избълва карантиите върху краля. — Това са простотии!
	— Напълно си излязъл от релси и няма да го допусна. А сега бъди добър малък социопат и си затваряй устата, докато те заведат в клиниката, за да те прегледат.
	Пристъп на изпепеляваща ярост накара мозъка на Куин да даде накъсо. И докато съзнанието му се замъгляваше от огъня и жупела, лумнали в него, той смътно си даде сметка, че устата му се движи, сякаш крещеше по краля. Само че нямаше представа какви ги дрънка.
	— Знаеш ли какво? — прекъсна го Рот отегчено. — Двамата с теб приключихме.
	Това бе последното, което Куин чу. А последното, което видя? Масивният юмрук на краля, политнал към челюстта му.
	Изригнаха фойерверки, а после всичко угасна, краката му се подкосиха и той се сгромоляса на пода.
	Последната му мисъл, преди да изгуби съзнание, докато падаше?
	Две сътресения на мозъка едно след друго щяха да се отразят страхотно на умственото му здраве. Аха, точно това, от което се нуждаеше в този момент.

	* * *

	В стаята си в имението на Братството, Лейла стоеше над креватчетата, а очите й се местеха между двете спящи малки. Лирика и Рами имаха ангелски личица с пълните си бузки и гладката розова кожа, тъмните им ресници бяха затворени, веждите им бяха извити като крила. И двамата дишаха дълбоко, сякаш в съня си се трудеха усърдно да пораснат по-големи, по-силни, по-умни.
	Това беше възпроизвеждането в действие, расата на Скрайб Върджин — поддържаща съществуването си. Чудо. Безсмъртие за смъртните.
	Усетила нечие присъствие зад себе си, тя каза дрезгаво:
	— По-добре извади пистолета си.
	— Защо?
	Лейла погледна през рамо към Вишъс. Застанал до прага на стаята й, братът изглеждаше като зло предзнаменование. Каквото и беше.
	— Ако искаш да ги оставя, ще трябва да ме изпратиш в Небитието.
	Нищо чудно, че Рот беше наредил на Вишъс да я отведе. Ви беше като айсберг — студен, неподатлив, непоклатим от всяка цел, която си набележеше. Останалите мъже в имението, особено онези, които имаха малки, или пък Фюри, в ролята си на Примейл, или Тор, който беше изгубил своята шелан и малкото си, всеки от тях би могло да бъде убеден да промени намеренията си и да я остави да вземе сина и дъщеря си със себе си.
	Но не и Вишъс.
	А в нейния случай, вероятно не и Тор. Той искаше да убие мъжа, с когото Лейла беше предала Братството.
	Тя погледна пистолета под мишницата на Ви.
	— Е?
	Вишъс поклати глава.
	— Няма да се наложи. Да вървим.
	Лейла се обърна към малките си.
	— Куин уби ли го? Кор мъртъв ли е?
	— Фриц е отвън. Чака ни доста път с колата. Тръгваме още сега.
	— Сякаш съм багаж, който трябва да бъде транспортиран. — Нямаше сълзи за нея; ужасът на случващото се бе толкова голям, че се бе вцепенила до мозъка на костите си. — Кор мъртъв ли е?
	Когато проговори отново, Вишъс беше до нея и гласът му, разнесъл се до тила й, накара косъмчетата на врата й да настръхнат.
	— Да бъдем логични…
	Лейла се обърна рязко и присви очи.
	— Да не си посмял да го направиш да изглежда така, сякаш съм някаква истеричка, защото не искам да ги изоставя.
	— В такъв случай недей да забравяш в какво положение се намираш. — Ви поглади козята си брадичка с облечената в ръкавица ръка. — Може да останеш с много по-малко и дори никакви права, макар да си ги родила. Но ако дойдеш с мен сега, ти гарантирам — _гарантирам ти_, — че те ще бъдат отново с теб много скоро, навярно дори още по залез-слънце утре.
	Лейла обви ръце около тялото си.
	— Нямаш такава власт.
	Едната му вежда, онази, до която беше татуировката, подскочи.
	— Аз може и да нямам, но те имат.
	Когато Ви отстъпи настрани и махна към вратата, Лейла запуши устата си с ръка. Една по една жените от къщата прекрачиха прага и даже с Вишъс за сравнение, те бяха свирепа група, докато образуваха полукръг около нея. Дори Есен беше с тях.
	Гласът на Бет, кралицата, когато заговори, беше тих — очевидно за да не обезпокои малките.
	— Ще си поприказвам с Рот. Веднага щом се върне от тренировъчния център. Ще оправим положението. Изобщо не ме е грижа какво се е случило между теб и Кор. Като майка на майка ти казвам, че ме интересувате единствено ти и малките. И съпругът ми ще види моята гледна точка. Вярвай ми.
	Лейла направо се хвърли в прегръдките на кралицата и докато Бет я притискаше до гърдите си, Бела се приближи и я помилва по косата.
	— Ще се грижим за тях, докато те няма — каза жената на Зи. — Всички ние. Няма да останат сами нито за миг, така че опитай да не се тревожиш.
	Кормия също пристъпи напред; светлозелените очи на другата Избраница бяха пълни със сълзи.
	— Ще остана тук, в стаята, през целия ден. — Тя махна към леглото. — Няма да се отделя от тях.
	Елена, шелан на Рев, кимна.
	— Като медицинска сестра съм се грижила за стотици деца. Познавам бебетата като петте си пръста. Нищо няма да им се случи, обещавам.
	Останалите замърмориха в знак на съгласие и една от тях й подаде носна кърпичка. И именно така Лейла осъзна, че отново плаче.
	Откъсна се от Бет, мъчейки се да удържи хлиповете си толкова тихи, колкото можеше. Искаше да каже нещо, да изрази страха и благодарността си…
	Кралицата сложи ръце върху раменете й.
	— Няма да ти отнемат родителските права. Просто няма да го бъде. И знам точно къде отиваш. Мястото е сигурно, напълно обезопасено. Ви се погрижи да инсталира охранителната система, а аз лично го обзаведох, след като Братството го купи преди година.
	— Там е наистина сигурно — заяви Вишъс. — Като банков трезор. А аз ще прекарам деня с теб като твой шибан съквартирант.
	— Значи, съм под стража? — намръщи се Лейла. — Затворничка ли съм?
	Братът просто сви рамене.
	— Под защита си. Това е всичко.
	Друг път беше всичко, помисли си Лейла. Само че нямаше какво да направи. В тази ситуация тя беше абсолютно безсилна, но прекрасно разбираше причините.
	Отиде при Лирика и Рамп; сълзите се стичаха по лицето й по-бързо, отколкото смогваше да ги избърше с подгизналата кърпичка. Това, че всички жени в къщата бяха дошли, за да я подкрепят, бе разтопило ледената буца, в която се бе превърнало сърцето й, и ето че емоциите й отново бяха оголени и кървящи.
	Искаше да вземе децата си на ръце и да вдъхне сладкото ухание на кожата им, да ги притисне до сърцето си, подпирайки главичките им, докато ги целува. Ала ако го направеше, нямаше да е в състояние да ги остави.
	Ръката й трепереше, когато бе принудена да се задоволи само с това да придърпа одеялцата под брадичките им.
	— Малките ми — прошепна тя. — Мамен ще се върне. Не ви… изоставям…
	Дотук беше със сбогуването. Зарида толкова силно, че й беше невъзможно да говори.
	Пътят, довел я до това да има тези две малки съкровища, бе започнал сякаш преди цял един живот, когато бе почувствала, че периодът й на нужда наближава, и бе умолявала Куин да се погрижи за нея. А после бяха дошли онези безкрайни месеци на бременността и преждевременното раждане.
	Път, осеян с толкова много невъзможности, толкова предизвикателства, които не би могла да предвиди. Ала това бе нещо, което никога не си бе представяла: че ще се наложи да остави малките си на грижата на други, колкото и компетентни и любящи да бяха тези „други“.
	Това беше прекалено ужасяващо.
	— Да вървим — заяви Вишъс решително. — Преди да е съмнало и всичко да стане още по-сложно.
	С един последен поглед към малките, Лейла събра полите на одеждата си и излезе от спалнята. Имаше чувството, че оставя сърцето и душата си зад себе си.


>	13

	На следващата вечер Куин изобщо не си даваше сметка как слънцето залязва на западния хоризонт. Като за начало, намираше се дълбоко под земята, в клиниката в тренировъчния център, така че нямаше как да види предаването на караула между голямото огнено кълбо и луната. Освен това беше наблъскан с едно от онези лекарства, от които забравяш и собственото си име, да не говорим пък за това колко е часът. Ала основната причина да пропусне кончината на деня?
	Дори с всички гадости, които се случваха в живота му, получаваше най-страхотната халюцинация. В историята на света.
	Съзнателната част на ума му (онази, която беше минала на задната седалка, толкова далече от волана, че спокойно би могла да бъде заключена в багажника) прекрасно си даваше сметка, че онова, което си мислеше, че вижда насреща си в болничната стая, абсолютно, по никакъв начин не се случва. Ала ето каква беше работата — бе толкова надрусан, че също като болката от операцията, която му бяха направили преди шест часа, събитията от предишната вечер бяха временно под упойка… което означаваше, че беше впечатляващо възбуден.
	В което нямаше нищо чудно. Фактът, че той беше задник и свиня с огромен сексуален нагон, бе доказан много отдавна.
	А като се имаше предвид как се беше държал предишната нощ, съществуваха толкова много други причини да бъде разочарован от себе си.
	Така че, да, докато лежеше в болничното легло, набучен с цял куп жички и тръбички, сякаш играеше ролята на Кор, виждаше Блей, седнал на стола в ъгъла, онзи, с кремавата тапицерия, извитите подлакътници и ниската облегалка за гърба.
	Ципът му беше разкопчан, пенисът му беше изваден… и юмрукът му беше обвит около дебелата дължина, а вените на мускулестата му ръка изпъкваха, докато я плъзгаше нагоре-надолу.
	— Искаш ли го? — попита въображаемият Блей с нисък глас.
	Куин изсъска и прехапа долната си устна… и виж ти, когато размърда хълбоци, почти не усети болката от хирургическия разрез.
	— Да, о, да, искам го.
	Въображаемият Блей се плъзна по-надолу в стола, така че да може да разтвори колене още по-широко. Когато го направи, черните дънки, които носеше, се опънаха над силните мускули на бедрата му и ципът му се отвори до краен предел. И… господи, докато воинът се грижеше за себе си, гръдният му мускул от тази страна се напрягаше и отпускаше с движенията на ръката му, бавни и сигурни.
	Куин преглътна мъчително. Искаше да изкупи вината си за онова, което беше излязло от разхлопаната му уста, докато беснееше вчера, а сексът не беше лош начин да закърпиш нещата.
	А въображаемият Блей щеше да му го позволи.
	Носейки се по водите на малкото си море от самоизмама, Куин се остави на фалшивото облекчение, дошло с прошка, която не съществуваше в реалността. Само че, по дяволите, като се имаше предвид в какво състояние беше останалата част от живота му, защо не. В това мъничко царство на фантазиите той щеше да се метне на влака Блей и да се моли, незнайно как, когато действието на лекарствата отминеше, да успее да постигне същото и с истинския Блей.
	— Какво ти се иска? — прошепна въображаемият Блей. — Къде ще отидеш с езика си?
	Да, достатъчно с приказките.
	С рязко движение Куин понечи да се надигне… защото това правиш, когато имаш големи планове… а той определено възнамеряваше да прекоси болничната стая, да се отпусне на колене и да изцеди Блей до последната капка. И това щеше да бъде само прелюдия към секса за сдобряване, на който щяха да се наслаждават през следващите между дванайсет и петнайсет часа.
	Така че, да, надигна се в леглото… но не можа да стигне по-далече. Стомахът му издърпа взривателя на гранатата, която дори не знаеше, че лежи в него, вътрешностите му я изхвърлиха в дробовете му и го събориха обратно в леглото, напъващ се да повърне.
	И мамка му, болката беше ужасен прояснител, пропъждайки въображаемия Блей и великолепното му красиво тяло от стаята…
	Когато си даде сметка, че някой крещи, вдигна ръка към устата си, за да провери дали е той, или не. Не. Устните му бяха затворени.
	Намръщи се и погледна към затворената врата.
	Какво… кой крещеше така? Не можеше да е Кор. Дори и братята да бяха успели да го заловят повторно, никога не биха го довели тук.
	Все тая. Проблемът не беше негов.
	Погледна наляво, преценявайки разстоянието между себе си и стационарния телефон върху нощното шкафче. Около два метра. Може би два и петдесет.
	Простена и поде процеса на това да се повдигне и да протегне ръка колкото се може по-надалече. Доста близо до целта. Още по-близо. Иииии… почти.
	След няколко разминавания на сантиметър и малко галене с върха на пръстите, най-сетне успя да свали старовремската слушалка от вилката. Дори успя да я издърпа до гърдите си, без да я изпусне.
	Да я доближи до ухото си, също беше фасулска работа.
	Обаче, мамка му, да набере номера!
	Трябваше да откачи венозната система. Необходимо, макар и оплескващо — прозрачната течност потече по пода, а от малката дупчица в сгъвката на лакътя му изби кръв. Кой го беше грижа. Щеше да забърше… когато бе в състояние да се изправи, без да повърне.
	За миг, докато се взираше в дванайсетте бутона, не бе в състояние да си спомни цифрите. Ала отчаянието правеше паметта му много по-остра, отколкото би трябвало да бъде, и той си спомни по-скоро фигурата, която описваха пръстите му, набирайки номера, отколкото самите цифри.
	Едно позвъняване. Две. Три…
	— Ало? — обади се женски глас.

	* * *

	Светлината от слънцето беше угаснала сигурно на деветдесет и седем процента, когато Блей отвори вратата и излезе на новата задна веранда на родителите си. Студено, наистина студено, а въздухът беше толкова сух, че сякаш някой беше изшлайфал синусите му.
	Човече, ненавиждаше декември. Не само защото ставаше толкова студено, а и защото означаваше, че остават около четири месеца, преди времето да омекне и да не трябва да се увиваш до уши всеки път щом си подадеш носа навън.
	Пъхна цигарата между устните си, щракна златната си запалка (онази, която Сакстън му беше подарил, докато излизаха заедно) и затули с ръка жизнерадостното оранжево пламъче. Първото всмукване беше…
	Направо отвратително.
	Пристъп на кашлица заглуши онова, което би трябвало да бъде блаженото събиране на двама отдавна разделени стари приятели — дробовете му и никотина. Бързо се съвзе обаче и само след три всмуквания всичко си дойде на мястото — познатото изтръпване в главата го накара да се почувства по-лек, димът се плъзгаше по задната част на гърлото му като ласка, всяко вдишване сякаш наместваше гръбнака му като опитен масажист.
	Май беше чувал, че пушенето е стимулант? Приятното бръмчене в челния му лоб определено го потвърждаваше. Ала е странно как всичко в този вреден навик го успокояваше: започнало бе още в мига, в който бе открил стария, неотворен пакет цигари в чекмеджето на нощното шкафче в стаята си на горния етаж, и бе достигнало кулминацията си в този момент, първия миг на някакво подобие на покой, който бе познал, откакто се появи тук преди дванайсет часа, уж за да види как е глезенът на майка му.
	Изтръска цигарата в кристалния пепелник, който беше закрепил предпазливо на парапета на верандата, а после отново я лапна, вдиша, изпусна нова струя дим.
	Загледан в покритата със снежни преспи морава зад къщата, усети, че му е жал за майка му. Принудена бе да изостави истинския им дом, когато лесърите го бяха нападнали — случка, която, макар че определено можеше да мине и без нея, доказваше, че дори счетоводители като баща му и обикновени жени като майка му можеха да бъдат наистина корави, когато се наложи. Но, да, нямаше как да останат там след нещо такова и след като се бяха местили тук и там, отсядайки у различни роднини за известно време, родителите му най-сетне бяха купили тази къща в колониален стил извън града.
	Майка му мразеше къщата, въпреки че уредите бяха нови, прозорците се отваряха и затваряха без проблем, а подовете не скърцаха. А може би именно това бе причината да я мрази, ала какво можеше да стори… пък и мястото си го биваше. Десет акра с хубави дървета, страхотна веранда, която опасваше цялата къща, и за първи път централна климатична инсталация.
	От която нямаше нужда в тази част на щата, освен може би през последната седмица на юли и първата седмица на август.
	Но през тези четиринайсетина горещи нощи наистина бе хубаво, че я има. Загледан в покритото с лед езеро със замръзналите папури и снежните преспи, Блей бе оставил из ума му да се реят подобни несъществени мисли за недвижимо имущество и климатици, и вредни навици, които всъщност не бяха толкова вредни.
	Господ му беше свидетел, че това бе за предпочитане пред онова, което го беше държало буден цял ден.
	Когато бе пристигнал предишната нощ малко преди изгрев-слънце, сърце не му беше дало да каже на родителите си какво се бе случило. Работата бе там, че когато бе заявил, че Блей не е баща на двете деца, Куин беше заличил и всякакви права като баба и дядо, които родителите му мислеха, че имат. Така че, не, нямаше да им обясни защо…
	Вратата изскърца зад него и той се обърна.
	— Здравей, мамен — каза, скривайки цигарата зад гърба си.
	Сякаш беше шибан претранс, който вършеше нещо непозволено.
	И все пак добрите момчета обичаха да правят майките си щастливи, а Блей открай време беше добро момче.
	Майка му се усмихна, ала очите й се стрелнаха към пепелника, пък и не беше като да не може да усети миризмата във въздуха. И не че някога му беше казвала да ги откаже, само дето беше като Куин. Не ги харесваше, макар да нямаше опасност от рак, за която да се притеснява.
	— Търсят те по телефона. — Тя кимна през рамо. — Може да говориш от кабинета на баща ти, ако искаш повече уединение.
	— Кой е?
	Попита просто за да си спечели малко време — ясно бе кой се обажда. Майка му обаче нямаше нищо против.
	— Куин е. Звучи малко… особено.
	— Бас държа.
	Блей отново се загледа към езерцето. И отново запуши, защото изведнъж беше станал нервен.
	— Не исках да се бъркам, Блей. Но знам, че между вас става нещо, в противен случай той също щеше да е тук. Искам да кажа, Куин никога не пропуска случай да дойде и да си хапне от моите гозби.
	— Ще му кажеш ли, че ме няма? — Блей тръсна цигарата в пепелника, макар да нямаше кой знае колко пепел. — Кажи му, че тъкмо съм си тръгнал. Измисли нещо.
	— Късно е. Вече му казах, че си на верандата. Съжалявам.
	— Няма нищо. — Подпирайки пепелника с една ръка, Блей угаси цигарата си. — Имаш ли нещо против да го оставя тук? Ще го изхвърля, преди да си тръгна.
	— Разбира се. — Майка му се дръпна настрани и зачака, държейки вратата отворена. Когато Блей се забави, тя придоби натъжено изражение. — Каквото и да става, можете да се справите. Да станете родители, променя нещата, но не е нещо, с което не бихте могли да свикнете.
	_Е, очевидно само един от нас е родител, така че…_
	Блей се приближи и я целуна по бузата.
	— В кабинета? Сигурна ли си, че на татко не му трябва?
	— Той е на тавана. Мисля, че сортира куфарите ни, колкото и странно да звучи.
	— Нищо не е странно, когато става въпрос за татко и подреждане. По цвят или марка?
	— Първо марка, а после цвят. Кой да предположи, че онези две чудовища на „Самсонайт“ от седемдесетте ще се окажат толкова издръжливи?
	— Хлебарки и „Самсонайт“. Ето какво ще оцелее след ядрена война.
	Вътре беше много по-топло и докато Блей отиваше към работното място на баща си, маратонките му скърцаха по наскоро полирания боров под. Запали лампата и бе посрещнат от цял куп всичко-на-мястото си. Бюрото насреща му не беше луксозно или нещо такова, просто добра мебел с черни крака и меденокафяв плот. Върху него имаше телефон, старовремски компютър и ролка тиксо. Столът беше черен, кожен и мек, а компютърът беше „Мак“.
	По-добре да не казва на Ви, мина му през ума, докато затваряше вратата зад себе си.
	Имаше редица прозорци с тежки завеси, които бяха пуснати, доказателство, че баща му все още не беше отишъл на работа в консултантската практика, която беше започнал. Работата през интернет беше същински божи дар за вампирите, които искаха да си изкарват прехраната в човешкия свят, особено с професии като счетоводител.
	Разнесе се изщракване, когато майка му затвори в кухнята или дневната, или където беше вдигнала телефона. А после от другата страна на линията долетя само пращене.
	— Ало…? — повтори той.
	Гласът на Куин беше толкова дрезгав, че едва го чу.
	— Здрасти.
	Дълго мълчание. Нищо чудно. Обикновено Блей беше онзи, който настояваше да говорят, когато преживяваха труден момент, най-вече защото не можеше да понесе между тях да има дистанция, а на Куин открай време му беше трудно да говори за „чувства“. Неизбежно Куин отстъпваше и двамата разговаряха за каквото и да ставаше като големи хора, а после Куин искаше да го правят в продължение на часове, сякаш да компенсира за слабостите си в междуличностното общуване.
	Беше добър подход. Обикновено действаше.
	Но не и тази вечер. Блей нямаше намерение да играе тази игра.
	— Е, съжалявам — каза Куин.
	— За какво? — Последвалата пауза, издаваше, че Куин си мисли „знаеш за какво“. — И, да, ще те накарам да го изречеш на глас.
	— Съжалявам за онова, което излезе от устата ми, когато бях ядосан. За Лирика и Рамп и теб. Наистина съжалявам… чувствам се отвратително. Толкова бях бесен, че не мислех както трябва.
	— Вярвам ти. — Блей прокара връхчетата на пръстите си по сметачната машина с цифрите в средата и символите от двете им страни. — Беше наистина разстроен.
	— Не можех да повярвам, че Лейла ги е изложила на риск по този начин. Направо откачих.
	Това беше моментът, в който Блей трябваше да се съгласи, да потвърди, че, да, всеки би се ядосал. Че би било трудно да е иначе.
	— Тя наистина е изложила живота им на опасност, така е.
	— Искам да кажа, можеш ли да си представиш живота без тях двамата?
	_Всъщност, да. Цял ден това правя._
	Буца заседна в гърлото на Блей и той се прокашля, за да я преглътне.
	— Не, не мога.
	— Те са най-важното в живота ми. Те двамата и ти.
	— Знам.
	Куин изпусна дъх с облекчение.
	— Толкова се радвам, че разбираш.
	— Така е.
	— Винаги си ме разбирал. Винаги.
	— Така е.
	Ново мълчание. А после Куин попита:
	— Кога ще се прибереш? Трябва да те видя.
	Блей затвори очи при звука на изкусителния му тон. Знаеше точно какви мисли минават през главата на Куин. Кризата е избегната, време за секс… и това съвсем не беше неприятна перспектива. Но разбира се, Куин беше ходещ оргазъм, доминираща, неудържима природна стихия, когато ставаше дума за хоризонтална гимнастика, способен да накара един мъж да се чувства като най-желаното нещо на света.
	— Блей? Чакай, майка ти добре ли е? Как е глезенът й?
	— По-добре. Куцука напред-назад. Според доктор Джейн до една-две нощи ще може да й свалят гипсовия ботуш. Зараства много добре след падането.
	— Това е страхотно. Кажи й, че се радвам, че се оправя.
	— Ще й кажа.
	— Е… кога се прибираш?
	— Няма да се прибера.
	Дълго мълчание.
	— Защо?
	Блей прокара пръсти по числата на сметачната машина — първо от нула до девет, а после в обратен ред, макар и не достатъчно силно, за да я задейства.
	— Блей, наистина съжалявам. Чувствам се ужасно. Никога не съм искал да те нараня.
	— Вярвам ти.
	— Не бях на себе си.
	— И това е проблемът.
	— Виж, не мога да повярвам, че извадих пистолет и натиснах спусъка. Повдига ми се всеки път като си спомня. Ала вече се успокоих, а Лейла се махна от къщата. Това бе първото, за което попитах, когато дойдох на себе си. Нея я няма, а малките са в безопасност, така че вече съм добре.
	— Чакай малко, от какво си дошъл на себе си? Да не си пострадал, след като си тръгнах?
	— Аз, ъъъ… това е дълга история. Върни се у дома и ще ти я разкажа на живо.
	— Отнеха ли родителските права на Лейла?
	— Още не. Но ще го направят. Рот ще се съгласи с мен. Та нали и той е баща.
	В гърлото на Блей отново заседна буца, макар и не толкова голяма, колкото преди. Не беше нужно да се прокашля.
	— Лейла би трябвало да може редовно да вижда децата си. Те се нуждаят от майка си и независимо дали ти харесва, или не, тя трябва да бъде част от живота им.
	— Какво искаш да кажеш, че двамата с Кор ще ги водят в шибания „Макдоналдс“ за пържени картофки и кока-кола?
	— Няма да споря с теб. Не ме засяга, забрави ли?
	— Блей. — Ето че беше ред на раздразнението. — Какво още искаш да кажа?
	— Нищо. Няма нищо…
	— Вече дойдох на себе си. Знам, че не биваше да ти крещя така и…
	— Престани. — Блей извади пакета с цигари, но после отново го прибра в джоба на ризата си. Нямаше да запали в къщата. — Това, че си се успокоил, е хубаво, може би ще ти помогне да бъдеш по-рационален, когато става дума за Лейла. Но работата с там, че когато са ядосани, хората казват истината. Можеш да се извиняваш колкото си искаш, задето си се ядосал и си ми крещял, и всичко останало. Онова, което никога няма да можеш да си вземеш назад, е фактът, че в онзи миг, в онази частица от секундата, когато не беше в състояние да замажеш или да се опитваш да си мил, ти изрече на всеослушание онова, което наистина мислиш. Че не съм родител на малките.
	— Толкова грешиш. Просто бях ядосан на Лейла. То нямаше нищо общо с теб.
	— Думите ти имаха всичко общо с мен… И слушай, не е като да не разбирам. Ти си биологичният баща на тези деца. Това е нещо, което никой не може да ти отнеме или да промени. То е свещено, реалност, определена в мига, в който Лейла е забременяла от теб. И ето защо да очакваш Рот да се преструва, че Лейла не трябва да бъде част от живота им, е пълна глупост. Тя е в кръвта им, също като теб. И, да, допуснала е сериозна грешка, докато е била бременна, но децата се родиха невредими, а тя не ги е оставяла нито за миг, откакто се родиха. Много добре знаеш, че живее за тях, не за нищо и никой друг, и това включва и Кор. Ако й отнемеш правата? Просто ще бъдеш жесток само защото ти е изкарала акъла и искаш да й дадеш урок и да я накараш да страда. А това не е достатъчно добра причина да я отстраниш от живота на Лирика и Рамп.
	— Срещала се е с врага, Блей.
	— А той не я е наранил. Нито пък децата ти. — Блей изруга. — Но това не ме засяга.
	— Ще престанеш ли да ми го повтаряш?!
	— Не го казвам, за да те ядосам. — Изведнъж очите му овлажняха. — Казвам го, защото това е моята нова реалност и се опитвам да свикна с нея. — Ненавиждаше дрезгавината в гласа си най-вече защото Куин го познаваше твърде добре, за да не я забележи. И като стана дума… — Слушай, трябва да затварям…
	— Блей. Престани. Нека дойда да те видя…
	— Моля те, недей.
	— Какво се случва? — Гласът на Куин стана напрегнат. — Блей. Какво смяташ да правиш?
	Блей се облегна в работния стол на баща си, затвори очи… и образът на Лирика, сгушена до гърдите му, беше като меч, пронизал сърцето му. Господи, тя сякаш беше пред него, толкова ясно я виждаше: големите й красиви очи, които все още не си бяха избрали цвят, розовите й бузки, фината руса косичка.
	Спомняше си как й се усмихва, сърцето му беше така изпълнено с любов, че тялото му сякаш беше великолепен балон, надут до краен предел, но който никога не можеше да се спука.
	Всичко му се струваше много по-постоянно, откакто се бяха появили децата, сякаш двамата с Куин, които и така сякаш бяха споени с бетон, бяха добавили стоманени въжета около себе си и ги бяха опънали здраво.
	Не беше сигурен кое бе по-лошо: да изгуби мястото си в живота на малките или вече да не изпитва тази сигурност.
	— Трябва да затварям — каза рязко.
	— Блей, престани…
	Върна слушалката на мястото й, без да я тресне. Не вдигна телефона и не го запрати срещу полицата с грижливо подредени книги за икономика и счетоводство.
	Не беше ядосан.
	Да се ядосваш на истината, е глупаво. По-добре е да посветиш времето си на това да свикнеш с нея. Много по-логично е, дори ако от това очите ти се изпълват със сълзи.


>	14

	— Сериозно. Просто ще си взема душ и отново ще се взирам през прозореца. Това е.
	Когато Вишъс не каза нищо, Лейла се обърна в стола, на който седеше през последния час. Вишъс също не беше мръднал през цялото време — стоеше облегнат на гранитния плот до печката и пушеше. Къщата, където бяха прекарали деня, беше прекрасно ранчо, достатъчно малко, за да е уютно, но и достатъчно просторно за едно неголямо семейство. Всичко беше издържано в бледосиви нюанси, с грижливо подбрани лютиченожълти и весели сини акценти — така че, вместо да е мрачно, мястото имаше светло, просторно и модерно излъчване.
	При други обстоятелства Лейла сигурно би се влюбила в къщата. Сега тя й се струваше като затвор.
	— Хайде де, Вишъс. Наистина ли очакваш, че ще се появя на входа на имението и ще поискам да ме пуснат да вляза? Не е като да имам ключ или нещо такова. — Той продължаваше да мълчи и тя извъртя очи. — О, разбирам, тревожиш се, че си търся нова възможност да ядосам краля ни. Защото виждаш колко добър беше резултатът първия път.
	Вишъс премести тежестта си от единия крак на другия. Облечен в кожен панталон, впит потник и около двайсет и пет кила пистолети и ножове, той беше като призрак, намиращ се на погрешното място в тази излязла сякаш от книжка с картинки къща. Или пък на правилното място. От предишната нощ той определено беше предвестник единствено на зло, а като съквартирант беше, общо взето, толкова весел, колкото и настроението й в момента.
	Лейла кимна към мобилния телефон в облечената му в черна ръкавица ръка.
	— Върви на срещата си. Затова беше съобщението, нали?
	— Грубо е да четеш чуждите мисли — измърмори той.
	— Не съм в ума ти. Изражението ти достатъчно ясно издава, че искаш да си вървиш и се чувстваш като пленник тук с мен. Не се нуждая от бавачка. Никъде няма да отида. Малките ми са под покрива на краля и знам, че ако не играя по правилата, никога вече няма да ги видя. Ако си мислиш, че ще рискувам да го разсърдя по какъвто и да било начин, значи, си си изгубил проклетия ум.
	Докато отново се обръщаше към прозореца, си даваше сметка, че ругае, и изобщо не я беше грижа. Притесняваше се за Лирика и Рамп и караше без сън и без храна.
	— Ще изпратя някой друг. — Разнесе се звук, сякаш Вишъс пишеше есемес. — Може би Ласитър.
	— Бих предпочела да остана сама. — Лейла отново се обърна. — Започва да ми омръзва да плача пред публика.
	Вишъс отпусна ръка. Дали защото беше изпратил съобщението, или защото беше съгласен с нея, Лейла нямаше представа… и не я беше грижа.
	Приучена безпомощност, помисли си тя. Нали така се наричаше? Чувала бе Мариса и Мери да използват този термин, когато говореха за това как умът на жертвите на домашно насилие сякаш се сковава напълно.
	Макар че в нейния случай тя не беше жертва на насилие. Беше си заслужила да се озове в подобно положение напълно извън контрола й.
	Отново зарея поглед в нощта навън, намествайки се така, че да вижда през плъзгащата се врата. От другата й страна имаше веранда и на светлината на охранителните лампи тя гледаше тънката покривка от лед и сняг и проследяваше дирите на замръзналите кафяви листа, които танцуваха във въздуха. През деня, когато не спеше в мазето, беше пуснала местните обедни новини. Очевидно подранила снежна буря наближаваше Колдуел и действително тя чуваше боботенето на камионите със сол в далечината.
	Може би човешките деца щяха да ги пуснат от училище, когато бурята дойдеше, и тази мисъл я накара да погледне къщите от другата страна на оградата. Не можеше да види кой знае колко, само светлината на лампи на вторите им етажи, и си представи най-различни деца, сгушени в леглата си, докато родителите им гледаха телевизия, преди също да си легнат.
	Как само им завиждаше.
	И в тази връзка, господи, надяваше се Ви да си тръгне. Щеше да откачи, затворена тук, в неговото мрачно присъствие, макар че при мисълта да бъде сменен от Ласитър, направо й идваше да се самоубие.
	— Добре — измърмори Вишъс. — Ще се върна, когато науча нещо.
	— Моля те, не изпращай ангела.
	— Няма. Това би направило наказанието ти непоносимо жестоко.
	Лейла изпусна дъха, който беше задържала.
	— Благодаря ти.
	Братът се поколеба.
	— Лейла, слушай…
	— С риск да вбеся и теб, нищо, което можеш да ми кажеш, не би могло да направи положението ми нито по-добро, нито по-лошо. Ето как знаеш, че си в ада, между другото. Виждаш единствено болка и никаква надежда.
	Тропотът на тежките ботуши на Ви по плочките отекна в притихналата кухничка и по някаква причина Лейла си помисли за слабостта на Тормент към филмите за Годзила. Едва преди две-три вечери беше слязла, за да се разтъпче, и го беше заварила да разпуска на дивана в билярдната с Есен, заспала върху тялото му, а върху големия телевизор над огнището вървеше „Годзила против Мотра“.
	Тогава си беше мислила, че нещата са сложни. А сега? Щеше й се да може да се върне към онези безметежни нощи, когато единственото, което й тежеше, бяха чувството за вина и самообвиненията.
	Когато Ви спря пред нея, раменете й се напрегнаха така, че усети болка в основата на черепа.
	— Да — сопна се. — Ще задействам охранителната система, след като си тръгнеш. И знам как да работя с дистанционните. Показа ми го по-рано, макар че, уверявам те, в момента не ме е грижа дори за „Игра на тронове“.
	Не беше в неин стил да е заядлива, но след всичко случило се беше толкова далече от онази, която беше обикновено.
	— Кор избяга. Снощи.
	Лейла потръпна толкова рязко, че едва не падна от стола. А после, преди да е успяла да го попита, братът продължи:
	— Никой не беше убит. Но той заключи Куин в Гробницата, където го държахме. И не взе ключа със себе си.
	Сърцето на Лейла задумка, но преди да успее да каже каквото и да било или дори да събере мислите си, Вишъс повдигна вежди.
	— Все още ли се чувстваш в безопасност сама?
	Лейла впи нетрепващ поглед в него.
	— Наистина ли се притесняваш за мен?
	— Все още си член на семейството.
	— Аха. Как ли пък не. — Скръсти ръце на гърдите си. — Няма да дойде да ме търси, ако за това се притесняваш. Приключи с мен. Буквално няма нищо, което би го накарало да се доближи до мен. Което, каква ирония, е общото между него и Куин.
	Вишъс не отговори. Просто се извисяваше над нея, а ледените му очи проследяваха всяко потрепване на тялото й, дори самото й дишане.
	Беше като да си на сцената пред сто милиона души. Докато светлината на прожекторите изгаря ретините ти.
	Точно това, за което беше в настроение.
	— Не мислиш, че Кор би искал да знае къде си?
	Въпросът беше зададен с толкова безизразен глас, че беше невъзможно да предположи дали е истински, или реторичен.
	И в двата случая Лейла знаеше отговора.
	— Не. За нищо на света.
	Отново се обърна и се загледа в мрака отвън. Сърцето й думкаше в гърдите, но беше твърдо решена да го задържи за себе си.
	— Все още го обичаш — рече Ви сдържано. — Нали?
	— Какво значение има?
	Вишъс запали поредната ръчно свита цигара и закрачи напред-назад — от котлоните, където стоеше допреди малко, до вратата към мазето. Най-сетне отново дойде до масата, където седеше Лейла.
	— Не съм сигурен колко знаеш за Джейн и мен — каза с тих глас, — ала веднъж бях принуден да изтрия спомените й за мен. Обстоятелствата не са важни, а съдбата беше намислила друго за нас, слава богу, но знам какво е да не можеш да бъдеш с онзи, когото обичаш. Знам също какво е, когато нищо във връзката ви няма смисъл за никого, освен за вас двамата. Така де, влюбих се в човек, а после тя умря. Така че сега съм влюбен в призрак, в буквалния смисъл на думата. Знам, че по отношение на Кор би избрала друг път, стига да можеше.
	Лейла вдигна широко отворени очи към брата. От всички неща, които Вишъс би могъл да каже, по-малко би се изненадала, ако й беше съобщил, че възнамерява да купи акции в „Епъл“.
	— Чакай… какво? — избъбри.
	— Понякога в сърдечните истории няма никакъв смисъл. А в крайна сметка Кор не те нарани. Откога се виждаш с него, а той не е сторил нищо лошо нито на теб, нито на малките. Не ме разбирай погрешно, мразя копелето, а ти си се срещала с врага. Обаче, дяволите да го вземат, определено не се е държал като такъв, поне не и по отношение на теб. А и никога не ни нападна. През цялото това време е знаел къде се намираме, ала шайката копелета никога не са стъпили в земите ни. Не казвам, че искам да седна на по чашка с кучия син или че ти не постъпи погрешно. Но хубавото на това да си логичен е, че можеш да съдиш и миналото, и настоящето с яснота… а аз съм страшно логичен.
	Очите на Лейла започнаха да се пълнят със сълзи, а после тя прошепна с пресеклив глас:
	— През цялото време се мразех. Само че… го обичах. И се боя, че винаги ще го обичам.
	Диамантените очи на Вишъс се наведоха надолу. А после той се протегна и взе чашата, която беше използвал като пепелник. Тръсна ръчно свитата си цигара в нея и сви рамене.
	— Не избираме в кого се влюбваме и да се мъчиш да се разубедиш от чувствата си, е обречено на провал. Не си сгрешила с това, че го обичаш. За тази част никой не може да те вини, защото то е каквото е, а ти си страдала достатъчно. Освен това, както казах, той не те е наранил, нали така? Така че у него все трябва да има и нещо, което не е зло.
	— Погледнах в очите му. — Лейла подсмръкна и избърса бузи с опакото на ръцете си. — Видях истината в тях и тя е, че той никога няма да нарани нито мен, нито онези, които обичам. А защо връзката ни приключи? Той не искаше да ме обича повече, отколкото аз исках да обичам него.
	Готова бе да говори още, жадна за неочакваното облекчение, идващо от факта, че някой я разбира. Ала изведнъж съчувствието на Ви се изпари и непроницаемата маска, която носеше обикновено, отново се появи върху лицето му, вратата към всякакво обсъждане беше затръшната така, сякаш никога не беше отваряна.
	— Ето. — Той остави мобилния си телефон на масата. — Паролата е десет десет. Не знам колко дълго ще му трябва на Рот, за да изготви графика на посещенията ти, но вероятно ще останеш тук известно време. Обади ми се, ако имаш нужда от нас. Вторият ми номер е въведен като Ви две в списъка с контакти.
	Лейла посегна и взе апарата. Все още беше топъл от допира му.
	— Благодаря ти — каза меко. — И не само за това.
	— Все тая — измърмори Ви. — Интересно как проклятията идват в най-различни форми. Майка ми беше страшно изобретателна в това отношение.


	* * *

	Куин отиваше от клиниката в тренировъчния център на имението. Приличаше на пиян: походката му беше нестабилна, главата му се въртеше, стомахът му се бунтуваше, а шевовете го боляха толкова силно, че от време на време спираше, за да повдигне болничната си нощница и да провери дали вътрешностите му не се бяха изсипали.
	Единственото, което искаше, бе невъзпрепятстван път до стаята на близнаците, без загрижени погледи от догените, без опити за конфронтация от страна на братята и без никой да се мъчи да го нахрани. И моля те, господи, никакъв Ласитър.
	Когато излезе изпод стълбището, поспря, преди да пристъпи във фоайето, и се заслуша. Първото хранене тъкмо бе приключило — прислугата раздигаше масата в трапезарията и мекият им говор и тихото потракване на прибори долитаха като шепот през отворения свод.
	Нищо откъм билярдната.
	Никой на застланите с червен килим стълби…
	Като по отвратителна поръчка точно в този миг в средата на огромното великолепно помещение се появи странно езерце от светлина, сякаш някой беше издълбал дупка в тавана и обедното слънце нахлуваше през покрива.
	За частица от секундата единствената мисъл в главата на Куин беше _слава богу_. Ето че човешкото второ пришествие беше настъпило, тъкмо навреме за да сложи край на всичките му страдания. И действително, насред снопа светлина наистина се появи фигура. Ала това не беше Спасителят, на когото Бъч се молеше през цялото време.
	Не беше и Дядо Коледа с големия търбух и кончета с рога или каквото там бяха… което, като се имаше предвид, че беше декември, бе напълно възможно.
	Не, това беше Великият безсмъртен провокатор Ласитър, падналият ангел, материализирал се насред ярката светлина без източник, която изчезна в мига, в който той прие очертанията си, сякаш тя го бе пренесла тук от мястото, където се беше намирал преди това.
	Е, добре, дрехите му бяха странни. И не по обичайния за него начин — със зеброви райета и шалове от пера. Този път носеше фланелена риза, вързана около кръста. Сини дънки, които сигурно щяха да се разпаднат на съставните си части при следващото пране. И тениска на „Нирвана“ от концерта в „Сейнт Андрюс Хол“ в Детройт на 11.10.1991 година.
	Музиката също не беше от обичайния му стил. Ласитър си падаше по Фети Уоп, когато не припадаше по Мидлър.
	Добрата новина? Отиде право в билярдната, без да се усети, че Куин стои в основата на стълбището, полугол и на път да повърне.
	Ето че все пак имаше милост на света.
	Само дето сега беше наред изкачването до втория етаж. То включваше подпиране на перилата и цял куп скърцане със зъби, но след няколко месеца, ако не и години на катерене, Куин се справи. На върха с облекчение видя, че кабинетът на Рот е затворен. За сметка на това, което го зарадва много по-малко, чу, че иззад затворената врата долитаха цял куп гласове.
	Можеше да се досети каква бе темата.
	Продължи по коридора със статуите и отиде до спалнята, която Лейла беше обитавала. Установи, че му се иска да почука, въпреки че вътре се намираха неговите деца. Стегна се, улови дръжката на вратата и я завъртя толкова силно, че китката му замалко да се откъсне от ръката.
	Отвори и се закова на място.
	Бет беше с гръб към него и тъкмо се навеждаше над кошчето на Лирика, за да я остави в топлия пашкул, шепнейки й гальовни думи.
	Когато усети присъствието му, както можеше да се очаква, тя скръсти ръце на гърдите си и го измери с поглед така, сякаш беше враг.
	— Благодаря ти, че се грижиш за тях.
	— Изглеждаш ужасно.
	— Чувствам се още по-зле.
	— Радвам се. — Когато той повдигна вежди насреща й, кралицата сви рамене. — Какво очакваш да кажа? Че е окей, дето изхвърли Лейла от къщата?
	— Тя сама си го направи, не аз.
	Господи, главата му туптеше, разговорът с Блей се въртеше в ума му като състезателна кола на овална писта. О, да, да говори за онази Избраница точно сега, беше просто страхотно.
	— За твое сведение — кралицата сложи ръце на хълбоците си — смятам, че Лейла не бива да изгуби родителските си права и че двамата трябва да изготвите справедлив график за посещения, така че бебета да остават при майка си през цялата нощ.
	— Няма да напуснат тази къща. А Лейла няма право да стъпва тук. Това е положението.
	— Не зависи от теб.
	— Нито пък от теб — отвърна Куин изтощено. — Така че защо не спрем дотук.
	Бет нагледа Рамп, а после пристъпи напред и като прикова очи в неговите, заяви:
	— Тук не става дума за това, че деликатната ти природа е засегната. Тези деца се нуждаят и от двама ви, което означава, че трябва да се държиш като възрастен дори когато не искаш. Не е нужно да виждаш Лейла, но те трябва да я виждат.
	Куин отиде до леглото и седна, защото в противен случай щеше да повърне на килима в краката й.
	— Предателство, Бет. На твоя хелрен. Не става дума за това родител да забрави да ги нахрани веднъж или да им обърка режима на съня.
	— Не е нужно да ми казваш кой простреля съпруга ми — сопна се Бет. — Така както аз не трябва да ти казвам, че зависи от Рот, и от никой друг, дали да прости, или не, дали да накаже, или не. Не става дума за теб, Куин. Извади си главата от задника, постъпи така, както е добре за децата ти, и овладей проклетия си нрав.
	Тя излезе от стаята и Куин беше напълно сигурен, че ако не бяха Лирика и Рамп, щеше да затръшне новата врата достатъчно силно, че да се чуе чак в Небитието.
	Улови главата си в ръце и едва не повърна върху босите си крака.
	Исусе, все още беше само по болнична нощница.
	Да, защото с всичко, което ставаше, най-важното беше с какво е облечен. От друга страна, когато си заобиколен от неща, които не можеш да контролираш, не можеш да оправиш и с които не искаш да се занимаваш, мисълта какво да облечеш е приятна ваканция за миниатюрното ти мозъче.
	Куин отпусна ръце, изправи се и отиде до люлките. Първо вдигна Рамп и го отнесе до голямото легло, после стори същото и с Лирика и се изтегна между тях.
	Рамп хленчеше малко, Лирика беше спокойна.
	Много скоро и двамата вече спяха в сгъвките на ръцете му. За него обаче нямаше покой, и то не само защото цялото тяло го болеше.
	И все пак в безсънието му нямаше никакъв смисъл. Получил беше онова, което искаше: Лейла бе изгонена от къщата, а каквото и да си приказваше Бет, Рот щеше да постъпи така, както беше правилно, и да прекъсне всякаква връзка между Избраницата и неговите малки. А на Блей все някога щеше да му мине. Преживявали бяха и по-тежки моменти и винаги бяха излизали от другата страна на конфликта с по-добра и по-здрава връзка.
	Освен това малките му бяха на сигурно място с него.
	И все пак се чувстваше така, сякаш някой го беше изпразнил отвътре, между ребрата му и костите му не беше останало нищо, кожата му беше безполезна торба, без никакво съдържание.
	Той затвори очи. Каза си да се отпусне.
	Само след броени секунди очите му отново бяха отворени. И докато се взираше в тавана, в дупките от куршуми, които собственоръчно бе направил, изпитваше болка там, където би трябвало да е сърцето му.
	Нищо чудно. Този жизненоважен орган се намираше от другата страна на Колдуел, в новата къща на родителите на Блей, онази, която майка му не харесваше, защото всичко работеше, а дъските на пода не скърцаха под стъпките ти.
	Без сърцето си Куин бе празен съд. Дори и с малките до себе си.
	Така че, да, болеше. Просто се учудваше колко много.


>	15

	Седемдесететажната сграда на Колдуелската застрахователна компания се намираше във финансовия район и служеше за ориентир сред останалите по-лъскави, но по-ниски небостъргачи. Според надписа в основата й тя бе построена през 1927 г. и наистина, в сравнение с по-модерните си съседи, приличаше на великолепна грандама в компанията на проститутки. С гаргойлите, които обозначаваха трите й надстройки, пищната корона от дърворезба и латинските сентенции на върха тя беше паметник на величието и дълголетието на града.
	Докато Зайфър приемаше очертанията си на покрива й, вятърът развяваше косата му, а очите му се насълзиха от студ. Далече под него светлините на града се разстилаха като ореол, разсичан надве от река Хъдсън.
	Един по един към него се присъединиха и останалите от шайката копелета: дивият Балтазар; Сайфън и Син, който се държеше в периферията, като източник на зло, чакащ да съсипе нечия щастлива съдба.
	Познаваше ги толкова добре тези мъже, с които се беше бил рамо до рамо в продължение на повече от двеста години. Нямаше нищо, което да не са делили: проливане на кръв, както на собствената им раса, така и на врага; жени, както от собствената им раса, така и човешки; подслони, както тук, така и в Древната страна.
	— Значи, утре — каза Балтазар във вятъра.
	— Да. — Зайфър проследи с поглед магистралата, ширнала се далече под тях, с белите светлини на колите, идващи към тях, и червените на онези, които се отдалечаваха. — Утре вечер отпътуваме.
	Не бяха прекарали много време в Новия свят и не бяха постигнали нищо от онова, което бяха възнамерявали, когато прекосиха океана. Първоначално бяха дошли да търсят лесъри, тъй като в Древната страна врагът беше намалял драстично, а им бе омръзнало да тероризират човеците. С пристигането си бяха открили, че и тук редиците на лесърите бяха силно оредели. Не след дълго амбициите им нараснаха. Кор искаше да се възкачи на престола и те бяха сключили необходимите съюзничества с аристократите от глимерата, които искаха Съветът да притежава повече власт.
	Опитът за преврат се беше провалил.
	Въпреки че бяха успели да прострелят Рот в гърлото, кралят не само беше оцелял, но и се беше сдобил с още по-голяма власт… и това бе поставило шайката копелета в крайно лошо положение.
	А после приоритетите се бяха променили, поне за Кор.
	След като Избраницата Лейла беше влязла в живота на лидера им, всичко друго като че ли бе престанало да има значение за него, но и за останалите това беше нещо хубаво. В природата на Кор открай време имаше жестокост, която вдъхваше страх и по този начин и респект. Но след онази жена острите ръбове на Кор бяха загладени така, че бе станало много по-лесно да си имаш работа с него. Поради което копелетата бяха станали много по-продуктивни, тъй като вече не им се налагаше непрекъснато да следят в какво настроение е Кор.
	А после водачът им беше заловен или убит.
	До тази нощ те нямаха представа кое от двете и очевидно никога вече нямаше да го видят. Съдбата им беше свидетел, че се бяха опитали да го намерят, него или тленните му останки, и бе трудно да сложат край на издирването. Ала не разполагаха с никаква информация, а братята продължаха да ги преследват и най-мъдрият избор бе да се върнат там, откъдето бяха дошли.
	Изведнъж в съзнанието на Зайфър изникна образът на Троу и той се намръщи.
	Уви, бяха изгубили още един от своите редици. Троу, вторият след Кор, бе изритан от групата, когато амбициите му се бяха оказали по-неотстъпчиви от тези на Кор. Несъвместимостта на целите им бе застанала между тях и така мъжът, който изобщо не би трябвало да бъде с тях, си беше тръгнал, ставайки просто бележка под линия в тяхната история. Троу, бивш аристократ, някога обект на подигравки, постъпил на служба при тях като изплащане на дълг, който с течение на времето се бе доказал, си беше тръгнал от редиците им. Навярно вече бе убит от лесъри или други вампири от класата си, с които беше заговорничил.
	Никой от тях не го беше грижа за неговата загуба толкова, колкото за загубата на Кор.
	Докато гледаше града под тях, Зайфър си помисли, че би им се сторило немислимо, когато за първи път пристигнаха на тези брегове, един ден да си тръгнат от тук без двамината, които бяха партньори във всички отношения, които имаха значение. Имаше обаче една истина, която важеше и за живите, и за мъртвите: съдбата следва своя ход и в девет от десет случая индивидуалният избор, склонностите и предвижданията нямаха никакво значение.
	— Целта ни сега е…
	Не довърши.
	Балтазар изруга.
	— Ще намерим друг, приятелю. И ще го направим там, където ни е мястото.
	Да, помисли си Зайфър, така и щяха да сторят. В Древната страна имаше замък, който бе тяхна законна собственост, както и догени, които обработваха земите, осигурявайки храна както за тях, така и за продажба в околните села. Суеверните човеци в региона се държаха настрани от тях. Имаше жени, човешки и няколко от собствената им раса, с които да спят. Може би дори щяха да намерят и лесъри…
	О, съдби, звучеше толкова ужасно. Стъпка назад, вместо напред.
	И все пак не можеха да останат тук. Първото правило на войната, ако искаш да оцелееш, е да не се изправяш срещу враг, който е по-могъщ от теб, а Братството, оглавявано от краля, разполагаше с огромни финансови ресурси и оръжия. Докато все още съществуваше възможността да детронират Рот по законов път, беше различно. Ала сега, когато шайката се състоеше от четирима воини, без безспорен лидер, нито пък план за действие?
	Не. Положението не беше добро.
	— Утре тогава — каза Балтазар. — Утре отпътуваме.
	— Да.
	На Зайфър наистина му се искаше да отнасяха тялото на Кор със себе си.
	— Ще го потърсим за последен път — обяви той във вятъра. — Тази, последната ни нощ тук, ще се опитаме да открием нашия лидер.
	Щяха да направят един сетен опих и макар че изходът нямаше да се различава от предишните, това щеше да им помогне да се примирят с мисълта, че са изоставили мъртвия си събрат.
	— Да вървим тогава — заяви Балтазар и един по един те се дематериализираха в студения мрак.

	* * *

	В мига, в който Вишъс си тръгна от къщата, Лейла си пое дълбоко дъх, ала това изобщо не й помогна.
	Остана там, където беше, до масата в кухнята, заслушана в нищото, а после стана и обиколи първия етаж, влизайки и излизайки от уютните стаи. На заден план в ума й се въртеше мисълта, че ранчото бе съвършено малко гнезденце, място, където една сама жена може да се чувства в безопасност.
	Щеше ли някога да има възможността да доведе близнаците тук?
	Тревогата я задушаваше и тя отиде до плъзгащата се стъклена врата, през която си беше тръгнал Ви. Пристъпи навън, при което хрущящият сняг, покриващ верандата, изскърца под пантофите й, и отново опита да си поеме въздух.
	Този път, когато го изпусна, дъхът й се издигна като облаче над главата й. Изжулени от всичкото плачене и бърсане на сълзи, бузите й горяха в студения ясен въздух и тя вдигна очи към небето. Плътни облаци закриваха блещукащите звезди, а моравата беше застлана с пресен сняг, което издаваше, че през деня беше валяло.
	Лейла обви ръце около си себе си и…
	Всичко спря. Биенето на сърцето й, дишането, дори мислите в объркания й ум: сякаш бушоните й бяха изгорели и тя стана като къщата зад себе си — застинала и празна.
	Обърна се на изток и си пое дъх, докато ребрата не я заболяха от усилието, ала не се опитваше да улови никаква миризма. Опитваше се да задържи дробовете си неподвижни, а ако можеше да накара сърцето и органите си да застинат в тялото й, би го направила.
	Ехото на собствената й кръв беше толкова слабо, че беше трудно да реши дали е грешка от нейна страна, неправилно изтълкуване на това, което ставаше наистина. Но не… действително долавяше полъх на собствения си живот, източникът му беше някъде на север… всъщност на северозапад.
	Сърцето отново задумка в гърдите й.
	— Кор…? — прошепна.
	Слабият сигнал не идваше от там, където се намираше имението на Братството. Беше прекалено на запад за това. Беше…
	Лейла погледна назад към вратата, през която беше излязла. Поколеба се. И тогава си спомни думите на Вишъс.
	Без да е сигурна къде отива, тя затвори очи и се дематериализира на неголямо разстояние, приемайки физическите си очертания на една детска площадка, която беше забелязала, докато идваха насам.
	Застанала до празните люлки и катерушки, тя отново накара тялото си да застине.
	Да… наистина…
	Изскърцване на метал зад гърба й я накара да се обърне рязко, ала беше просто вятърът, разклащащ една от люлките, чиито вериги протестираха срещу обезпокояването.
	Отново притвори клепачи и се съсредоточи върху целта си, мъчейки се да не избързва.
	Докато молекулите й се носеха по въздуха, гласът на Вишъс ечеше в главата й.
	_Не избираме в кого се влюбваме и да се мъчиш да се разубедиш от чувствата си, е обречено на провал. Не си сгрешила с това, че го обичаш, окей? За тази част никой не може да те вини, защото то е, какво то е, а ти си страдала достатъчно. Освен това, както казах, той не те е наранил, нали така? Така че у него все трябва да има и нещо, което не е зло._
	Този път, когато прие очертанията си, сигналът, който следваше, бе по-силен, траекторията й беше съвършено точна. Измина половин километър. А после още по-голямо разстояние — до последните предградия, преди ливадите край тях. След това? Отиде още по-далече, навлизайки в горите, които бележеха началото на парка „Адирондак“.
	Последната отсечка надали бе повече от триста метра и когато си възвърна физическото тяло, в лицето й се навираше клон.
	Отмести го настрани и се огледа наоколо. Снегът тук беше по-дебел, вятърът — по-слаб, теренът — каменист. Навсякъде имаше сенки… а може би така й се струваше заради неспокойството й.
	Близо… толкова близо. Ала къде точно?
	Лейла се завъртя бавно в кръг. Наоколо нямаше никой, нито дори горски животни.
	Изглеждаше невероятно Кор да е прекарал тук цял ден и да е оцелял… макар че… валял бе сняг, а и се задаваше буря. Може би облачната покривка се бе оказала достатъчна? Не беше риск, който някой би поел, особено ако имаше други, по-безопасни опции, но ако беше изваден от строя по някакъв начин?
	Та нали, ако беше мъртъв, тя не би усетила нищо.
	Наклонила глава на една страна, Лейла се намръщи, забелязала нещо необичайно в пейзажа.
	Имаше нещо… ей там… вляво от един дъб, толкова висок, че трябва да беше на поне сто години. Да, беше някаква купчинка, която изглеждаше не на място в гората.
	Лейла повдигна ръба на одеждата си и направи една, а после втора стъпка…
	… към каквото и да беше това там.


>	16

	Ресторантът „При Салваторе“ беше прочут не само в Колдуел, но и по цялото Западно крайбрежие, отдавнашно заведение, издържано в стила на времето на „Рат Пак“, с обедите с три мартинита, любовници и издокарани тузари в шикозни костюми. В модерната епоха много неща се бяха променили във външния свят… и почти нищо под покрива на ресторанта. Червено-черните тапети във фоайето все още си бяха на мястото, както и останалата част от декора на „Кръстникът“, с тежкото резбовано дърво и ленените покривки. Масите и барът бяха подредени както някога, а сервитьорите и сервитьорките все още носеха смокинги. В менюто? Само най-добрата автентична италианска храна, западно от Сицилия, рецептите бяха приготвяни точно както трябваше и както винаги бяха приготвяни.
	Имало бе няколко осъвременявания, но те до едно бяха във внушителната кухня. Бяха добавени и две предястия, което беше голяма работа… поне докато третото поколение клиентела ги бяха опитали и бяха решили, че, да, наистина си ги бива.
	Е, имаше и още нещо, което беше различно.
	Седнал зад бюрото в кабинета си, Ай Ем вдигна телефона, като в същото време взе последната поръчка на месо.
	— Вини, как си? — каза, накланяйки глава, за да задържи слушалката до ухото си. — Аха… добре. Аз съм добре. Аха, не, ще имам нужда от повече телешко. Аха. Искам другия доставчик. Качеството е…
	Един от мениджърите подаде глава през вратата.
	— Тя е тук. Добър опит, добро държание. Ще свърши работа.
	Ай Ем закри долната част на слушалката с ръка.
	— Нека влезе.
	Докато той и месарят продължаваха да обсъждат поръчката, мислите на Ай Ем се върнаха към времето, непосредствено след като пое ресторанта. Човеците, с които работеше, смятаха, че е афроамериканец, какъвто той не беше, но като сянка можеше да минава в света на хората като член на тази раса. А това някой тъмнокож да поеме тази традиционно италианска забележителност и повод за гордост беше същински шок за всички, от персонала до клиентите и доставчиците.
	Ала третият Салваторе му беше дал благословията си, след като Ай Ем беше приготвил направо невероятно гато ди патате, паста ала Норма и капоната. След което му ги беше поднесъл с най-страхотните каноли, които старият Салваторе някога беше вкусвал. Не че Сал III беше имал някакъв избор. Дълговете му от хазарт към Рив го бяха принудили да се откаже от нещо, което беше обичал, а Рив на свой ред беше прехвърлил бизнеса на Ай Ем като награда за добрата му работа.
	Ай Ем бе искал да запази традициите (както и притока на италианска клиентела) и подкрепата на Сал му беше осигурила и двете. Особено когато Ай Ем беше оставил враждебно настроените да си мислят каквото искат и беше спечелил всички от старата гвардия един по един, изкушавайки ги с босилека и фузилите си.
	Мястото процъфтяваше, уважението се лееше като река и всичко беше тип-топ. Освен това бе намерил жената на живота си, която по една случайност беше кралицата на с’Хийб. Така че животът му би трябвало да е съвършен.
	Ала не беше.
	Ситуацията с брат му Трез направо го убиваше. Тежко бе да гледа един достоен мъж, повален на колене от съдбата, душата му беше смазана от загуба, за която Ай Ем дори не беше в състояние да мисли, без да му се прииска да повърне.
	— Извинявай, какво? — Ай Ем си заповяда да се съсредоточи. — Да, извинявай, това е окей. Благодаря, мой човек… чакай, ще повториш ли? О, да, мога да го направя. Колко ще ти трябват? Не, няма да ми плащаш. Направиш ли го, ще се засегна. Ще донеса маникотите като подарък за теб и майка ти. Да ви е сладко.
	Усмихваше се, докато затваряше телефона. Оказало се бе, че италианците от старата школа много приличат на Сенките: затворени за външни хора, гордеещи се с традициите си, изпълнени с подозрение към онези, които не познават. Ала след като те приемеха веднъж? След като се докажеш и бъдеш допуснат до тях? Бяха лоялни и щедри, почти сякаш не бяха от човешката раса.
	Всъщност за него истинските италианци се бяха превърнали в нещо като отделна раса, различна от останалите двукраки плъхове на планетата.
	Щеше да направи маникотите за майката на Вини, госпожа Джуфрида, и лично да й ги занесе. А когато пристигнеше поръчката за месо, щеше да има допълнително пържоли или наденица, или особено хубаво парче говеждо без пари. Работата беше там, че той би приготвил маникотите, така или иначе, дори ако нямаше да получи нищо в замяна, защото госпожа Джуфрида беше същинско съкровище, което идваше в първия петък на всеки месец и винаги си поръчваше паста кон ле сарде. А ако си мил с майката на Вини, той беше готов да умре за теб.
	Беше отлична договорка…
	Изведнъж Ай Ем се вкамени, неподвижен като статуя. И интересно, като се имаше предвид какво стоеше на отворената врата на кабинета, му се струваше уместно да изпробва вариант на вцепенението.
	На прага стоеше висока жена вампир, чието тяло с приятни извивки бе облечено в черен спортно-елегантен панталон и черен пуловер с яка по врата. Черната й вълниста коса беше прибрана с шнола, не носеше грим, не че се нуждаеше от каквато и да било помощ от „Мейбелин“. Беше поразително красива със съвършени устни, очи като от някое аниме и бузи, порозовели от студа навън. Или пък защото беше нервна, тъй като идваше на интервю за позицията на сервитьорка.
	Ала нищо от външния вид и облеклото й не бе шокиращо само по себе си. Всичко събрано заедно бе това, което спря дъха му.
	Ай Ем се изправи бавно, сякаш, ако се движеше по-бързо, главата му щеше да експлодира.
	— Селена? — прошепна.
	Само че не можеше да бъде истина… нали?
	Красивите вежди на жената подскочиха.
	— Ъ… не. Името ми е Терез. Приятелите ми ме наричат Трез.
	В миг светът се завъртя около оста си и Ай Ем рухна в стола си.
	Жената направи крачка навътре, като че се притесняваше дали той няма нужда от първа помощ, но после спря, сякаш не знаеше какво да направи. Добре дошла в клуба.
	— Добре ли сте? — попита тя.
	С глас, който звучеше абсолютно, напълно, досущ като гласа на мъртвата шелан на брат му.

	* * *

	Вместо да се прибере в имението на Братството за през деня, Трез бе останал в клуба си. Като сянка, слънцето не само не му вредеше, а дори му харесваше… не че днес го беше зърнал и за миг заради снега, който беше валял през целия ден. Беше останал в клуба най-вече защото понякога навалицата вкъщи беше повече, отколкото бездруго прецаканата му глава беше в състояние да понесе, и просто имаше нужда от малко лично пространство.
	Едно преимущество? Столът му беше толкова мек, че на практика беше почти като регулируемо болнично легло, без страничните пречки и торбичката за интравенозна система.
	Трез се завъртя със стола си към стъклената стена и се загледа в дансинга. Осветлението беше включено и драскотините по боядисаните в черно борови дъски адски го дразнеха. Почистващата компания вършеше страхотна работа, ала беше безсилна да поправи щетите, нанесени от стотици танцуващи пияни крака. Вероятно беше време за шлифоване и полиране. Отново.
	Разбира се, това си беше чиста загуба на време и пари, защото подът пак щеше да бъде съсипан и освен това никой не можеше да види излющените петна, когато наоколо проблясваха лазери, а мястото беше тъмно като вътрешността на шапка. Ала за Трез то беше нетърпимо. Знаеше, че несъвършенствата са там, и ги ненавиждаше.
	Предполагаше, че поддръжката на пода беше клубният еквивалент на това да косиш моравата пред къщата си. Знаеше, че е като да преследваш движеща се мишена, но поне за десетина минути тревата ти беше като килим.
	Погледна часовника си. Седем.
	Преди около два часа, някъде около пет, беше взел душ в личната си баня, беше се избръснал и беше сменил онова, което на практика бе работната му униформа — спортно-елегантен панталон и копринена риза. Тази вечер горната му половина беше издържана в сиво, а долната — в бяло, без бельо отдолу.
	Отново си погледна часовника. И преброи часовете, откакто за последен път беше слагал нещо в уста. Сякаш знаеше, че това бе единственият му шанс да изрази мнението си по въпроса, стомахът му изръмжа гръмогласно.
	Проклетият Ласитър. Покана за вечеря. В „Сал“.
	По дяволите.
	Последното, което искаше, бе да седи срещу ангела и да слуша тирада за пенисовия символизъм в „Дедпул“. Проблемът? Брат му, Ай Ем, действително приготвяше най-страхотния сос болонезе, а ако Трез не се появеше, изобщо нямаше да се учуди, ако Ласитър цъфнеше тук в клоунски костюм и започнеше да бибипка носа му, докато не го накараше да откачи.
	Не че за това щеше да бъде нужно кой знае колко. Но все пак.
	Той отново си погледна часовника. Изруга. Взе решение.
	Изправи се, увери се, че пистолетът му си е на мястото на кръста му, взе портфейла и телефона си и си облече сакото.
	На долния етаж Хекс инвентаризираше алкохола на бара.
	— Ще се върна — каза той на шефката на охраната. — Искаш ли да ти донеса нещо за вечеря от ресторанта на брат ми?
	Хекс поклати глава, докато вдигаше каса с „Абсолют“ върху плота, сякаш беше лека като перце. Раменете й бяха почти толкова широки, колкото тези на човешки мъж, а и останалата част на тялото й бе в също толкова добра форма. С късата си коса и оловносивите очи тя бе някой, с когото дори пияниците бързо си даваха сметка, че е най-добре да не се бъзикат, което я правеше съвършена за работата й.
	— Не, благодаря ти. Ядох вкъщи. — Тя повдигна вежда. — Не те видях на Първото хранене.
	Това бе най-близкото до „защо не се прибра снощи?“ и той наистина го оценяваше. В много отношения Хекс беше като мъж: говореше кратко и по същество и не беше по съчувствието.
	Сериозно, тя беше една от малцината, чиято компания търпеше. Напоследък бе започнал да ненавижда съчувствени погледи, дълги, прочувствени въздишки и прегръдки, които се проточваха прекалено. Не че не оценяваше подкрепата, ала работата беше там, че когато си в траур, е трудно да бъдеш край хора, на които им е гадно, защото ти се чувстваш зле. Да вижда болката на братята и техните шелани заради него? Е, това го нараняваше и го караше да се чувства още по-зле и още по-изтощен. И отново, и отново.
	— Ще се върна в осем. — Трез почука два пъти с кокалчета по черния гранитен плот. — Мобилният е у мен.
	— Разбрано.
	Отправи се към изхода, кимвайки на работещите момичета, които тъкмо пристигаха и все още не се бяха преоблекли. Докато минаваше покрай човешките жени, усещаше, че го гледат, желаят го, мислят си за него. Всъщност открай време си падаха по него и имаше време, когато той би се възползвал от възможността. Ала вече не и очевидно въздържанието му само усилваше привлекателността му.
	Не беше разказал за Селена на никого в работата. Единствено Хекс знаеше, а тя не би казала нищичко никому.
	Добрата новина? След като беше отказал на няколко от проститутките, се беше разчуло и те бяха престанали да го свалят. И слава богу; повдигаше му се от жени, както човешки, така и вампири. Само при мисълта която и да било от тях да го докосне или дори да помисли сексуално за него, стомахът му се обръщаше.
	Въздухът навън беше тежък и студен — предвестник на задаващата се буря — и той трябваше да си поеме дъх на няколко пъти, за да преглътне жлъчката, надигаща се в гърлото му.
	Оставяйки настрани желанието да повърне, Трез беше напълно щастлив да изживее остатъка от нощите си сам. Не можеше да си представи дори за миг реалност, в която някоя друга жена щеше да влезе в живота му и да остави какъвто и да било отпечатък върху него…
	Гласът на Селена изникна от нищото и изпълни главата му. _Можеш ли да ми обещаеш това, Трез? Че ще допуснеш хубавите мигове от живота до себе си дори когато мен няма да ме има?_
	Трез прокара ръка през лицето си.
	— Обич моя. Обич моя… това е нещо, за което двамата с теб никога няма да се наложи да се тревожим.
	Стегна се и погледна към беемвето си. Дали да не отидеше с колата? Така щеше да съкрати вечерята с поне двайсет минути, защото просто „трябваше“ да се върне навреме за отварянето на клуба.
	В крайна сметка обаче се дематериализира, приемайки очертанията си в ъгъла на предния паркинг на „Сал“. Малкото сняг, паднал досега, беше изринат и белият ръб по периферията на паважа приличаше на покрития с шприцована глазура ръб на торта. Немалък брой коли бяха паркирани възможно най-близо до сградата, където струеше светлина както от уличните лампи, така и от ресторанта.
	Приближи се до сенника над главния вход, отърси снега от мокасините си върху пътеката и пое по червения килим, отвеждащ до трите стъпала пред вратата.
	Колко жалко, че щеше да му се наложи да се занимава с Ласитър, помисли си, докато влизаше. В противен случай може би дори би успял да се наслади поне малко на храната.
	— Здравейте, господин Латимър.
	— Здрасти.
	Трез махна с ръка на човешката жена зад катедрата на салонната управителка. Очите й се плъзнаха по него и усмивката й красноречиво говореше, че страшно би искала да прекара нощта с него. Но разбира се, тя запази дистанция.
	Репутацията му, че не иска да си има никакво вземане-даване с жени, го беше изпреварила. Благодаря ти, Ай Ем.
	Мина през частта с хладилните витрини, пълни с предястия и сувенирни чашки за шотове и декоративни лъжици (защото, да, хората пътуваха дотук само за да посетят „При Салваторе“), и влезе в бара.
	— Как я карате, господин Латимър.
	Барманът беше двайсетина годишен тип, който беше толкова секси, че би могъл да бъде модел за реклама на одеколон на „Гучи“ или „Армани“: тъмна коса, силна брадичка, яркосини очи, широки рамене, дрън, дрън, дрън. В почивните си нощи идваше в „сЕнКи“, където беше особено популярен сред жените от своята раса… и беше очевидно, че наистина харесва статуса си на Секси Тип в Клубната Сцена на Колдуел.
	Нека му се радва, докато може.
	— Здрасти, Джио.
	Аха, защото тип като него определено не можеше да използва истинското си име, което беше Джордж.
	— Обичайното? — попита Джио. — Ще останеш ли за вечеря?
	— „Да“ за вечерята и „не“ за пиенето. Но благодаря.
	— Шефът е в кабинета си.
	— Ясно.
	Трез бутна тапицираната летяща врата до огледалните лавици с бутилки и влезе в обляната с ярка светлина кухня, пълна с плотове от неръждаема стомана и професионални уреди, искрящи от редовното почистване. Плодът беше застлан с плочки, с цвета на теракотените покриви в Сиена, готвачи с традиционни бели шапки бяха наведени над тенджери и купи, и дъски за рязане. До един бяха мъже и до един бяха италианци, макар че Ай Ем се надяваше да промени първото с течение на времето… но не и второто.
	Мили боже, уханието беше толкова апетитно… лук, босилек, риган, домати и наденици, които се задушаваха по котлоните.
	По дяволите, ненавиждаше Ласитър да е прав за каквото и да било. Само дето, мамка му, наистина умираше от глад.
	Кабинетът на Ай Ем беше в самото дъно и докато завиваше зад ъгъла, Трез не обърна никакво внимание на факта, че на прага стоеше жена вампир. Трез редовно наемаше членове на расата, особено през зимните месеци, когато в тази част на щата се стъмваше в четири следобед. И, да, смътно си даде сметка, че миризмата й беше необикновена и приятна, но това не беше нищо по-различно, отколкото ако минеше покрай букет цветя.
	Всичко започна да се променя, когато се приближи зад нея и погледна над главата й към брат си.
	Ай Ем седеше на бюрото си с увиснала челюст, мургавото му лице бе пребледняло, очите му приличаха на сателитни чинии.
	— Добре ли си? — попита Трез. — Какво…
	Ай Ем заклати глава, ръцете му се вдигнаха като на забавен каданс, докато се изправяше на крака. А после всичко това беше забравено, заедно с всеки миг от минало, настояще и бъдеще, когато жената се обърна.
	Трез залитна назад, препъвайки се, докато не се блъсна в стената… а после вдигна ръце, сякаш за да се предпази от удар. През кръстосаните му китки погледът му се плъзна по очите, устните, носа… косата… шията и раменете… тялото…
	_Селена…_
	Това беше последното, което си спомняше.


>	17

	_По-късно, дълго след като бавачката му си беше отишла, Кор се свлече изтощен върху студената корава земя пред колибата. Не му беше останал въздух в дробовете, за да крещи, нито енергия, за да се бори с веригата, която го държеше като пленник, нито желание да беснее, задето го бяха изоставили._
	_Вцепенено примирение се разля в гърдите му, носейки със себе си хлад. Не… това беше вятърът. При липсата на физическо усилие, вледеняващият декемврийски вятър изцеждаше топлината от тялото му и той разбра, че ако не намери подслон, е обречен._
	_Вдигна мръсната наметка от земята и я уви около себе си, позволявайки на тялото си да потрепери за миг. След това се изправи и като се протегна колкото му позволяваше веригата, погледна зад ъгъла на колибата. Вратата беше отворена и му се стори, че усеща топлината, струяща отвътре. Ала това беше илюзия, плод на спомен, а не на реалност, защото огънят отдавна беше угаснал._
	_Очите му потърсиха хоризонта. Между дънери и пухкави борови клони видя, че скоро ще съмне, зората вече се задаваше от изток, за да прогони мрака. Слънцето не обещаваше почти никаква топлина, но не носеше и никаква заплаха. Като претранс, той нямаше защо да се тревожи, че ще бъде изпепелен от лъчите му. Гладът и жаждата обаче бяха нещо, за което трябваше да се погрижи, ако искаше да оцелее. Без грам подкожна мазнина и с пресъхнало гърло, нямаше да издържи дълго, особено през зимата._
	_Направи един последен опит да свали кожения нашийник, но бързо се отказа. Беше се мъчил да го направи толкова пъти, че беше раздрал шията си до кръв и всеки допир беше прекалено болезнен._
	_Никой от селото нямаше да му помогне. Никой не го беше правил преди…_
	_Промъкваща се сянка към малиновите храсти пред него отвлече вниманието му от задаващия се изгрев._
	_Каквото и да бе помръднало, замръзна в мига, в който той се обърна към него. А после от другата страна се появи втора сянка._
	_Вълци._
	_Прескъпа Скрайб Върджин… вълците го бяха надушили._
	_С разтуптяно сърце, Кор се огледа панически наоколо. Очаквал бе да дойдат и те вероятно го обкръжаваха сега, когато най-сетне беше притихнал. Той напразно потърси някакво оръжие, нещо, с което да се защити…_
	_Камъкът, привлякъл вниманието му, беше в обсега му, ако опънеше веригата си докрай, ала тежеше повече, отколкото можеше да вдигне с лекота. Пъхтейки, напрягайки се, използвайки последните капчици от силата си, той го повдигна от земята…_
	_Ниско ръмжене долетя откъм храсталаците и на Кор му се стори, че вълците си играят с него, предупреждават го, че са тук, та да побегне и те да се позабавляват, преди да закусят с него._
	_Обезумял от страх, той отстъпи назад…_
	_Съчка се счупи под тежестта на едно от животните. И още една._
	_Никакъв шанс да стигне до вратата и да се затвори вътре, не можеше и да се покатери на покрива или…_
	_Обърна се и погледна мръсния прозорец. Докато вълците се приближаваха, а лъхтящата им агресия ставаше все по-шумна, Кор стисна зъби и вдигна тежкия камък над главата си. С прилив на сила, каквато не знаеше, че притежава, го метна срещу прозореца._
	_Стъклото се пръсна и той се дръпна назад, вдигайки ръка, за да се предпази от парченцата. Нямаше повече време за мислене. Възпламенени от трясъка, дебнещите го хищници се хвърлиха в атака — море от жълти очи, остри зъби и силни тела._
	_Кор скочи толкова високо, колкото можа, сграбчи долната част на рамката и се изтегли в колибата. И в мига, в който се строполи на купчинка на около крачка от сламеника си, вълците се блъснаха във външната стена с тътен и дращене, хищни пасти изчаткаха в отвора, през който беше избягал, сега ръмжащи от безсилен гняв._
	_Вратата все още зееше широко отворена._
	_Кор се надигна на колене и запълзя по голия под, разпръсквайки мръсни купи и прибори…_
	_Веригата му се обтегна до краен предел, преди да беше стигнал целта си, и го дръпна рязко назад; краката му се опитаха да продължат напред, дори когато горната половина на тялото му се закова на място. И именно тогава водачът на глутницата се появи на прага. Беше с размерите на малък кон, зъбите в оголената му паст бяха като кръстосани ками, лигите му образуваха локвичка в краката му и в сравнение с него останалите вълци приличаха на кутрета._
	_Усмихваше се. Вълкът му се усмихваше._
	_Кор хвърли поглед към вратата, отворена навътре в колибата._
	_А после реагира мълниеносно, без дори да си даде сметка, че е взел решение да действа. Хвърли се по корем, подпирайки кървящите си длани в пода и замахна с крака, описвайки кръг… и улучвайки вратата на косъм._
	_Тя се затвори с трясък и грубото резе се хлопна в същия миг, в който огромният вълк се хвърли напред._
	_Животното се блъсна в дървените летви толкова силно, че те издрънчаха в грубите железни пречки, които ги задържаха на място. Но устояха. Понесоха удара._
	_Треперещ от ужас, Кор се сгуши, притискайки колене до гърдите си. Запуши уши с кървящите си ръце и заплака, а воят на вълците отекваше силно в главата му…_
	_И именно тогава се появи призракът._
	_Дойде при него в колибата, пристъпвайки през солидната стена така, сякаш беше от въздух._
	_Кор примига през сълзи и впери поглед в белите одежди и дългата руса коса… и лицето, красиво като сън._
	_Безмълвно, реейки се във въздуха, призракът се изправи пред него, ала той не се боеше. Нима бе възможно нещо толкова прелестно да го нарани?_
	_И в този миг си даде сметка, че вълците си бяха отишли. Сякаш тя ги беше отпратила._
	_„В безопасност съм — помисли си. — С нея и само с нея съм в безопасност…“_

	* * *

	И шибаният „Оскар“ отива при..?
	След като прие физическите си очертания в гората на известно разстояние от Лейла, Вишъс едва се сдържа да не запали цигара. Движеше се срещу вятъра, докато я следваше, а тя беше толкова погълната от това, което правеше, че едва ли би забелязала пламъчето на запалката му или крайчеца на цигарата му, но все пак.
	Бяха стигнали толкова далече… и толкова малко ги делеше от това да сложат край.
	Лейла беше на около трийсетина метра от него, белите й одежди се открояваха в гората като сигнален огън. И я виж ти, нещо беше привлякло вниманието й и тя отиваше бавно към него, навела глава надолу, сякаш беше съсредоточена върху земята.
	Вишъс се усмихна на себе си. Най-старият трик на света. Вземаш онзи, от когото ти трябва нещо, разчовъркваш емоциите му, натискаш няколко лоста тук-там… и откриваш копелето, което търсиш, защото въпросната жена те отвежда право при него. Кор избягва и изчезва. Кръвта на Лейла е във вените му. Тя се чувства виновна, сама и уплашена, отритната жертва на обстоятелствата. Работата на Ви? Да я изслуша уж съчувствено, да й предложи привидно искрено разбиране и да й подскаже какво да направи, така че, когато излезе на терасата и долови ехото от себе си по вятъра, да последва импулса да отиде и да помогне на мъжа, когото обича.
	Дали беше знаел със сигурност, че ще излезе в снега навън и ще подуши въздуха? Не, но можеше да се очаква, като се имаше предвид, че очевидно се беше задушавала в онази кухня. Беше ли й дал телефона си с надеждата да го пъхне в джоба си и да го вземе със себе си, където и да отидеше, та той да може да проследи GPS-a му на другия си телефон? Аха. Беше ли разочарован, че го беше оставила в къщата? Аха. Можеше ли да компенсира това като брат, чиято жена не можеше да му даде от кръвта си, поради което беше пил от вената на Лейла, преди тя да забременее, и следователно бе в състояние да я проследи, ако се съсредоточи? Аха. Проследи ли я дотук? Аха.
	Не, дори не беше сигурен, че Кор е все още жив. Така както не беше сигурен, че Лейла ще отиде при него, ако го усети. Но някои залози си струваше да бъдат направени.
	И този очевидно щеше да се окаже печеливш.
	Пред него Лейла спря. И бавно се отпусна колене.
	Бинго.
	Дематериализира се по-близо, използвайки дънера на един дъб за прикритие. Без да откъсва поглед от Избраницата, бръкна под коженото си яке и стисна дръжката на пистолета си.
	Тя се привеждаше напред към нещо, което приличаше на обикновена снежна пряспа… и зад дървото Ви стори същото… не че това му помогна да види по-добре…
	Не беше пряспа. Ни най-малко. Движеше се.
	Я виж ти! Под студената завивка на снега лежеше полумъртъв гол мъж, заобиколен от преспите, които вятърът беше навял около него.
	Ви се намръщи и вдигна преценяващ поглед към небето. Как, по дяволите, Кор беше успял да преживее деня? От друга страна, нима гъстите облаци се различаваха особено от кадифените завеси на прозорец? Всеки вампир, който беше с ума си, би потърсил четири стени и покрив, където да се скрие през деня, но ако вече си близо до смъртта, несъмнено просто оставаш да си лежиш там, където си, молейки се на някого, който и да било, да извадиш късмет.
	А на Кор късметът очевидно се беше усмихнал.
	Сега обаче му беше изневерил, помисли си Вишъс, докато се дематериализираше още по-близо, готов да изскочи и да поеме контрол над ситуацията.
	И тогава видя лицето на Кор.
	Сиво. Беше сиво. Ала очите му бяха отворени и той се взираше в Лейла така, сякаш беше видение… чудо, изпратено му от Небитието.
	Плачеше. Сълзи се стичаха по прежълтялата му кожа и когато посегна да я докосне, от голата му ръка се посипа сняг.
	Лейла улови дланта му и я поднесе към сърцето си.
	— Жив си… — каза задавено.
	Кор се опита да проговори, но от устните му излезе само прегракнал стон.
	И това като че ли я мобилизира.
	— Трябва да те спася…
	— Не! — изрече той рязко. — Остави ме. Върви…
	— Ще умреш тук.
	— Нека умра. — Лейла се опита да каже нещо, ала Кор не й позволи, гласът му бе изтънял и слаб. — Ала сега съм щастлив… ще отнеса спомена за теб със себе си… в Дънд…
	Лейла прегърна покритото му със сняг тяло и зарида.
	— Не, можем да те спасим, аз мога да те спася…
	Все тая, помисли си Ви. Време бе да си свърши работата.
	Това, което се разиграваше пред очите му, бяха емоционални глупости, които не засягаха истинския проблем, който не се беше променил само защото двамата се вживяваха в ролите на Кейт и Лео след потъването на „Титаник“.
	Човече, добре, че той беше тук, за да се погрижи за това, защото всеки друг от братята като нищо можеше да бъде разколебан от тази сцена. Той обаче беше по-корав и не, не че беше ядосан на Лейла или искаше да й отмъсти, нито дори изпитваше особена враждебност спрямо Кор.
	По дяволите, в настоящото състояние на копелето то би било като да си губи времето, мразейки блок сух лед.
	Не, беше тук просто за да оправи издънката на Куин в Гробницата, където незнайно как Кор го беше надвил и го беше заключил вътре. Щеше да изпрати Лейла обратно в ранчото, след което щеше да застреля Кор като куче, тук и сега.
	Защото, честно, достатъчно с тези простотии. Един куршум в мозъка и тази загуба на енергия за Братството щеше да свърши. Е, да, можеха да го подложат на мъчения, ако с помощта на някое чудо успееха да го върнат към живот. Ала шайката копелета не бяха идиоти. Разполагали бяха с трийсет дни, за да се окопитят, преместят и дистанцират от изчезналия си лидер. Кор вече не разполагаше с информация, която би могла да им бъде от полза, а що се отнасяше до правото на Тор да го убие? Братът и така вече бе на самия ръб на лудостта. Да убие Кор, щеше да го тласне още по-близо до лудостта, не да му помогне да се измъкне от там, където беше затънал.
	Освен това войната наближаваше критична точка. Обществото на лесърите беше на път да рухне. Но Омега все още беше тук, докато някой не го изместеше с груба сила, и това беше работа на Бъч, поне според пророчеството. След всички тези години на битки краят наближаваше и Братството трябваше да се върне към основната си функция, която беше унищожаването на истинския враг на расата. Вместо да си губят времето с някакви второстепенни самозванци, които и така вече бяха кастрирани.
	Ви взе решение. Време бе да сложи край на всичко това.
	Вдигнал дулото на пистолета, той излезе иззад дървото.


>	18

	Легнала върху голото студено тяло на Кор, Лейла отчаяно искаше да го стопли, да го изведе от гората, да го нахрани и напои. Как така изобщо беше жив? Как беше оцелял дори час, да не говорим пък за цял ден, при тези условия? Прескъпа Скрайб Върджин, беше толкова вкочанен, че дори не трепереше — тялото, ръцете, краката му бяха сковани като на статуя, брадясалото му лице бе разкривено от болка.
	— Трябва да те махнем от тук — каза тя настойчиво. — Ще пиеш от вената ми, а след като сме в безопасност, ще… не знам, ще говориш с тях или пък…
	Изведнъж си спомни думите на Вишъс, че Кор бил оставил ключа в пещерата, когато бе избягал от Гробницата. Това със сигурност означаваше нещо, нали? Ако възнамеряваше да си отмъсти или да им навреди, несъмнено би го взел със себе си, нали? И братята не може да не го знаеха, не може да не го бяха изтълкували като признак на миролюбиви намерения… нали?
	— Трябва да…
	— Лейла. — Немощният глас на Кор беше настойчив. — Лейла, погледни ме…
	Лейла поклати глава, отдръпвайки се леко от него.
	— Нямаме време! Ще замръзнеш…
	— Шшт. — Тъмносините му очи омекнаха. — В душата ми е топло, когато ти си пред мен. Това е всичко, от което се нуждая.
	— Моля те, вземи вената ми. Моля те…
	— Какъв прекрасен начин да умра. В прегръдките ти. По-хубава смърт, отколкото заслужавам, със сигурност. — Напук на всичко рационално, сивите му устни се усмихнаха. — Има нещо, което трябва да ти кажа…
	— Няма да умреш, аз няма да ти позволя…
	— Обичам те.
	Дъхът на Лейла секна.
	— Какво?
	Предсмъртната му усмивка стана почти замечтана. А може би „благоговейна“ би било по-правилно.
	— _Обичам те с цялото си черно, изсъхнало сърце, любов моя. Не заслужавам земята под краката ти, нито уханието ти в ноздрите си, нито дара на кръвта ти, но съм… благодарен за промяната, която ти сътвори у мен. Ти ме спаси и единственото, което превишава любовта ми към теб, е благодарността ми._
	Изрече го забързано на Древния език, сякаш знаеше, че не му остава много време.
	— В покой съм и те обичам, Лейла. — Вдигна вкочанена ръка към лицето й и когато докосна бузата й, Лейла ахна от вледенеността на кожата му. — И вече мога да си отида…
	— Не, моля те, не…
	— Мога да си отида.
	Усмивката му щеше да я преследва до края на дните й. Несъмнено го разкъсваше мъчителна болка, ала цялото му същество излъчваше умиротвореност. За нея обаче нямаше покой. Ако Кор оцелееше, им предстоеше ужасяваща битка. Ако умреше? Щеше да отнесе със себе си в Небитието част от нея.
	— Кор, _моля те_…
	— Така е най-добре.
	— Не, не. Не е, не ме изоставяй…
	— Остави ме да си отида. — Тонът му стана строг. — Ще си тръгнеш от тук с високо вдигната глава, знаейки, че си била почитана и обожавана, дори и само от такъв като мен. Ще ме оставиш да си отида, ще продължиш живота си с малките си и ще си намериш някой, достоен за теб.
	— Не казвай това! — Лейла избърса нетърпеливо сълзите от бузите си. — Можем да оправим всичко.
	— Не, не можем. Трябва да ме оставиш да си отида и да си тръгнеш от тази гора, пречистена от греха, който аз донесох в живота ти. Вината беше, и е, единствено моя, Лейла. Ти не направи нищо грешно и несъмнено знаеш, че ще бъдеш по-добре и в по-голяма безопасност без мен.
	Лейла се приведе напред и отметна сплъстената коса от челото му. Помисли си за гнева на Куин и проблемите с децата им и нямаше как да възрази на думите му. Макар да я убиваше да го изгуби, невъзможно бе да отрече, че Кор беше хвърлил живота й в хаос.
	— Закълни ми се, че ще продължиш напред — настоя той. — Няма да мога да намеря покой, докато не го направиш.
	Лейла закри лицето си с ръце.
	— Имам чувството, че ме разкъсват надве.
	— Не, не, това е благословена нощ. Толкова отдавна искам да изрека истината на глас, ала никога не беше правилният момент. Първо, защото я отричах пред себе си, после, защото се мъчех да й се съпротивлявам и те отпратих от себе си. Ала сега, когато съм на път да напусна тленната си обвивка, съм свободен… и най-важното, ти също. За нас не можеше да има щастлив завършек, Лейла, обич моя. Ще има обаче щастлив завършек за теб. Братята ще ти простят, защото са честни и справедливи и знаят, че злият съм аз, не ти. Ти ще продължиш живота си и ще бъдеш майката, която трябва да бъдеш, ще си намериш мъж, достоен за теб, кълна ти се. Аз не съм нищо друго, освен пречка в съдбата ти, нещо, което трябва да бъде превъзмогнато и оставено зад гърба. Ти ще продължиш напред, обич моя, а аз ще бдя над теб.
	Лейла отвори уста, за да каже нещо, но тогава той се закашля, простена и потрепери.
	— Кор?
	Той си пое дълбоко дъх и клепачите му се притвориха.
	— Обичам те…
	Докато гласът му заглъхваше, жизнената му сила се отцеди от тялото му и то сякаш се смали.
	Главата му се отпусна в снега и едва тогава Лейла си даде сметка, че изобщо бе успял да я повдигне. Ново разтърсващо тялото поемане на дъх и светлината в очите му помътня още повече.
	Ала той все така беше в покой. Изглеждаше…
	Изпращяването на съчка досами нея накара Лейла да вдигне глава и тя ахна.
	Пред тях, извисяващ се, широко разкрачен в снега и с пистолет в ръка, стоеше братът Вишъс. Лицето му бе толкова безстрастно и овладяно, че сякаш бе палач, надянал маска.

	* * *

	Кор имаше чувството, че се намира под вода. Бездруго крехкото му физическо състояние беше толкова окаяно, изложено на студа и природните стихии, че сякаш трябваше да изплува до една несигурна повърхност, борейки се с мощно течение, само за да запази съзнание. Но нямаше да издържи още дълго. Онова, което имаше да каже на Лейла, беше достатъчно важно, за да му вдъхне сила, но изрекъл веднъж думите, бързо чезнеше.
	Ала прекрасното й лице. О, красивото й лице.
	Толкова бе благодарен, че никога не беше правил любов с нея. Би било егоистично от негова страна да даде воля на страстта си, която щеше да я остави истински омърсена до края на дните й. По-добре бе да продължи неопетнена за мъжа, чиято щеше да бъде наистина.
	Макар че, прескъпа Скрайб Върджин, мисълта за това го убиваше.
	Но я обичаше достатъчно, за да я остави да си отиде, желаейки й всичко най-добро, което животът можеше да й предложи. И твърдата му решимост да го стори, бе най-възвисеното и най-доброто нещо, което беше правил някога.
	Може би единственото възвисено и добро нещо.
	— Обичам те — прошепна.
	Искал бе да го изрече по-силно, ала ставаше все по-трудно да поема кислород в дробовете си, така че, за да пести силите си и да си спечели още малко време, престана да се опитва да говори и се задоволи с това просто да я съзерцава. Интересно как беше слял пристигането й тук, в гората, с онзи спомен; как обърканият му мозък я беше направил част от един ужасен спомен, като негова спасителка.
	Ала в действителност, дали в истинския живот, или в илюзорните му спомени, тя беше неговата богиня и неговото чудо, неговата спасителка, въпреки че нямаше да излезе жив от това. И какво щастие само, да има…
	В мига, в който очите й се преместиха от него върху нещо, което я стресна, а после уплаши, в тялото му се вля енергия, реакцията на обвързан мъж, чиято плът се готви да защитава и брани дори ако опасността се окажеше просто боязлива сърна.
	Ала с това реакцията му се изчерпа, инстинктът напразно се опитваше да раздвижи онова, което вече не бе в състояние да помръдне. Успя все пак да извърне едва-едва глава и да премести поглед.
	Така че да види своя убиец… стига природата да не изпревареше брата Вишъс. Което не беше особено вероятно, не и с пистолета в ръката му.
	С периферното си зрение Кор видя Лейла да протяга ръце напред и да се изправя бавно на крака.
	— Вишъс, моля те, недей…
	Кор отново откри гласа си.
	— Не пред нея. Ако имаш поне малко съвест, не го прави пред нея. Отпрати я и тогава ме убий.
	Лейла се свлече на земята до него, разпервайки ръце, за да го предпази.
	— Той е добър мъж. Умолявам те…
	С невъобразимо усилие и болка, от която едва не изгуби съзнание, Кор се извъртя, за да срещне диамантените очи на брата. Докато двамата се взираха един в друг, Лейла продължаваше да се моли за един живот, който не заслужаваше да бъде спасен.
	— Недей, обич моя — помоли я Кор. — Върви си, остави ни. Аз съм в покой, а той ще стори онова, което ще донесе покой на Братството. Извърших предателство и това ще изличи петното, което оставих върху твоя живот. Смъртта ми ще те освободи, обич моя. Приеми дара, който съдбата дава и на двама ни.
	Лейла отново избърса бузите си.
	— Моля те, Вишъс. Каза ми, че разбираш. Каза…
	— Не пред нея — настоя Кор. — Последната молба на един престъпник. Възможност да докажеш, че си по-добър мъж от мен.
	Гласът на Вишъс отекна като гръм след немощния глас на Кор.
	— Вече знам, че съм по-добър от теб, задник такъв. — Той погледна към Лейла. — Махай се от тук. Веднага.
	— Вишъс, умолявам те…
	— Лейла, няма да повтарям. Знаеш какво можеш да изгубиш и те съветвам да помислиш за малките си. И бездруго вече си имаш достатъчно проблеми.
	Кор затвори тъжно очи.
	— Толкова съжалявам, обич моя. Задето изобщо те въвлякох в това.
	Само две жени в живота му бяха имали някакво значение: майка му, която го беше изоставяла отново и отново… и неговата Избраница, която бе наранил по толкова много начини.
	— Вишъс, моля те — умоляваше Лейла. — Каза ми, че той не е зъл. Каза…
	— Излъгах — измърмори братът. — Чисто и просто излъгах. Така че си върви. _Сега._


>	19

	Когато дойде в съзнание, Трез видя над себе си плосък таван, боядисан в бяло. Я чакай, не бяха ли всички тавани плоски по дефиниция? Не, вероятно не, помисли си. Не и онези с фигури, които бяха на мода през седемдесетте, онези, които приличаха на бяла глазура. Да не забравяме и пещерните тавани, които бяха доста… грапави. В театрите пък често имаше издигащи се стъпала заради акустиката…
	Задръж малко, какъв беше въпросът?
	Трез примига и си даде сметка за туптяща болка в основата на черепа си…
	Лицето на брат му, познато като неговото собствено, изникна пред очите му, слагайки край на таванските му чудения.
	— Как се чувстваш? — попита Ай Ем.
	— Какво стана? Защо съм… — Трез понечи да стане, но бързо се отказа, когато пулсиращата болка в тила му се усили. — Мамка му, ама че боли.
	Да не забравяме и мястото, където пистолетът му се беше впил в долната част на гръбнака му. Определено трябваше да започне да носи проклетото нещо в кобур под мишницата. От друга страна, кога за последен път му се беше случвало да се гътне като викторианска девица?
	— Добре ли си? — настояваше за отговор Ай Ем.
	— Не, не съм добре, мамка му. — Е, поне знаеше, че с частта от мозъка му, отговаряща за ругатните, всичко беше наред. — Не знам какво ми стана. Свих зад ъгъла и…
	Спомнил си за жената на прага, той се надигна рязко и завъртя глава настрани… и ето я и нея, облегната на стената в коридора, обвила ръце около тялото си с напрегнато лице.
	Лицето на _Селена_.
	— Остави ни — нареди Трез дрезгаво.
	Тя се поклони леко.
	— Да, разбира се, аз…
	— Не ти. Той.
	Лицето на Ай Ем изникна пред неговото.
	— Слушай, трябва да…
	— Излез от тук! — изплющя гласът на Трез и жената потръпна, което вероятно беше единственото, което бе в състояние да го охлади поне мъничко. — Просто… остави ме да поговоря с нея.
	Жената — неговата Селена — вдигна ръце с отворени длани.
	— Наистина трябва да си вървя. И така вече се чувствам достатъчно неловко.
	Трез затвори очи и се олюля. Гласът й. Този _глас_. Същият, който го преследваше, денем и нощем, същият тембър и интонация, леката дрезгавост…
	— Ще припадне ли отново? — попита тя.
	— Не — измърмори Ай Ем. — Освен, разбира се, ако не го фрасна с някой тиган. Което точно в този момент ми се струва доста привлекателна идея.
	Трез отново отвори очи, обзет внезапно от параноя.
	— Това сън ли е? Сънувам ли?
	Жената местеше поглед между двамата, сякаш се молеше Ай Ем да има куража да отговори на този въпрос.
	— Просто искам да поговоря с теб — каза й Трез.
	— Изчакай ни в кухнята за секунда — помоли я Ай Ем. И преди Трез да успее да възрази, добави: — Ще говори с теб, но само ако тя иска. Няма да я принудя и каквото и да реши, първо ще ме изслушаш.
	С един последен поглед към Трез, жената кимна и се отдалечи.
	— Коя е тя? — попита Трез пресекливо. — Откъде дойде?
	— Не е Селена. — Ай Ем се изправи и закрачи напред-назад. Което означаваше три малки стъпки в едната посока, остър завой и две стъпки обратно към Трез. — _Не_ е твоята жена.
	— Това е Селена…
	— Не и според автобиографията й. — Ай Ем влезе в офиса си, приведе се през бюрото и взе лист хартия. — Името й е Терез и наскоро се е преместила в Колдуел. Търси си работа като сервитьорка, докато пусне корени тук.
	Трез се взираше в листа, който брат му държеше пред него, чудейки се дали все още помни как се чете.
	— Не разбирам — измърмори. — Изглежда досущ като Селена. А гласът й…
	Взе автобиографията и очите му се плъзнаха по листа, отскачайки от буквите, улучвайки само някои от тях. Детройт, Мичиган. Трийсет и четири годишна. Работила бе различни неща през годините — в IT сектора, в областта на хранителните услуги. Нищо за кръвната й линия, но естествено, нямаше да го спомене, ако възнамеряваше да си търси работа и в света на човеците. Несъмнено обаче беше от простолюдието, не от глимерата — аристократите не оставяха необвързаните си дъщери да кандидатстват за работа като сервитьорки.
	О, господи… ами ако беше обвързана?
	— Тя _не_ е Селена. — Лицето на Ай Ем беше мрачно. — Не ме е грижа на кого прилича, това не е мъртвата ти шелан, върнала се при теб.

	* * *

	Застанала досами прага на кипящата от дейност кухня, Терез се чудеше дали не трябва да си тръгне.
	Беше намерила обявата във фейсбук, в една затворена група само за вампири, и беше изпратила автобиографията си. Беше се кандидатирала на още две места — в човешки кол център и в компания за обработка на данни, за която можеше да работи от вкъщи. От трите места първият й избор беше работата като сервитьорка, защото колцентърът не предлагаше гарантирана заплата, а с обработката на данни щеше да е трудно, защото в сградата, където си беше наела стая (единственото, което можеше да си позволи), нямаше интернет.
	Та там едва имаше течаща вода, за бога.
	Приковала очи в пода, тя си мислеше за огромния мъж, припаднал пред нея, проснал се на земята в краката й. Невероятно. И макар че благодарение на тази драма собственикът със сигурност щеше да я запомни, определено не беше по причина, която щеше да й помогне да получи работата.
	Освен ако не си търсеше служители, които вдъхновяваха другите да губят съзнание.
	Намръщи се и отново си представи мъжа, който се беше свлякъл на земята, лицето, очите, тялото му. Беше наистина необикновен. Само че причината да бъде тук не беше необяснимото привличане към някакъв тип, който не бе в състояние да се задържи на краката си. Работа. Имаше нужда от работа, така че нищожните й спестявания да не свършат още преди края на месеца.
	Не можеше да се върне там, откъдето беше дошла. Не, не можеше да се върне в Мичиган…
	Собственикът на заведението се появи зад ъгъла, поемайки си дълбоко дъх.
	— Слушай…
	— Не искам да създавам проблеми или нещо такова — каза, макар да нямаше представа какво точно беше направила. — Бих могла просто да си тръгна.
	Собственикът извърна глава, спирайки поглед върху редицата готвачи, които сътворяваха кулинарни чудеса край котлоните.
	— Вината не е твоя. Брат ми… той преживя много.
	— Толкова съжалявам.
	Собственикът потърка главата си, не че това разроши остриганата му почти до кожата коса. Беше сянка, също като брат си (много ясно!), с красивите черти и мургавата кожа на сянка. Ала другият бе онзи, когото тя желаеше.
	Чакай. Не че го желаеше.
	— Той ще се оправи ли? — избъбри. — Изглеждаше така, сякаш има нужда от лекар.
	— Имаме си частен лекар, при когото може да отиде.
	Веждите на Терез подскочиха.
	— О!
	— Просто, ти приличаш на…
	Мъжът, за когото говореха, влезе в кухнята. Господи, толкова беше едър, с плещи, натежали от мускули, силни гърди и дълги, мощни крака. Красив? Да. Ама _наистина_ привлекателен, с тези свои устни, особено долната, и лицето с тъмната кожа. Носеше бял спортно-елегантен панталон и черно сако и изглеждаше… скъп и секси… леле, тези мокасини бяха толкова шикозни, че сигурно струваха повече от наема й.
	За половин година.
	Очите му обаче, очите му бяха онова, което погълна цялото й внимание. Тъмни като нощ, ала горещи като огън… и я гледаха така, сякаш тя бе единственото, което съществуваше на света… в което нямаше никакъв смисъл. Не че беше грозна или нещо такова, но и не беше кралица на красотата, нито пък бе издокарана.
	— Може ли просто… да поговорим за минутка? — попита той.
	Не беше настоятелно. Ни най-малко. Всъщност в гласа му имаше болка, която издаваше, че по някакъв начин той е изложен на нейната милост.
	— Ъъъ… една от зениците ти е по-голяма от другата. — Терез посочи лявото му око. — Мисля, че се нуждаеш от лекар повече, отколкото да говориш с когото и да било, който не носи лекарска престилка.
	— Добре. Ще ме заведеш ли при Хавърс?
	— Кой е той?
	— Лечителят ни тук, в Колдуел.
	Терез примига.
	— Нямам кола.
	— Ще вземем неговата. — Той кимна към брат си и протегна ръка. — Дай ми ключовете.
	Собственикът на ресторанта направи физиономия.
	— Не, аз ще те откарам…
	— Не е проблем — чу се да казва Терез. — Нямам планове за тази вечер и по един странен начин се чувствам отговорна.
	По-късно щеше да се чуди защо го беше направила. Та този мъж можеше да си набелязва следващата жертва, която да преследва до умопомрачение. Някакъв умствено неуравновесен тип в град, където тя не познаваше никого и нямаше към кого да се обърне, ако се забъркаше в неприятности.
	Ала инстинктът й казваше, че не я грози опасност.
	Е, да, оказа се, че греши, макар и не защото той представляваше физическа заплаха за нея. Не, той бе опасен по съвсем различен начин.
	Ала понякога съдбата трябва да направи така, че да се хвърлиш в нещо слепешката. В противен случай ще завъртиш волана, ще натиснеш спирачките… и ще избегнеш участта си.
	— Съвършено — каза мъжът с нисък глас. — Наистина съвършено.


>	20

	Застанал над Лейла и Кор, Вишъс започваше да губи шибаното си търпение. Което беше като крадец да изгуби моралните си устои — не особено трудно. Но все тая.
	— Лейла — нареди той, — разкарай се от тук. Незабавно.
	— Върви, обич моя — обади се Кор от мястото си на земята.
	— Веднага. — Не можеше да повярва, че се съгласява с копелето. — Връщай се в ранчото. Той ще знае колко далече си отишла, а аз ще го попитам.
	— Моля те, пожали живота му — каза Лейла, докато се изправяше. — Моля те…
	Ви махна нетърпеливо с пистолета.
	— Тревожи се за децата си. Не за такива като него.
	В крайна сметка Лейла постъпи така, както беше правилно, защото беше достойна жена до мозъка на костите си. С един последен дълъг поглед към мъжа, когото обичаше, тя кимна и затвори очи. Мина известно време, преди да се дематериализира, но това можеше да се очаква. Емоциите кипяха. Поне у тях двамата.
	Ви? Напълно безстрастен.
	След като Избраницата си отиде, Ви насочи вниманието си към отрепката в краката си.
	— Отиде ли си от тук?
	Кор затвори очи.
	— Да, далече от тук е. Уважи искането ти.
	— Излъжеш ли ме, само ще й навредиш.
	— Истината е единственото, което ми остана.
	— Значи, си същински богаташ.
	Якето и ботушите на Вишъс изскърцаха в студа, когато той коленичи.
	— Готов съм — промълви Кор.
	Ви оголи вампирските си зъби.
	— Изобщо не ме интересува какво си, задник такъв. И не се нуждая от твоето разрешение, за да ти пусна куршум в мозъка.
	— Да, имаш право. — Срещна погледа на Ви, без да трепне. — Ти заповядваш тук.
	Със свободната си ръка Ви извади цигара и я пъхна между предните си зъби. И действително възнамеряваше да я запали. Наистина. Аха… щеше просто да я запали, а после да пусне един куршум в шибания череп на Кор, докато изпускаше дима.
	Аха. Наистина.
	Да.
	Няколко минути по-късно — по дяволите, спокойно можеха да са и няколко години по-късно — свали пистолета и смъкна подплатената с олово ръкавица, пръст по пръст. Сиянието на проклятието му беше толкова ярко, че видя копелето като на прожекционен екран, и първата му мисъл беше, мамка му, май трябваше да побърза, ако искаше да го убие. В сравнение с него, Винсънт Прайс приличаше на модел от реклама за солариум.
	Ви поднесе смъртоносното си приятелче към лицето си, запали ръчно свитата цигара със средния си пръст и всмукна.
	Какво правеше, по дяволите?
	Или по-точно — не правеше.
	Ехо, искаше му се да каже на топките си. Е, да де, тя беше само една, но обикновено агресията не беше проблем за него. И все пак, ето че си стоеше тук и определено не застрелваше Кор в черепа.
	Кофти, кофти, кофти… това определено беше кофти.
	Без да си позволи да се замисли какво прави, той протегна проклятието си над голия, умиращ мъж и нареди на енергията си да се прелее в Кор. В отговор вълни от горещина запулсираха над полумъртвото тяло и снегът не толкова се стопи, колкото изтъня и се изпари, като хартия, сгърчила се от докосването на пламък.
	Кор простена, докато разкривеното му тяло потъваше в калта, образувала се от горещината, когато замръзналата земя под него реши, че пролетта е настъпила.
	Сега вече започна да трепери. Кръвта потече по-леко във вените му и крайниците му започнаха да се подуват и тресат, вцепенеността беше изместена от жизненост, която несъмнено болеше така, като да ти смъкнат кожата с ръждясал нож. Стоновете и бавните конвулсивни движения на тялото в краката му, напомниха на Ви за муха върху перваз. Не особено оригинално сравнение, но за сметка на това — точно.
	— В-в-в-ишъс…
	— Какво?
	Очите на Кор бяха кървясали и воднисти, когато се вдигнаха към него.
	— Искам… да знаеш…
	— Какво?
	Мина известно време, преди копелето отново да проговори.
	— Не беше тя. Отговорността е изцяло моя. Тя никога не е била инициатор, единствено жертва.
	— Истински благородник си, а?
	— Как иначе жена като нея би се доближила до мъж като мен.
	— Тук си прав.
	— В крайна сметка я оставих да си отиде. Отблъснах я от себе си.
	Ви угаси цигарата си в снега.
	— Е, ще те номинирам за Нобеловата награда за мир. Сега доволен ли си?
	— Трябваше да я оставя да си отиде — промълви Кор. — Единственият начин… трябваше да я оставя да си отиде.
	Вишъс се намръщи. А после поклати глава. Но не защото не беше съгласен с жалкото копеле.
	Мъчеше се да изрови един спомен от мозъка си. Беше спомен сякаш отпреди цяла вечност. Двамата с Джейн стояха в кухнята в нейния апартамент — той беше до печката, тя се облягаше на плота. Споменът беше толкова ясен, че Ви чуваше металическия звук на лъжицата, с която бавно разбъркваше горещия шоколад в тенджерката от неръждаема стомана, който ухаеше все по-силно на топлината от котлона.
	Когато се стопли точно колкото трябваше, той го бе изсипал в една чаша и я беше подал на Джейн, без да откъсва поглед от очите й, докато тя я държеше в ръцете си. А после бе изтрил спомените й, отнемайки й всяко знание, че са били заедно.
	Всичко бе изчезнало. Сексът, който бяха правили. Връзката между тях. Близостта им. Изтрито така, сякаш никога не бе съществувало.
	Поне за нея.
	За него? Всичко си беше останало и той не би го променил за нищо на света. Беше готов да понесе болката от загубата, предстоящите години без нея, раздялата от другата му половинка, която завинаги би го оставила непълен. По онова време за тях нямаше друг избор. Тя беше човешко същество, докато той принадлежеше към раса, за чието съществуване човеците дори не подозираха и която беше замесена във война, която можеше да й коства живота.
	А после, понеже майка му беше тежък случай, а съдбата имаше извратено чувство за хумор, двамата се бяха изправили пред още по-сериозни изпитания…
	Вишъс се мъчеше да се пребори с приливната вълна на спомените, ала умът му отказваше да се подчини, за миг сцената в кухнята бе заменена от друга, още по-ужасна. Джейн, простреляна, издъхваща в ръцете му, докато кръвта й изтичаше. А после видя какво бе последвало — себе си, сгърчен в леглото си, като Кор в този момент, също копнеещ да умре.
	Изведнъж Вишъс почувства, че просто трябва да извърне очи от копелето. Би си тръгнал, стига да можеше.
	Вместо това стисна зъби и бръкна в якето си с ръката, която не бе в състояние да превърне автомобили в изгорели скелети, които можеха да минат за модерна скулптура. С титанично усилие пропъди спомените и емоциите си, изритвайки ги с цялата деликатност на професионален бияч, прочистващ нощен клуб преди затварянето.
	Чао, чао.
	В голямата схема на нещата нямаше място за емоции. Ама наистина.
	Нито пък за спомени от миналото.

	* * *

	В дневната на красивото малко ранчо Лейла стоеше пред масивния часовник на стената. С извити черни стрелки, дълги колкото ръцете й, и курсивни цифри, излезли сякаш от роман на Дикенс, той беше едновременно причудлив и елегантен, и в същото време — практичен.
	Вече не плачеше. Бузите й обаче бяха изжулени и пареха — комбинацията от всички сълзи, които беше проляла, бърсането и студа беше смъкнала горния слой на кожата й. Гърлото я болеше. А пръстите й, всеки един до последния, имаха свой собствен пулс — резултат от измръзването.
	Вишъс беше играл с коз, на който тя нямаше какво да противопостави. Ако искаше и занапред да вижда Лирика и Рамп, последното, което би сработило в нейна полза, бе да попречи на екзекуцията на Кор.
	Особено ако направеше някаква лудост, като да се хвърли пред куршума, предназначен за него.
	Ала истината бе, че винаги щеше да избере малките си пред всеки и всичко друго, дори себе си… и дори Кор. Ала болката от това да го изгуби беше унищожителна, тази агония в гърдите й, емоционалният товар, от който сякаш тежеше повече и който спъваше движенията й…
	В началото дори не забеляза звъна на телефона в кухнята. Едва когато той спря и отново се обади, Лейла се намръщи и погледна към отворения свод.
	Мобилният телефон, който Вишъс й беше оставил, замлъкна. И начаса зазвъня отново.
	Може би някой опитваше да се свърже с него, за да му каже да я заведе да види децата си?
	Лейла се втурна към масата и погледна екрана. Той светеше и върху него беше изписано… името на Вишъс? Обаждаше се на себе си? Не беше възможно. В този момент той пускаше куршум в…
	Очите й запариха и се наляха със сълзи и тя вдигна ръце към лицето си. Дали братът щеше да прояви уважение към мъртвото тяло на Кор? Не бе в състояние да понесе мисълта за нещо друго…
	Звъненето спря и когато не започна отново, тя се извърна. Несъмнено беше някаква грешка, клавиш, натиснат погрешка при някое движение на тялото му…
	Звъненето се разнесе за трети път. Или пък беше четвърти? Лейла се обърна и като се намръщи, взе телефона, вдигна и…
	— Исусе Христе — сопна се Вишъс, преди да бе успяла да каже каквото и да било. — Ама че дълго ти отне.
	Лейла потръпна.
	— Аз… моля?
	— Ела тук.
	— Какво?
	— Чу ме. Върни се в гората.
	Лейла задиша учестено, задавяна от смесица от ужас и тъга.
	— Как може да си толкова жесток?! Няма да понеса да го видя мъртъв…
	— Тогава си донеси задника тук и му дай от кръвта си. Трябва да го изкараме от тази гора.
	— Какво?!
	— Чу ме. А сега се дематериализирай тук, преди да съм размислил.
	Връзката прекъсна толкова рязко, че Лейла се зачуди дали не беше хвърлил телефона, от който й се беше обадил. Или пък го беше прострелял.
	С разтуптяно сърце и замаяна глава тя свали телефона от ухото си и се загледа в него. А после го метна на масата.
	Изскочи през плъзгащата се врата още преди апаратът да бе спрял да се плъзга по дървената повърхност.
	Когато отново прие физическите си очертания на същото място, където допреди малко стоеше над Кор, завари Вишъс на няколко крачки от него, да пуши толкова яростно, сякаш ръчно свитата цигара между зъбите му беше единственият му източник на кислород. Междувременно дошла незнайно откъде топлина беше преобразила Кор — снегът около и под него се беше стопил, плътта му вече не беше сива, а яростно червена.
	Беше жив. И когато си даде сметка за присъствието й, помръдна леко глава и вдигна очи.
	— Лейла?
	— Какво… защо… — заекна тя.
	Вишъс махна рязко с ръка, ала когато проговори, в гласа му прозвуча изтощение.
	— Не се засягайте, но може ли да млъкнете? И двамата? Никакви въпроси. Ти просто го нахрани. А ти не се дърпай и побързай. Ще се върна след двайсетина минути и гледайте да сте готови за пътуване.
	И с този жизнерадостен изблик на оптимизъм братът се дематериализира, изчезвайки в нищото.
	Лейла примига, чудейки се за миг дали това не беше просто сън. А после се хвърли в действие.
	„Да се надяваме, че Вишъс беше от онези, които натискаха педала на газта до дупка“ — помисли си, докато коленичеше.
	Не си направи труда да каже каквото и да било на Кор. Просто вдигна ръкава на робата си, за да оголи китката си, проби вената си със зъби и поднесе източника на сила и питание към устата на Кор.
	Той обаче отказваше да разтвори устни. Дори когато жизнената сила, от която се нуждаеше толкова отчаяно, овлажни устата му, той отказа да я приеме в себе си. Просто се взираше безмълвно в нея, клатейки глава.
	Лейла си спомни мига, когато го беше видяла за първи път под кленовото дърво на поляната. Тогава също се беше опитал да й откаже.
	— Не се засягай — измърмори, — но просто пий.
	Нямаше представа защо Вишъс беше решил да пощади живота на своя враг, ала нямаше намерение да спори с онова, което като че ли се случваше… нито да приеме спасението за сигурно. По дяволите, братът като нищо можеше отново да размисли и да се върне с пистолет. Или с кинжал. Или с подкрепление.
	Когато Кор продължи да отказва, тя протегна свободната си ръка и стисна ноздрите му.
	— Ако ме обичаш, ще спасиш живота си. Недей доброволно да слагаш смъртта си на моята съвест.
	Докато Кор остана да лежи така, сякаш нямаше нищо против да се задуши, Лейла започна да прехвърля през ума си начини да отвори стиснатите му зъби. А после той простена леко… и това бе всичко, което бе нужно.
	Една-две капки трябва да бяха проникнали в устата му, защото той простена по различен начин, гърбът му се изви в дъга, краката му потръпнаха конвулсивно, сякаш беше завладян от огромен копнеж.
	А после изсъска хищнически и я ухапа толкова силно, че тя трябваше да потисне една ругатня.
	И ето че вече пиеше… големи глътки, които я изцеждаха толкова бързо, че тя знаеше, че трябва да внимава. Беше напълно възможно да я убие, без да иска; гладът му можеше да надвие всеки друг инстинкт, включително и онзи да я брани.
	Прескъпа Скрайб Върджин, щеше й се да знае какво им беше намислил Вишъс… ала понякога в живота е по-добре да не гледаш прекалено далече в бъдещето. Единственото, което трябваше да стори сега, бе да нахрани Кор и да го опази от студа, докато Вишъс не се върнеше с някакво превозно средство.
	А след това? Не знаеше.
	Отметна косата от челото му и когато срещна обезумелите му очи, я връхлетя всепоглъщащо желание да се помоли. Поддавайки се на порива, започна да мълви четиристишията, които знаеше от раждането си в Светилището; прастарите свещени думи се редяха в главата й, Древният език оформяше ритъм, който отекваше в гърдите й.
	Твърде жалко, че горе вече нямаше никой, който да ги чуе. Ала нима имаше някакво значение? Вишъс бе единственият спасител, когото двамата с Кор имаха, а Господ й беше свидетел, че когато ставаше дума за помощ, тя нямаше да придиря.


>	21

	— О, забравих — измърмори Трез. — Колата на Ай Ем е с ръчни скорости.
	Застанал пред служебния вход, Трез се намръщи срещу беемвето на брат си, чудейки се как ще продължи това с откарването при Хавърс.
	Жената, накарала го да припадне, взе ключовете от ръката му.
	— Няма проблем. Бива ме със скоростния лост.
	Изключи алармата с дистанционното, отвори вратата откъм мястото на шофьора и се плъзна върху кожената седалка така, сякаш спортната кола беше нейна.
	— Хайде. Не мога да те сложа на седалката. Това е нещо, което ще трябва да свършиш сам.
	Усмивката й беше непринудена, но не и обикновена. Всъщност за Трез у нея нямаше нищо обикновено — нито начинът, по който се движеше, нито звукът на гласа й, нито съвършеният начин, по който я очертаваше панталонът й.
	Точно както би било при Селена.
	А, да, да не забравяме предупреждението на Ай Ем, което отново и отново отекваше в главата му: _това не е мъртвата ти шелан, върнала се при теб_.
	Трез изруга и заобиколи колата. Докато се качваше, погледна към жената зад волана. Господи, профилът й…
	— Ъм, ще затвориш ли вратата? Този модел има защитен механизъм и не мога да тръгна, ако вратата е отворена. Освен това, нека бъдем честни, става течение. Бррр.
	Трез се изчерви и побърза да затвори. А после опита да си придаде спокоен и отпуснат вид, докато тя запали двигателя, пусна отоплението и мина на задна предавка. Със съвършена маневра те потеглиха, отправяйки се през паркинга към четирилентовия път навън.
	— Ще трябва да ми кажеш къде отиваме.
	Изглеждаше толкова красива, докато говореше, обляна от прасковеното сияние на контролното табло, с правия си нос, пълни устни, силна челюст, всички онези неща, които Трез се бе опитвал да пресъздаде триизмерно от двуизмерните си спомени.
	Проговори, без да иска. Без да го е мислил.
	— Липсваше ми…
	Гласът му се прекърши в мига, в който тя го погледна шокирано.
	— Моля? Какво?
	Мамка му, какво беше излязло току-що от устата му?
	— Ъ… да, леле, наистина говоря пълни безсмислици. — Отправи й извинителна усмивка, която беше напълно откровена. — Май действително имам нужда от лекар.
	Когато стигнаха до изхода на паркинга, тя отново се усмихна.
	— Непосредственият въпрос е да включим ли навигационната система на колата? Или знаеш къде отиваме?
	Трез бе погълнат изцяло от това да я съзерцава и когато образът й се замъгли, беше принуден да избърше очите си с бързо движение, което се надяваше, че тя не забеляза.
	— Наистина си пострадал — промълви тя. — Нуждаеш ли се от линейка?
	И тогава го докосна. Беше съвсем простичък жест, но не и за него: топлата й мека длан легна върху опакото на ръката му, онази, която почиваше върху бедрото му… и едва не го накара да получи инфаркт.
	— Би трябвало да ти кажа да не оставаш тук — каза той дрезгаво.
	— Аха, съгласна съм. Накъде да карам, наляво или надясно?
	Трез затвори очи и си заповяда да се стегне и да се вслуша в думите на брат си. Тази жена, която и да беше тя, не беше неговата Селена. И беше невероятно несправедливо, както спрямо нея, така и спрямо неговия траур, да се натрапи в орбитата на една непозната само заради случайната прилика.
	Та тя имаше лек детройтски акцент, за бога, нещо, което очевидно Селена никога не беше имала. Освен това Селена никога не беше носила косата си по този начин, нито беше имала подобни дрехи…
	— Как каза, че е името ти? — попита го. — Искаш ли да се обадя на брат ти? Ехо? Ти да не… да не би отново да припадна?
	Когато Трез най-сетне проговори, думите му излязоха припряно и непохватно… точно както отвори вратата на колата и изскочи навън.
	— Съжалявам. Трябва да вървя. Толкова съжалявам. Съжалявам…
	Докато се отдръпваше назад с препъване, стъпи върху късче земя, покрито с лед…
	И за втори път се просна по задник пред очите й като пълен идиот.
	Поне този път запази съзнание.
	По-полека, обади се егото му. По-полека, непохватно копеле такова.
	Тя излезе и се озова до него по-бързо от поемане на дъх… при което също се подхлъзна и тупна отгоре му. На Трез му се искаше да изкрещи.
	Но не го направи.
	О, не. Когато тя падна отгоре му… той обви ръце около нея и я целуна.

	* * *

	Не го беше очаквала. Ни най-малко. Когато се подхлъзна и падна върху гърдите му, единствената й мисъл бе колко дълго щеше да й отнеме да се изправи и да изтича обратно в ресторанта, за да открие брат му.
	Защото, много ясно, като вампири те нямаше да се обадят на 911. Последното, от което се нуждаеха, беше да се появят човешки медици и да го отведат в човешка болница, където щяха да го приемат и с техния късмет, сигурно щеше да бъде изпепелен, когато лъчите на слънцето нахлуеха през прозореца до леглото му.
	Само дето така и не можа да приведе в действие плана с намирането на брат му. Когато се оттласна от гърдите му, за да повдигне глава, всичко сякаш спря. Очите им се срещнаха, дъхът им секна… а после той обви ръка около кръста й, сложи другата на тила й… и я притегли към устните си.
	Меки. Бяха толкова меки и трепереха до нейните, сякаш не беше сигурен какво прави или пък беше под въздействието на някаква монументална емоция. Тялото му обаче беше всичко друго, но не и слабо. Под нея той беше голям и корав и тя усещаше силата, излъчваща се от него.
	Едва когато езикът му се протегна и я близна, опитвайки се да проникне в нея, тя се отдръпна.
	Не стигна далече обаче. Не искаше.
	Господи, очите му бяха невероятни и вече не бяха черни. Сега те грееха с необикновен маслиненозелен цвят.
	— Съжалявам — прошепна той. — Трябваше да го направя. — Намръщи се и поклати глава. — Искам да кажа, не трябваше да го правя.
	Терез обходи лицето му с поглед, изгубена в онова, което се случваше дълбоко в тялото й, станало изведнъж невероятно чувствително и странно сковано.
	— Обвързана ли си? — попита той дрезгаво.
	— Не. — Терез се съсредоточи върху устните му. — Не, не съм.
	Клепачите му се затвориха и облекчението, разляло се по лицето му, бе истинска изненада.
	— Слава богу.
	Терез се усмихна.
	— Значи, си достоен мъж. — А после се намръщи. — А ти обвързан ли си?
	— Не, не съм…
	Звук на клаксон ги накара да обърнат глави. Един мерцедес беше спрял зад тях и шофьорът тъкмо слизаше.
	— Добре ли сте?
	— Напълно — отвърна нейният мъж. — Извинявай.
	Е, добре де, всъщност не беше неин.
	— Да, съвсем добре сме — потвърди тя. И за да докаже онова, което й се струваше лъжа, Терез улови ръката му и му помогна да се изправи. — Всичко е наред, благодаря.
	Съпроводи го до мястото до шофьора и му помогна да седне. След това заобиколи колата, настани се зад волана, потегли и зави надясно, за да излезе от паркинга.
	— Наистина би трябвало да си вървя — каза той, взирайки се през стъклото пред себе си.
	— Нали отиваме на лекар. Е, накъде да карам? Бих могла да обърна.
	— Слушай, нищо ми няма. Наистина. Може ли просто да отбиеш някъде?
	Терез го погледна и господи, изглеждаше толкова напрегнат, пръстите му се бяха впили в бедрата му, челюстта му беше стисната. Той я бе целунал пръв, но очевидно се разкайваше.
	— Моля те, спри — промълви.
	— Добре. Само че няма… не виждам нищо.
	Ресторантът се намираше в началото на улица, на която имаше двайсет-трийсет магазина, ала избирайки да завие надясно, тя беше подкарала в обратната посока и ето че се намираха на път без отбивки, заобиколен от дървета и очевидно водещ към някаква магистрала, а от двете му страни имаше парцели земи.
	Терез се намръщи и се приведе над волана. В далечината напред като че ли видя нещо… строителни кранове може би? Не беше сигурна.
	Каквото и да беше това, зад следващия завой изникна паркинг. И не само. От двете страни се появи паваж, с достатъчно място за стотици коли. Хотел ли беше това? Не можеше да види нищо, единствено мрак.
	Тя даде мигач и мъжът до нея настръхна.
	— Не тук — каза дрезгаво. — Господи, всякъде другаде, но не и тук.
	— Моля?
	— _Не спирай!_
	Терез отново натисна газта и подмина нещо, което се оказа… о, увеселителен парк, разбира се. Онова, което беше взела за кранове, всъщност бяха въртележки и релсите на увеселителни влакчета, сега потънали в мрак, тъй като паркът беше затворен за зимата.
	Продължи напред, подминавайки магазинче за сладолед, което се казваше „При Марта“, украсено с огромен петел. То също беше затворено за зимата, но не беше трудно да си представи опашките пред дузината му щандове, децата, тичащи наоколо с фунийки сладолед, който се топеше и се стичаше по ръцете им, родители, приятно отпуснати, макар и да държаха малчуганите под око.
	За някои хора тази лятна фантазия беше действителност. За известно време бе действителност и за нея.
	Ала всичко това бе останало в миналото.
	— Тук — обади се той, посочвайки петела. — Отбий тук.
	— Малко по-надолу.
	Терез искаше магазинчето за сладолед толкова, колкото той искаше увеселителния парк. Ето че май имаха нещо общо помежду си. И двамата едва ли биха спечелили титлата „душа на компанията“.
	Сувенирният магазин, който изникна след това, имаше големи витрини, отрупани с най-различни предмети — снежни глобуси, малки чашки, тениски и ръкохватки, подредени като войници, чакащи да бъдат повикани на служба. Паркингът му беше като малкото братче на онези от тежката артилерия, които бяха подминали, но тъй като беше празен, имаше предостатъчно място.
	След като спря беемвето, Терез изключи от скорост, дръпна ръчната спирачка… и я виж ти, май беше съгласна с мъжа до себе си. Оставяйки здравето му настрани, действително беше време да се разделят. В сегашното си състояние тя беше вакуум, търсещ каквото и да било, което да отвлече вниманието й, празен хаос, който изглеждаше овладян само отвън. Беше дошла в Колдуел в търсене на ново начало, нова дефиниция за себе си; бягство от всичко преди, всички лъжи, цялата измама и притворство.
	Интересно как да откриеш, че не си онзи, за когото се мислиш, може да те накара да се преместиш на петстотин километра от „семейството“ си.
	Хубавото на това да бъдеш сам? Освен ако не лъжеш сам себе си, знаеш точно какво да очакваш.
	Лошото? Нерядко запълваш празнината с други неща, а тя не се нуждаеше от психолог, за да е наясно, че е лоша идея да се изгуби в онова, което се случваше с този мъж. Той беше секси, странен и беше повече от това, с което тя би могла да се справи в сегашното си състояние.
	— Можеш ли да се дематериализираш у вас? — попита той.
	— Да, абсолютно. Но все още се притеснявам за главата ти.
	Ала още докато го казваше, вече разкопчаваше предпазния колан и отваряше вратата. Той стори същото и те слязоха от колата.
	Понечиха да я заобиколят едновременно и спряха пред нея, между фаровете… и когато погледите им се срещнаха, Терез се намръщи, усетила как я залива някакво странно чувство.
	— Ще се погрижа за себе си — каза той. — Вече се чувствам много по-добре.
	Вдигнала поглед към тялото му, извисяващо се над нея, Терез примига и се помъчи да си спомни за какво говори той. А, да. За главата си.
	Е, определено се държеше стабилно на краката си, пък и вампирите лесно оздравяваха. Не заваляше думите, а очите му, все така грейнали в зелено, бяха с еднакви размери. Пък и до ресторанта на брат му не беше далече. Надали бяха минали повече от километър.
	— Ще бъдеш ли в безопасност? — попита той. — Да се прибереш сама, искам да кажа.
	— Да. — Терез вирна брадичка и се насили да се усмихне. — В пълна безопасност.
	— Би трябвало да те откарам. Къде…
	Припомнила си целувката им, Терез вдигна ръка.
	— Не, предпочитам да се прибера сама. Така е най-добре.
	Той кимна.
	— Абсолютно.
	— Е. — Терез протегна ръка. — Беше странно да се запознаем.
	Омекоти думите си с искрена усмивка. Двайсет и четири часа в Колдуел и вече караше мъжете да припадат, трупаше опит в интервюта за работа и караше шикозни коли. Вземайки всичко това предвид, би могло да бъде много по-лошо.
	— Удоволствието беше мое — каза той далечно.
	От начина, по който ръката му увисна във въздуха, на Терез й се стори, че би желал да я прегърне, само че тя не искаше отново да се докосне до тялото му. И без това трябваше да забрави онази целувка. Определено не се нуждаеше от още причини да се наложи да получи амнезия.
	— Ами довиждане. — Тя отстъпи назад. — Приятен… живот.
	И с тези думи се дематериализира. Докато молекулите й се носеха във въздуха, беше изумена от това как някой, когото не си срещал никога преди, може да те впечатли толкова силно.
	Щуро.
	Истинска лудост.


>	22

	И все пак не я уби.
	Незнайно как, въпреки глада, Лейла почувства как Кор се откъсна от китката й тъкмо когато тя започваше да усеща ефекта от храненето му, когато кръвното й започна да пада, а главата й се замая.
	Знаеше, че бе принуден да положи огромно усилие, за да се откъсне от нея. Вампирските му зъби бяха издължени и той се бореше със себе си, мускулите на врата му бяха изпъкнали под кожата, ръцете и краката му ровеха разкаляната и омекнала земя под голото му тяло.
	Освен това беше невероятно мъжествен.
	Когато беше въпрос на живот и смърт, беше лесно да пренебрегне голотата му. И макар че все още далеч не бяха спасени, за тази частица от секундата, изпълнена с облекчение, тя съвсем ясно си даде сметка какъв мъж бе.
	Кор действително беше фиърсом.
	Нямаше обаче време да мисли за внушителната му възбуда. Зад тях проблеснаха светлини, а после до ушите им достигна звукът на мощен двигател и пращене на клони. Лейла скочи на крака и застана между Кор и каквото и да…
	Рейндж роувърът изскочи измежду дърветата като разярен бик, спирайки миг преди да връхлети отгоре им. Вратата откъм шофьора се отвори и сърцето на Лейла заседна в гърлото й. Беше просто Вишъс.
	Е, „просто“ предполагаше, че братът е безопасен, а това едва ли можеше да бъде по-далече от истината. Вишъс изглеждаше яростен, веждите му бяха сключени, черната му коса — разрешена, сякаш беше прокарвал пръсти през нея, а татуировките на слепоочията му и козята брадичка му придаваха още по-зловещ вид.
	— Готови ли сте? — попита ги.
	Отказваше да я погледне, така че Лейла отвърна на висок глас, кимвайки:
	— Да.
	— Ще го кача в…
	— Не, аз ще го направя.
	— Не си достатъчно силна.
	Лейла се наведе и пъхна едната си ръка под гърба на Кор, а другата — под бедрата; калта пропиваше в ръкавите и залепваше по ръцете й. Тя обаче не й обърна никакво внимание, така както не обърна внимание на начина, по който той се съпротивляваше, а от устата му се изливаха неясни протести, докато го вдигаше от земята.
	— Отвори вратата — заповяда на Ви.
	След първоначалния шок, братът се подчини и се отдръпна от пътя й. Не беше лесно — пантофите й затъваха в снега, клоните на дърветата като че ли се опитваха да сграбчат Кор от злоба, кал се стичаше по робата й. Никога не би се справила, ако той не беше толкова отслабнал.
	В едно обаче бе напълно убедена — тя и единствено тя бе тази, която трябваше да го спаси.
	Да го настани на задната седалка, беше трудно и той й помогна, като издърпа долната половина на тялото си и рухна по дължината на седалката. Искаше да седне до него, но дори така отслабнал, той беше огромен и за нея нямаше място. Нямаше обаче да го остави гол. Свали робата си и го покри с нея, подпъхвайки я под тялото му, преди да изтича до мястото до шофьора.
	Останала само по клин и тънка блузка, студът бързо я надви и докато затвори вратата след себе си, вече трепереше.
	— Закопчай се — измърмори Ви. — Ще друса.
	Без майтап, помисли си Лейла, докато си слагаше предпазния колан.
	Очакваше братът да кара бързо, но не очакваше да натисне газта до дупка и да се понесе стремглаво между дърветата. Светлината на фаровете се блъскаше в дънери и клони, миг преди те да го направят, така че джипът подскачаше и се мяташе наляво-надясно, докато хвърчеше натам, където, можеше само да се надява Лейла, се намираше пътят.
	Но и спокойно можеше да бъде краят на земята.
	Изви се назад, за да види как е Кор, и се опита да улови погледа му, което не беше лесно, защото подскачаше нагоре-надолу и наляво-надясно, макар и с него да се случваше същото. Той се мяташе на задната седалка, правейки всичко по силите си да се задържи, стиснал облегалката за глава с една ръка и застопорил крак о вратата, докато всичко останало подскачаше като палачинки в тиган.
	Когато погледите им най-сетне се срещнаха, въпросът „Добре ли си?“ бе изречен безмълвно и от двамата и получи в отговор и от двамата едно „Нямам представа“.
	Краят на разтърсващото пътуване дойде толкова бързо, колкото и началото му — рейндж роувърът изхвърча измежду дърветата, сякаш отмяташе прекалено тежко наметало, гумите му изсвистяха върху асфалт и с едно последно, надяваше се Лейла, рязко поднасяне се намести в правилната лента.
	И наистина, макар сега да се понесоха още по-главоломно, всичко беше по-спокойно и цивилизовано. Което още по-ясно подчерта колко тежко дишаха всички.
	Отново се обърна, мъчейки се да види нещо през задното стъкло, но то беше затъмнено. Можеше само да си представя дирята от потрошени клони, която бяха оставили след себе си, а междувременно Кор беше рухнал върху седалката, тялото му беше отпуснато, дишането му — накъсано.
	Ала беше жив и вдигна палци насреща й.
	Лейла погледна напред, но видя единствено асфалт, бяла линия от двете им страни и двойна жълта в средата. О, чакай, ето и знак — черен скачащ елен върху светлоотразяваща жълта повърхност с цвета на глухарче.
	Никой не говореше.
	Не беше и нужно.
	В началото Лейла нямаше представа къде отиват и нямаше намерение да пита. А после Ви направи поредица от завои и се отправи обратно към града. Вероятно към онова ранчо.
	Оказа се права.
	Двайсетина минути по-късно той спря пред гаража на ранчото и те зачакаха автоматичната врата да се отвори.
	Вишъс слезе пръв, а Лейла го последва светкавично, за да се погрижи за Кор. Отвори вратата до главата му и улови ръката му, за да му помогне, докато той се мъчеше да се обърне и в същото време да задържи окаляната роба около себе си. Когато се изправи на крака, Лейла улови дългите ръкави и ги завърза около кръста му, завъртайки бялата материя, така че се виждаха единствено хълбокът и част от бедрото и крака му.
	— Облегни се на мен — нареди, докато премяташе ръката му през рамото си и обвиваше своята около кръста му.
	Вишъс вече беше влязъл в къщата, но беше оставил вратата отворена.
	— Ще те заведа на долния етаж — обясни Лейла. — Там има две спални и дневна.
	Кор се облягаше тежко на нея, особено докато изкачваха трите невисоки стъпала, въвеждащи в къщата. Лейла нямаше представа как ще слязат в мазето.
	— Къде сме? — попита той дрезгаво.
	— В една къща, където сме в безопасност.
	— На Братството ли е?
	— Да.
	Облегнат на плота в кухнята, Вишъс палеше цигара и дори не ги погледна, докато те минаваха покрай него. Ала и сега им беше направил път — вратата беше широко отворена, лампата — запалена, така че да могат да слязат долу без проблем.
	Човече, стълбището беше толкова тясно.
	Кор обаче разреши проблема, като се откъсна от нея, възползвайки се от парапета за опора. Когато стигна долу, отиде право при мекия диван срещу телевизора на стената. Лейла не беше сигурна от кого се откъсна по-силна въздишка, когато той се строполи върху възглавниците — от него или от тях.
	През облегалката на близкото кресло беше преметнато червено-черно одеяло — Лейла го взе, свали мръсната роба от долната половина на тялото му и я замени с чистата завивка.
	Даде си миг, за да си поеме дъх, и отново се впусна в действие.
	— Ще ти донеса нещо за ядене.
	Когато той не възрази, а просто потъна още по-дълбоко в дивана, тя се зачуди дали пътуването не беше направило онова, което Майката природа не беше успяла, а Ви бе отказал да стори. Но не… все още дишаше.
	Изкачи стъпалата забързано, затваряйки тихичко вратата зад себе си, когато влезе в кухнята. Имаше неща, които двамата с Вишъс трябваше да си кажат. И все пак той като че ли нямаше никакво намерение да говори. Стоеше там, напълно затворен в себе си, със сключени вежди и толкова безизразно лице, сякаш беше своя анимационна версия.
	Лейла се приближи и сложи ръка върху неговата.
	— Вишъс, благодаря…
	— Не ме докосвай! — Той се дръпна рязко. — Да не си ме докоснала! — Очите му горяха от гняв, когато размаха цигарата си срещу нея. — И не се залъгвай. Не сме в това заедно. Не сме съучастници в това с Кор. _Не_ вярвам на тази романтична фантазия, която си си измислила. Онова, което _ще_ направя, е да те оставя тук с убиец и телефон. Ако по-късно все още си жива, за да приемеш обаждането за шибаните си деца, значи, си ударила джакпота. Ако той реши да те убие, а после повика приятелчетата си, за да се позабавляват с трупа ти, няма да се тръшна. Така или иначе, не ми пука. Искаш го? Ето че го имаш.
	Отиде до масата и взе телефона, който беше оставил там по-рано. А после си тръгна — излезе през плъзгащата се врата и изчезна в нощта.
	След миг Лейла се приближи до вратата и я заключи. А после се обърна и се залови да прерови шкафовете в търсене на консерви със супа.

	* * *

	Първото, което Трез направи, когато се върна в ресторанта, бе да отиде в кабинета на Ай Ем и да се залови с бъркотията на бюрото му. Не беше трудно да открие онова, което търсеше. Автобиографията на жената беше най-отгоре и той я погледна.
	Смееше ли да го направи?
	Този въпрос намери отговора си, когато миг по-късно върна листа върху купчината сметки и поръчки и се измъкна през задния вход на „Сал“ като крадец. Дематериализира се в една доста запусната част на града, срещу пансион, от който му се прииска да закрещи. Проклетото нещо беше на три етажа, заемаше голяма отсечка от улицата и имаше поне половин дузина заковани прозорци. Боята му трябва да е била бяла някъде през седемдесетте, ала сега имаше жълтия цвят на пикня, а двамата, които тъкмо излизаха през двукрилата врата, спокойно можеха да са бездомници с мръсните си дрехи и немитите си коси.
	Да не би да беше объркал адреса?
	Мамка му. Не беше.
	Тя не би трябвало да е тук, в това свърталище на съмнителни човеци. За бога, да не би да живееше на повърхността, предпазвана от слънцето през деня единствено от пердета?
	Какво си мислеше?
	Докато пресичаше улицата, Трез се боеше, че тук не ставаше дума за избор.
	Когато стигна до входа, надникна през стъклената врата, подсилена с тънка метална мрежа. Трудно беше да види ясно, защото проклетото нещо не беше почиствано поне от едно-две десетилетия, ала от другата страна като че ли имаше нещо като „лоби“, с лампи на тавана, килим, който спокойно можеше да бъде плочки, толкова беше изтъркан, и стена с пощенски кутии, вратичките на половината от които бяха изкъртени и висяха като изплезените езици на мъртви животни.
	Беше жилищният еквивалент на черво — усойно, без прозорци и със стени, по които имаше кафява слуз.
	— Искаш да влезеш ли?
	Човешки мъж, лъхащ на застоял алкохол и цигари, мина покрай него, отваряйки вратата с карта ключ, без да спира.
	Докато обмисляше дали да влезе, на Трез му мина през ума, че и за него, и за Терез би било по-добре, ако се откаже. Ако се откаже от нея.
	И все пак влезе.
	В далечния ъгъл имаше двама наркомани, чиито глави се полюшваха така, сякаш току-що се бяха надрусали; кървясалите им очи се плъзнаха по него с подчертаната липса на ентусиазъм, типична за пристрастените към хероина. Никакво блаженство за тях повече. То беше само в началото на връзката ти с опиатите.
	Асансьорът беше повреден, както ставаше ясно от една жалка предупредителна лента, залепена на няколко места върху затворената му врата; на стената, прикачено накриво с лепенка, имаше ръчно написано съобщение. Видът му напомни на Трез за сериала „Теория за Големия взрив“ и беше готов да се обзаложи, че този тук беше повреден от по-отдавна.
	Имаше само едно стълбище и то беше тясно и вонеше на урина. Звуците, които достигаха до ушите му, докато се качваше на третия етаж, не бяха по-обнадеждаващи от останалата част от тази дупка: крясъци, кашляне, силна музика от калпави тонколони, думкане, сякаш някой си блъскаше главата в стената.
	Исусе Христе.
	Когато стигна на последния етаж, се огледа наоколо. Естествено, нямаше знак, указващ номерацията на апартаментите. А, да, разбира се. Точно пред него, на нивото на очите му, върху напуканата стена имаше голо петно, там, където навремето беше висяла табелка. Защото нещо такова може да ти влезе в употреба. Като чиния например. Или подложка, върху която да смъркаш дрогата.
	Тя обитаваше номер триста и девет, който се оказа вляво.
	По дяволите, мразеше номера на апартамента й. Не харесваше тройки и деветки една след друга. Четиристотин и две беше добър номер. Осемстотин и четири. Двеста двайсет и четири.
	Обичаше числата, които се деляха на две. Не обичаше тройки, петици и деветки.
	Седем беше окей, помисли си, докато се приближаваше до вратата й, но само защото две седмици заедно правеха четиринайсет.
	Тринайсет беше проклятието на неговото съществуване.
	— Онова момиче ли търсиш?
	Трез се обърна рязко. Срещу него, облегнат на касата на една от вратите, сякаш сградата му принадлежеше, стоеше някакъв тип с впит потник и цял куп татуировки, същински крал на задниците. Имаше тънки мустачки, подобни на дисаги торбички под очите и лъхаше на крека, който беше пушил.
	— Да не си сводникът й или нещо такова? — Човекът изпъна врат и се почеса по него. — Каква й е цената? Бива си я…
	Трез прекоси разстоянието между тях, сграбчи го за лицето и го блъсна в бърлогата му на самоунищожение.
	Когато затвори вратата зад себе си с ритник, типът-когото-нямаше-да-го-огрее размаха ръце, сякаш се мъчеше да полети… и виж ти, на дивана имаше съквартирант.
	Трез извади пистолета си със свободната си ръка и го насочи към другия тип.
	— Млъквай.
	Наркоманът насреща му просто вдигна ръце и сви рамене, сякаш да гледа как малтретират някого и вадят пистолети беше част от ежедневието му и нямаше намерение да се забърква в чуждите неприятности.
	Трез блъсна мераклията в стената, без да сваля ръка от лицето му.
	— Да не си я доближил. Направиш ли го, ще взема всичките ти наркотици и ще ги изхвърля в тоалетната пред очите ти. След което ще те замъкна в болницата, където ще те задържат против волята ти, докато съдът реши в кой център за детоксикация да те изпрати. Ясен ли съм? Опитай нещо с нея и ще хвърля жалкия ти задник в социалната система и следващия път, когато ще видиш някаква дрога, ще бъде след деветдесет мъчителни дни.
	Така де, не сплашваш такива като него с пистолет. Та те вече бяха мъртви.
	Не, измъчваш ги с мисълта за принудително въздържание.
	И не, Трез не се чувстваше длъжен да помогне на някой от двамата двукраки плъхове. Да се убиваш с помощта на химикали, си беше право и на двете раси и той нямаше никакво намерение да се бърка в ничия пристрастеност към наркотиците. За сметка това нямаше нищо против да се възползва от чуждите слабости.
	Хвърли поглед към типа на дивана, за да се увери, че и той го чува.
	— Поставил съм подслушвателни устройства в апартамента й. Знам къде се намира всяка секунда от денонощието. — Усмихна се със свити устни, така че да не разкрие вампирските си зъби. — Ако вие или който и да било припари до нея, аз ще науча.
	След това отново се обърна към онзи пред себе си и стисна лицето му толкова силно, че мустаците му се сляха с веждите, като кукла, чийто кукловод беше получил спазъм на ръката.
	Когато най-сетне го пусна, лицето на типа беше като маска за Хелоуин, подуто и разкривено, мустакът — накривен на една страна, като счупени очила.
	Трез отново погледна към дивана.
	— Аха. Ясно — потвърди другият тип. — Имаш го. Никой да не припарва до нея.


>	23

	_Когато крадеш, за да оцелееш, рано или късно, посягаш на нещо, което принадлежи на неправилния човек. Кор допусна тази грешка в двайсет и шестата си година, в една горичка на сто и шейсет левги от колибата, от която си бяха тръгнали както бавачката му, така и той след известни перипетии._
	_Беше пръстът на съдбата, щеше да си помисли по-късно._
	_Онова, което привлече първоначално вниманието му, докато вървеше сам в нощта, беше миризмата на говежда яхния. Всъщност толкова отдавна търсеше прехраната си, като се спотайваше в сенките със завидно умение и постоянство, че сам бе започнал да се мисли за сянка. Така беше най-добре. Откриеха ли го чужди погледи, нещата никога не свършваха добре._
	_В действителност преди преобразяването си се беше надявал, че дефектът му ще изчезне магически. Че незнайно как промяната щеше да оправи заешката му устна, сякаш с това тя да приключи окончателно оформянето на тялото му. Уви, не. Устата му си остана такава, каквато беше — разцепена. Съсипана._
	_Грозна._
	_Така че, да, най-разумно бе да се придържа в сенките и спотаен зад дебелия дънер на един дъб, той се взираше в светлината на далечен огън в гората, като източник на потенциално ядене или на запаси._
	_Около припукващите пламъци видя хора — мъже, — които пиянстваха на треперливата оранжева светлина. Имаше и коне, спънати доста надалече от там._
	_Огънят беше голям. Очевидно не ги беше грижа дали ще ги забележат, което издаваше, че са бойци и по всяка вероятност — въоръжени до уши. Освен това бяха от неговата раса. Усещаше миризмата им сред тази на дим, конска плът, медовина и жени._
	_Докато планираше как да се приближи, беше благодарен за гъстите облаци, които скриваха луната и правеха сенките катранено черни. Стига да се придържаше извън обсега на светлината, беше, сякаш носи наметка, правеща го невидим._
	_Когато се приближи, пламъците му напомниха за колибата, където беше живял през първите си години. След като бавачката му го беше изоставила, си беше тръгнал от там и бе открил сиропиталището, за което му беше споменал онзи лакей. Не бе успял обаче да остане надалече задълго, мисълта за възможното завръщане на баща му го караше отново и отново да търси онова място. През годините редовно си тръгваше оттам, обикновено през зимните месеци, когато вълците изгладняваха, ала винаги се връщаше._
	_Баща му обаче никога не се появи._
	_А после бе дошло време за преобразяването му. В селото имаше курва, която редовно задоволяваше нуждите на мъжете от неговата раса, ала заради грозотата си той беше принуден да й предложи колибата и всичко в нея в замяна на вената й._
	_Когато на следващата вечер си тръгна от мястото с омразните малинаци и настъпващата към къщата гора, беше хвърлил последен поглед през рамо. Гледачката му никога не се беше върнала, за да го нагледа, но той и не бе очаквал да я види отново. И беше крайно време да престане да се залъгва, че баща му някога ще го потърси._
	_Отстъпвайки единствения си подслон другиму, Кор наистина бе станал бездомен._
	_Взел бе само едно със себе си: нашийника, който бе носил около врата си, докато не бе използвал секира, за да се освободи. Беше се мъчил със здравата кожа в продължение на часове, тъй като ръцете му на претранс не бяха достатъчно силни. Ала гледачката му не беше оставила почти никаква храна и вода, така че нямаше друг избор._
	_За щастие, да ловува и убива бяха умения, които му се удаваха естествено._
	_Както и да краде._
	_В началото ненавиждаше кражбата. Никога обаче не вземаше повече, отколкото му беше нужно, независимо дали беше храна, дрехи или подслон. Беше невероятно колко много от моралните си устои си готов да пожертваш, когато става въпрос за оцеляването ти. Невероятно беше също така как успяваш да измислиш методи да се криеш от слънцето в гората и да избягваш дивите животни, и да откриваш начини да плащаш за вените на курви._
	_Горите на Древната страна се превърнаха в негово убежище, негов дом и той си живееше там, странейки от всички. Което означаваше, че избягваше лесърите, които дебнеха между боровете и в пещерите, както и вампирите, които ги преследваха и убиваха. Държеше се настрани и от военния лагер._
	_Не беше място, където който и да било би искал да попадне. Дори той, който се мъчеше да избягва всички, беше чувал откъслечни истории за извращенията, разиграващи се там, и за жестокостта на воина, който го ръководеше._
	_Съсредоточи се, затвори очи и се дематериализира в гъстите клони на дървото, а после в тези на следващото, придържайки се далече от земята, като маймуна. Когато си сам, без да очакваш помощ от никого, се научаваш да се грижиш за безопасността си, а както вампирите, така и човеците мислеха много повече за онова, което беше на едно ниво с тях, отколкото над главите им._
	_Много скоро вече беше едва на десетина метра от и над импровизирания лагер. Действително бяха бойци, добре въоръжени и широкоплещести, но освен това бяха пияни и си прехвърляха една човешка жена като общ бокал. Жената нямаше нищо против, смеейки се, докато се предлагаше на всички поред, и Кор опита да си представи как взема участие в подобна оргия._
	_Не._
	_Не се интересуваше от секс, поне не и такъв. В действителност беше девствен, защото курвите винаги искаха много повече, отколкото бе в състояние да плати, за онова, което беше между краката им… пък и не проявяваше особен интерес към толкова добре разорани ниви._
	_Отправи поглед към конете и си помисли, да, именно там щеше да нападне. Нямаше да открадне жребец, независимо колко скъпо можеше да го продаде, тъй като не искаше да бъде отговорен за друго живо същество. Достатъчно трудно бе да опази дори себе си жив и нахранен. Оръжия обаче щяха да му бъдат от полза. Притежаваше три ками и пистолет, който не използваше. Беше тежък, а и трябваше да му намира патрони. Освен това беше по-точен с камата. И все пак струваше му се разумно да носи у себе си поне един пистолет._
	_Навярно щеше да успее да задигне друга кама, по-остра от неговите? Малко месо? Мях с вода? Да, всичко това щеше да му е от полза._
	_Дематериализира се на земята, приклекнал зад един бор. Конете им бяха съвсем близо до обръча светлина, хвърлян от огъня, главите на товарните животни се полюшваха в съня им, седлата им бяха натоварени с припаси и други вещи._
	_Кор се запромъква безшумно между шубраците, меките му мокасини поемаха тежестта му и заглушаваха шума от стъпките му._
	_Конете наостриха уши и извиха шии към него, един от тях изцвили неспокойно. Кор не се тревожеше. Отдавна се беше научил да се дематериализира в нощта дори когато беше под напрежение, пък и бойците бяха заети с друго._
	_Прерови седлото на едър дорест жребец с бързи, сигурни движения, отмятайки кожени капаци, бъркайки в дисаги и торби. Намери дрехи, зърно, пушено месо. Пъхна месото под наметката си и се залови със следващия кон. Нямаше оръжия, но за сметка на това откри женски дрехи, миришещи на кръв._
	_Зачуди се дали жената беше преживяла оргията. Навярно не…_
	_Сбиването край огъня избухна без никакво предизвестие, в един момент всичко беше наред и в следващия вече не беше — двама от мъжете скочиха и се стиснаха за гушите, обикаляйки в кръг, докато всеки се мъчеше да подчини другия. А после нещо се подпали, ръбът на нечия връхна дреха бе близнат от искра и избухна в оранжеви и жълти пламъци._
	_Боецът не го беше грижа, нито неговият противник. Конете обаче се подплашиха и онзи чийто товар Кор пребъркваше, се вдигна на задните си крака, ръката му се оплете в една от дисагите, превръщайки го в пленник._
	_Така че, когато животното се завъртя, той бе принуден да се завърти с него._
	_Попадайки под погледите на всички._
	_Промяната в лагера беше незабавна, жената бе захвърлена настрани, караницата между другари — забравена, натрапникът се превърна в мишена за всички. А Кор все така беше прикован към пристъпващия от крак на крак кон, мъчейки се да избегне тежките му копита и да освободи ръката си._
	_Бойците разрешиха този проблем вместо него._
	_Някой го бутна напред и това бе достатъчно, за да промени ъгъла на китката му. Ръката му беше свободна и тъкмо навреме — юмрук с размерите на скала се стовари в лицето му, но поне го запрати настрани от беснеещия кон…_
	… _и за съжаление, право на пътя на друг от бойците. Трябваше бързо да си извоюва някакво надмощие или щеше да бъде надвит. Нямаше обаче особени изгледи за това — тези мъже бяха невероятно опитни в битките, юмруци и ритници се сипеха прекалено бързо, за да може да ги избегне или да ги отвърне, изкарвайки му въздуха отново и отново._
	_Е, да, той също имаше опит в ръкопашните схватки, но единствено с човеци и цивилни вампири. Сега пред себе си имаше съвършено различен враг._
	_Върху главата и корема му продължаваха да валят удари, по-бързи, отколкото бе в състояние да отбие, по-силни, отколкото можеше да понесе, докато си го подмятаха като жената преди малко — от един на друг, на трети. Кръв шуртеше от носа и устата му, пред очите му притъмня, докато се въртеше насам-натам, мъчейки се да предпази жизненоважните си органи и черепа си._
	— _Проклет крадец!_
	— _Копеле!_
	_Пестник се стовари в стомаха му и на Кор му се стори, че нещо се пръсна там вътре. И именно в този миг коленете му се подкосиха и той се свлече в листата и пръстта._
	— _Пронижи го!_
	— _Още не съм приключил! — долетя ръмжене._
	_Ботушът го улучи под ребрата и го запрати, търкаляйки го по земята, чак до огъня. Беше толкова зашеметен, че остана да лежи по гръб там, където спря, без да е в състояние дори да закрие лицето си и да се свие на кълбо._
	_Прескъпа Скрайб Върджин, щеше да умре. По всяка вероятност в пламъците, които вече пърлеха рамото, ръката и хълбока му през дрехите._
	_Един от бойците, който имаше дълга брада и вонеше на пръч, се надвеси над него и се усмихна, разкривайки огромни вампирски зъби._
	— _Мислеше си, че можеш да крадеш от нас? От нас? — Сграбчи предницата на наметалото му и го вдигна от земята. — От нас? — Зашлеви го с отворена длан толкова силно, че сякаш го удариха с цепеница. — Знаеш ли какво правим с крадците?_
	_Останалите бяха образували полукръг около тях и мислите на Кор се върнаха към вълците в гората, когато все още живееше с бавачката си. Глутница смъртоносни хищници, ето какво бяха тези мъже. Ужасяващо силни животни, които го бяха заловили и щяха да си поиграят с него, преди да го изпратят в Небитието._
	— _Е, знаеш ли? — Воинът го разтърси като парцалена кукла, а после го запрати на земята. — Позволи ми да ти кажа. Първо ще ти отрежем ръцете, а после…_
	_Кор не смееше да извърне поглед от лицето, надвесено над него, ала с периферното си зрение зърна цепеница, подаваща се наполовина от огъня._
	_Премести незабележимо ръка, улови я и изчака подходящия момент, когато мъжът погледна към другарите си, злобно развеселен._
	_Бърз като мълния, Кор замахна с всички сили и го улучи в главата, поваляйки го в безсъзнание на земята._
	_Последва миг на изумление и Кор знаеше, че трябва да действа светкавично. Без да изпуска цепеницата, извади един от кинжалите, препасани през гърдите на жертвата му, и скочи на крака. Ето че беше негов ред да се хвърли в атака._
	_Не нададе смразяващ кръвта рев. Не изкрещя. Не изръмжа._
	_Нито помнеше наистина какво точно направи. Единственото, което знаеше, единственото, за което си даваше сметка, бе, че в него се отприщи нещо. Каквото и да беше то, и преди бе долавял повей от него, някакъв източник на енергия, който не беше нито гняв, нито страх и който задвижваше тялото и ума му. И докато то се надигаше в него, крайниците му подчиниха ума му, действайки самостоятелно, знаейки по-добре от съзнанието му къде да се прицелят, какво да сторят, как да се движат. Сетивата му също се отделиха от мозъка му, издигайки го до едно по-високо ниво на съзнание, било то слухът, доловил някой, канещ се да му се нахвърли изотзад, зрението, забелязало друг, идващ отляво, или обонянието, предупредило го за трето нападение отдясно._
	_Насред всичко случващо се, умът му беше напълно откъснат и едновременно с това свободен да анализира ситуацията и да започне да планира ходовете му._
	_Въпреки това щеше да изгуби. Те бяха твърде много и твърде опитни — дори когато успееше да повали някого, той не оставаше паднал твърде дълго и не беше трудно да се досети, че броят им ще надвие неговата издръжливост._
	_Решението на това неравенство дойде така неочаквано, както и онази цепеница._
	_В първия миг не беше сигурен какво проблесна и привлече вниманието му. А после видя, че беше някакво огромно острие от другата страна на огъня, оръжие по-голямо от всичко, което беше виждал някога, подпряно до масивен камък._
	_В същия миг, в който един от мъжете се нахвърли отгоре му, Кор се метна над огъня, свил крака, така че да не се опари, приземявайки се така координирано, както беше скочил._
	_Хвърли се към огромното извито острие, сграбчи дръжката, прикрепена към него и…_
	_Беше коса. Най-обикновен земеделски инструмент, острието беше прикрепено към масивната дървена дръжка с кожени ленти, които го придържаха така сигурно, както кост около костен мозък. Нямаше много време, за да се запознае с него по-подробно. Но се оказа, че и не е нужно._
	_Улови дръжката и…_
	… _се нахвърли отгоре им._
	_В началото се смееха и му се подиграваха. Но след като посече първия от тях, тактиката се промени. Изскочиха пистолети и куршуми полетяха с много шум. А после противниците му координираха действията си и сформираха бойно образувание._
	_Нямаше значение. Един по един, той ги уби, посичайки ръце, крака, кореми, слабини, кръв се лееше в тъмната нощ, покривайки го като дреха._
	_Докато не остана само един воин — брадатият, когото беше ударил по главата с цепеницата. В мига, в който реши, че събратята му са мъртви или издъхват, той се втурна през гората толкова бързо, колкото го държаха краката._
	_Мокасините на Кор не вдигаха никакъв шум, докато се носеше след воина, придържайки се на известно разстояние; двамата се провираха между шубраци и дървета, движейки се напред-назад, докато воинът се мъчеше да се добере до конете. Кор също беше ранен и кървеше, ала по някаква причина не чувстваше нищо. Беше едновременно вцепенен и преливащ от енергия._
	_А после всичко свърши._
	_Воинът стигна до стръмна скала, която не можеше нито да изкачи, нито да заобиколи._
	_Кор знаеше, че трябва да довърши започнатото. И то му причиняваше болка._
	— _Вземи каквото искаш — каза запъхтяният воин, изплювайки се настрани. — Просто вземи каквото искаш. Имам оръжия. Конете струват много. Остави ме на мира и аз ще сторя същото._
	_На Кор му се искаше нещата между тях да можеше да свършат така. Даваше си сметка обаче, че ако го остави жив, ще се превърне в мишена. Това беше свидетел, който трябваше да бъде премахнат, за да не събере подкрепление и да се разправи с онзи, който беше избил другарите му._
	— _Просто вземи…_
	— _Прости ми за онова, което трябва да сторя._
	_С тези думи Кор приклекна и описа кръг с оръжието, посичайки ръката, която мъжът беше вдигнал, за да се защити, и прерязвайки врата му._
	_До края на нощите си щеше да си спомня гледката на главата, преметнала се във въздуха, кръвта, шуртяща от отворените вени — алена като вино._
	_Във внезапно усилилия се вятър, тялото рухна като безжизнения предмет, какъвто беше вече, и изведнъж косата стана прекалено тежка за ръцете на Кор. Земеделският инструмент, който той беше превърнал в оръжие, тупна в краката му с обляно в кръв острие._
	_Кор се опита да изпълни пламналите си дробове с въздух и когато вдигна очи към небесата, смелостта и целеустремеността му изневериха и от крайчетата на очите му се търкулнаха горещи сълзи._
	_О, как миризмата на кръвта, която беше пролял, се сливаше с миризмата на трева и мъх, и лишеи…_
	_Не знаеше откъде му дойде. В един момент мислеше за ужаса на онова, което беше сторил, в следващия беше проснат по гръб…_
	… _притиснат към земята от най-ужасяващия вампир, когото беше виждал някога._
	_Огромни, толкова огромни бяха раменете му, че напълно закриваха небето. Лицето беше неописуемо зло, чертите му бяха разкривени в лукава усмивка, която обещаваше първо страдание, а после смърт. А очите… бездушни, изпълнени със студена интелигентност и изпепеляваща омраза._
	_„Това е водачът на глутницата — помисли си Кор. — Досущ като вълка, застанал на прага на колибата преди всички онези нощи.“_
	— _Я виж ти — разнесе се глас, дълбок като гръмотевица, остър като хиляда ками. — А мен ме наричат Блъдлетър._

	* * *

	Кор си пое рязко дъх и се надигна. За частица от секундата нямаше представа къде се намира и се огледа наоколо, обзет от паника.
	Нямаше ги стените на пещерата, лавиците с урни, носилката, братята, които го охраняваха. На тяхно място съзря огромен телевизор, който в момента беше черен като дупка във Вселената.
	Тръсна глава и спомените му се върнаха — Вишъс, променил рязко намеренията си, Лейла, върнала се при тях в гората, великолепният дар на вената й. А после ужасяващото пътуване между боровете към хлъзгавия път, който ги беше довел до това предградие и тази къща.
	Лейла беше на горния етаж. Чуваше стъпките й над главата си. И имаше чувството, че Вишъс си беше отишъл.
	Свали крака от кожените възглавници на дивана и проследи с поглед калната диря, която беше оставил по стълбището и бледосивия килим до мястото, където почти беше припаднал. Имаше борови иглички и пръст по дивана, както и по бялата одежда на Лейла, преметната през облегалката на един стол.
	Дрехата, украсявала тялото й, бе съсипана, изцапана с кръв и кал.
	Това бе нещо като лайтмотив в живота й.
	Стискайки зъби, Кор се надигна и надникна надолу по късия коридор. Видя две отворени врати и когато отиде с тежки стъпки до тях, откри две спални. Избра онази, в която не се долавяше миризмата на Лейла, и с помощта на светлината, струяща от лампата в коридора, мина покрай голямото легло и влезе в баня, която…
	О! Подово отопление. Мраморен под с отопление.
	След като беше изстрадал толкова много, първо заради контузията на главата и мозъчните удари, които беше получил, а после и смразяващите двайсет и четири часа в гората, Кор се препъна, усетил приятна топлина да се разлива от босите му стъпала по тялото му.
	Затвори очи, олюлявайки се в мрака; цялото му същество крещеше да легне върху мраморния под и да си отдъхне най-сетне. После обаче си спомни мръсотията и калта, които беше довлякъл в къщата.
	Стегна се, натисна ключа на лампата до вратата на банята… и изруга, закривайки лицето си с ръка. Когато очите му привикнаха със светлината, би предпочел да не трябва да гледа отражението си в огледалото над умивалниците, но нямаше как да го избегне, когато свали ръка.
	— О, Небитие — прошепна.
	Мъжът, който се взираше в него от огледалото, беше неузнаваем. Изпитото, брадясало, бледо лице, хлътналите ребра и корем, кожата, която висеше под челюстта, гърдите, ръцете му… Косата му беше неравна, израснала на туфи на различни места, мръсотия и кръв покриваха сякаш всяка пора от тялото му.
	О, Съдби, когато някой беше, общо взето, чист, едно бързо избърсване над умивалника с хавлия и много сапун бе достатъчно, за да се приведе в ред. В неговото състояние? Нуждаеше се от автомивка. Може би индустриален маркуч.
	Мисълта, че Лейла го беше видяла в такова положение, го накара да потръпне и той побърза да се извърне от отражението си. Завъртя кранчето в стъклената душкабина, но преди да се пъхне под шурналата гореща вода, отвори няколко шкафа и чекмеджета. Четката и пастата за зъби, които откри, бяха наистина добре дошли, също както и сапунът, шампоанът и балсамът за коса.
	Взе също така самобръсначка и крем за бръснене.
	Едва не се разплака от простичкия акт на това да си измие зъбите. Толкова отдавна не беше усещал устата си така свежа. А после бръсненето… да се отърве от жулещата четина, покриваща бузите, челюстта и брадичката му, го изпълни с благодарност към компанията, произвела самобръсначката. А после взе шампоана — насапуниса косата си два пъти, след което остави балсама да подейства, докато търкаше кожата си със сапуна.
	Нямаше как да достигне напълно гърба си, но направи каквото му беше по силите.
	Когато най-сетне излезе изпод душа, огледалото се беше запотило от влагата. За което можеше само да е благодарен, като се имаше предвид колко ненавиждаше отражението си. Подсуши се, чудейки се къде ли може да намери чисти дрехи… и ги откри в дрешника в спалнята: черен анцуг, достатъчно дълъг, за да покрие краката му, с шнур, благодарение на който се задържа около измършавелите му хълбоци. Черна тениска, достатъчно широка за раменете му, но падаща като торба надолу. Суитшърт, върху чиято предница имаше някакъв надпис.
	Не намери обувки, но и това бе повече, отколкото би могъл да очаква.
	Когато излезе от банята, мислеше, че ще се наложи да се качи на горния етаж.
	Не се оказа необходимо. Избраницата Лейла седеше на мекото кресло до дивана, а върху масичката пред телевизора имаше поднос с димяща супа, чиния със солени бисквити и чаша чай с лед.
	Очите й откриха неговите, но не се задържаха там. Плъзнаха се по него, сякаш беше изненадана, че е имал сили да се изкъпе и облече.
	— Донесох ти храна — каза тихо. — Сигурно си гладен.
	— Да.
	И все пак не беше в състояние да помръдне. Защото беше възнамерявал да се сбогуват в кухнята. Не можеше да остане тук с нея. Колкото и да му се искаше.
	— Ела да седнеш. — Тя посочи мястото, където беше лежал допреди малко. И разбира се, беше почистила мръсотията, която той беше оставил след себе си, избърсала я бе с гъба или кърпа. — Трябва да хапнеш нещо.
	— Трябва да вървя.
	Лейла наведе глава и когато го стори, кичурите в косата й уловиха светлината от лампата над тях.
	— Знам. Но… преди да го сториш.
	В ума си Кор чу гласа й да казва: _Люби ме._
	— Моля те, изяж това — прошепна тя.


>	24

	Когато се прибра в имението на Братството, Вишъс беше в отвратително настроение и по-голямата част от него искаше да отиде в Дупката и да отвори бутилка „Грей Гуус“. Или шест. Може би дванайсет.
	Ала когато прие физическите си очертания в двора, брулен от студения вятър край фонтана, който бе източен и покрит за през зимата, знаеше, че колкото и да му се искаше да избяга от ситуацията, в която доброволно се беше поставил, не можеше да обърне гръб на кашата, която беше забъркал.
	Прекоси двора и докато изкачваше каменните стъпала, отвеждащи до входа на имението, вдигна поглед към гаргойлите, украсяващи ръба на покрива. Какво не би дал да беше едно от тези неодушевени копелета, без нищо, което да го тревожи, освен това да си седи там горе и от време на време да го насира някой гълъб.
	Всъщност вероятно би било отвратително.
	Все тая.
	Отвори вратата, пристъпи във вестибюла и завря физиономията си пред охранителната камера. Когато Фриц отвори, посрещайки го по обичайния си жизнерадостен начин, трябваше да повика на помощ цялата си воля, за да не се сопне на горкия доген.
	Нагоре по голямото стълбище. Три стъпала наведнъж.
	И ето че стоеше пред затворената двукрила врата на кабинета на Рот. От другата страна долитаха гласове, всъщност очевидно се водеше доста оживен разговор, обаче, ще прощавате, онова, което той имаше да докладва, беше по-важно от почти всичко, освен може би Армагедон.
	Почука силно и не изчака отговор.
	Рот обърна рязко глава иззад старинното бюро, което баща му беше използвал, и макар незрящите му очи да не се виждаха зад стъклата на тъмните очила, Ви буквално усети яростния им поглед.
	— Май имаш нужда да ти натикам някой наръчник по етикеция в гърлото, а? — сопна се кралят. — Тук не се влиза без покана, задник такъв.
	Сакстън, кралският адвокат и специалист по Древните закони, погледна към него от мястото си до краля. Пред двамата имаше цял куп документи. Както и няколко древни текста. Сакс не каза нищо, но като се имаше предвид, че обичайно съвършено оформената му коса сега стърчеше във всички посоки, не беше трудно да се досети, че двамата сигурно се мъчеха да изгладят проблемите покрай родителските права на Куин и Лейла.
	И, да, кралицата също беше тук, седнала на един от префърцунените френски дивани, със скръстени на гърдите ръце и дълбока бръчка на челото.
	— Трябва да поговорим за минутка — заяви Ви на Рот с нисък глас.
	— Значи, ще се върнеш, когато ти кажа.
	— Не може да чака.
	Рот се облегна в масивния, покрит с дърворезба трон, на който бяха седели баща му и неговият баща преди това.
	— Искаш ли да ме светнеш за темата?
	— Не мога. Съжалявам.
	В елегантната бледосиня стая се възцари тишина, а после Рот се прокашля и погледна към своята шелан.
	— Лийлан, ще ни извиниш ли за минутка?
	Бет се изправи на крака.
	— Не мисля, че има какво повече да обсъждаме. Двамата ще получат равни родителски права, а децата отиват при Лейла още тази вечер по залез-слънце. Толкова се радвам, когато с теб сме на едно мнение. Наистина намалява напрежението.
	С тези думи тя излезе от кабинета, вирнала глава и изпънала рамене, докато на бюрото кралят улови главата си в ръце, сякаш се пръскаше от болка.
	— Не е, че не съм съгласен с нея — измърмори, след като вратата се затвори с трясък. — Просто не искам пак да се гърми в проклетата ми _къща_.
	Последната дума изрече особено силно.
	После обаче свали ръце и погледна към Ви.
	— Адвокатът ми може ли да остане?
	— Не, не може.
	— Страхотно. Още нещо, което да очаквам.
	Сакстън се зае да си събере нещата, но кралят го спря.
	— Недей. Ще се върнеш веднага. Изчакай отвън.
	— Разбира се, господарю.
	Сакстън се поклони, въпреки че кралят не можеше да го види, но такъв си беше той — винаги изискан, винаги благовъзпитан. Докато минаваше покрай Ви, въпреки че прекъсването беше неприятно, отново се поклони.
	Достоен мъж. Вероятно все още беше влюбен в Блей, но какво да се прави.
	И като стана дума, мислите на Ви се върнаха към разговора му с Лейла в ранчото, а после всички онези щастливи спомени от собствения му живот, които го бяха връхлетели в гората. Човече, адски му беше писнало от романтика, истинска любов и всякакви такива глупости.
	— Е? — попита Рот.
	Ви изчака, докато двукрилата врата се затвори.
	— Знам къде е Кор.

	* * *

	Лейла остана да седи в мекото кресло през цялото време, докато Кор не изяде всичката супа, всички солени бисквити и всички замразени пици с пеперони, които беше пъхнала във фурната, преди да свали първата порция храна в мазето. Той не говореше и във възцарилото се мълчание тя установи, че се взира в него с унес, за който почти й идваше да се извини.
	Прескъпа Скрайб Върджин, беше толкова отслабнал и въпреки че умираше от глад, си служеше с приборите с възпитана акуратност — дори пицата изяде с нож и вилица. Освен това редовно бършеше устни със салфетката си, дъвчеше със затворена уста и се хранеше чисто, макар да поглъщаше калориите със забележителна скорост.
	Когато най-сетне приключи, тя каза:
	— Има сладолед с вкус на ментови шоколадови бисквити. Два литра. На горния етаж, нали се сещаш, в хладилника.
	Сякаш биха го държали на етажерката за книги!
	Поклати глава, сгъна салфетката и се облегна назад. Стомахът му беше видимо издут и той изпусна дъха си, сякаш имаше нужда да направи място за всичко в тялото си, а въздухът не беше толкова наложителен, колкото пицата.
	— Благодаря ти — каза тихо.
	Когато очите им се срещнаха, Лейла съвсем ясно си даде сметка, че са сами, и за миг си позволи фантазията, че това е тяхната къща, малките й са на горния етаж и те се канят да се насладят на малко време за себе си.
	— Трябва да вървя. — С тези думи той се изправи и вдигна подноса. — Аз… трябва да си отида.
	Лейла също се изправи и обви ръце около тялото си.
	— Добре.
	Възнамеряваше да го последва по стълбите. А после? Е, може би щяха да споделят дълга прегръдка, а след това — едно довиждане, което почти щеше да я убие…
	Кор върна подноса на мястото му.
	Когато заобиколи масата, за да отиде при нея, и разтвори ръце, тя се хвърли в тях. Притисна се до тялото му и се вкопчи в него с всички сили. Ужасно бе да почувства костите му, тъй като яките му мускули се бяха стопили, но когато обърна глава и допря ухо до гърдите му, ударите на сърцето му бяха силни, равномерни. Мощни.
	Ръцете му, така големи, така нежни, я милваха по гърба.
	— Така е по-безопасно за теб — промълви в косата й.
	Лейла се отдръпна и вдигна поглед към него.
	— Целуни ме. Веднъж, преди да си отидеш.
	Кор затвори очи, сякаш изпитваше болка. После обаче взе лицето й в шепите си и наведе устни към нейните… почти.
	Спря на милиметри и прошепна на Древния език:
	— _Сърцето ми е завинаги твое. Където и да отида, то ще бъде с теб, през мрака и в светлината, когато съм буден и когато спя. Винаги… с теб._
	Целувката, когато дойде, беше като тихо сипещ се сняг, безмълвна и мека, ала топла, така топла. Тя се притисна към него и ръцете му се обвиха около кръста й, хълбоците му се опряха в нейните. Възбудата му беше незабавна — усещаше коравата му ерекция до корема си, толкова отдавна го желаеше, че очите й се наляха със сълзи.
	Фантазии. Толкова много фантазии, ситуации, родени от ума й, в които той най-сетне идваше при нея, събличаше я, вземаше я под себе си и проникваше дълбоко в нея. Имала бе безброй фантазии, в които правеха любов, всяка — по-невъзможна от предишната: в земите на имението, в бани, на задната седалка на кола, под дървото на поляната им.
	Сексуалният й живот беше несъществуващ в истинския свят. Във въображението й обаче той процъфтяваше. Ала нищо от това нямаше да се случи.
	Кор прекъсна контакта, макар Лейла да усещаше, че се бори с инстинкта си да я маркира. Да, от него струеше тъмен мирис на подправки и изпълваше ноздрите й, възбуждайки я така, както и усещането от тялото, от ръцете, от устата му.
	— Не мога да те имам — каза той дрезгаво. — И така вече ти навредих толкова много.
	— Това може да е единствената ни възможност — чу се да го умолява тя. — Знам… знам, че няма да се върнеш при мен.
	Той изглеждаше ужасно тъжен, когато поклати глава.
	— Не ни е писано да бъдем заедно.
	— Кой го казва?
	Тласкана от отчаян порив, Лейла сложи ръка на тила му и го притегни към устата си, влагайки цялото си същество в целувката. Езикът й проникна в него така, че той ахна, тялото й се изви, за да се прилепи към неговото, бедрата й се разтвориха, така че да го допусне още по-близо до сърцевината си.
	— Лейла — простена той. — Прескъпи Съдби… това не е редно…
	Беше напълно прав, разбира се. Това изобщо не беше редно, ако използваха мерилото на останалия свят. Ала тук и сега, в празната къща, то беше…
	Изведнъж той я отдръпна от себе си и тъкмо когато Лейла се канеше да възрази, до ушите й достигна звукът на стъпки от горния етаж. Два чифта. И двата — ужасно тежки.
	— Вишъс — прошепна тя.
	Гласът на брата долетя откъм стълбището.
	— Аха. И си доведох приятел.
	Лейла закри Кор с тялото си, но той нямаше намерение да го допусне. Премести я зад гърба си, отказвайки да я остави пред себе си.
	Братът слезе пръв по стълбището, с пистолети в ръце, и за миг Лейла не можеше да разбере кой беше зад него. Имаше обаче само един чифт крака, които бяха толкова дълги. Само едни гърди, които бяха толкова широки. Само един мъжки вампир на планетата, чиято черна коса се спускаше до хълбоците му.
	Кралят беше тук.
	Когато взе и последното стъпало, Рот се изправи в цял ръст, широко разкрачен, върху пода на мазето и си пое дълбоко дъх, така че ноздрите му се разшириха. Прескъпа Скрайб Върджин, беше толкова огромен, а с черните очила, които напълно скриваха очите му, изглеждаше като убиец.
	Какъвто, предположи Лейла, вероятно и беше.
	— Я виж ти, във въздуха витае любов — измърмори той. — Ама че кофти.


>	25

	Докато се взираше в лицето на някогашния си враг, Кор не изпитваше никаква враждебност. Никакъв гняв, нито ламтеж към положението му. Никаква агресия.
	— Е — заяви Рот с глас, подобаващ както на аристократа, така и на воина, който беше, — последния път, когато беше в състояние да ме погледнеш в очите, се оказах с куршум в гърлото.
	Встрани от него, братът Вишъс изруга под носа си и запали цигара. Беше очевидно, че не подкрепя това посещение, но не беше трудно да се досетиш, че когато Слепия крал си наумеше нещо, никой и нищо не можеше да го разубеди.
	— Да поднеса ли извиненията си? — попита Кор. — Това уместно ли е в подобна ситуация?
	— Главата ти, набучена на кол — измърмори Ви. — И топките ти в джоба ми.
	По начина, по който Рот поклати глава към брата, можеше да се предположи, че извъртя очи зад тъмните стъкла на очилата. А после отново се съсредоточи.
	— Не мисля, че съществува начин да се върнеш назад от нещо като опит за убийство.
	Кор кимна.
	— Вярвам, че си прав. Което ни отвежда къде?
	Рот хвърли поглед към Лейла.
	— Бих те помолил да излезеш, но имам чувството, че няма да го сториш.
	— Бих предпочела да остана — заяви Избраницата. — Благодаря ти.
	— Хубаво. — Устните на Рот изтъняха от неодобрение, но той не настоя. — Е, Кор, предводителю на шайката копелета, предателю, убиецо, дрън, дрън, дрън… Имаш цял куп титли, а? Нещо против да те попитам какви са плановете ти?
	— Мисля, че това зависи от теб, не е ли така?
	— Я виж ти, той имал мозък в главата си — изсмя се Рот студено. — Нека обаче изчакаме малко, става ли? Ще ти задам няколко въпроса, ако нямаш нищо против. Страхотно. Благодаря ти за разбирането.
	Кор почти се усмихна. В много отношения кралят беше мъж съвсем по неговия вкус.
	— Какви са намеренията ти спрямо престола ми?
	Докато Слепия крал говореше, ноздрите му се разшириха и Кор се досети, че по някакъв начин е в състояние да надуши истината. За щастие, той нямаше причина да я крие.
	— Нямам такива.
	— Така значи. Ами твоите момчета?
	— Шайката копелета ми служеха във всичко. Следваха ме навсякъде както буквално, така и преносно. Винаги.
	— Минало време. Да не са те изритали?
	— Мислят, че съм мъртъв.
	— Можеш ли да ги намериш?
	Кор се намръщи.
	— Мой ред е да те попитам: какви са намеренията ти?
	Рот отново се усмихна, разкривайки издължените си вампирски зъби.
	— Няма да им се размине само защото блестящата идея за убийството ми е била твоя. Предателството е като настинка. Изкихаш ли се върху приятелите си, им я предаваш.
	— Не знам къде са. Това е истината.
	Ноздрите на краля отново се разшириха.
	— Можеш обаче да ги намериш.
	— Едва ли са останали там, където бяхме отседнали. Несъмнено са се преместили, навярно дори са се върнали в Древната страна.
	— Избягваш въпроса ми. Можеш ли да ги откриеш?
	Кор хвърли поглед към Лейла. Тя се взираше напрегнато в него с широко отворени зелени очи. Причиняваше му болка да я разочарова, наистина, ала нямаше да предаде бойците си. Нито дори заради нея.
	— Не, няма да ги потърся. Няма да предам събратята си. Можеш да ме убиеш тук и сега, ако искаш. Можеш да ме изтезаваш за информация, която никога няма да получиш, защото не знам къде са. Можеш да ме изхвърлиш на слънцето. Няма обаче да те заведа при тях, за да им въздадеш смърт. Не са невинни, така е. Само че не са нападнали нито теб, нито воините ти. Нали?
	— Може би не ги бива особено. Опитаха се да ме убият, забрави ли? — Кралят тупна с юмрук там, където беше сърцето му. — Все още бие.
	— Те не представляват заплаха. Могъщи са, ала амбицията беше единствено моя. В продължение на векове бяха напълно щастливи да се бият и чукат в Древната страна и нямам причина да вярвам, че това положение на нещата няма да бъде възобновено в моето отсъствие.
	А после, осъзнал колко откровен беше, стрелна Лейла с поглед, разкайвайки се, че беше толкова груб. Тя обаче не изглеждаше смутена.
	— Какво мислиш, че ще се случи след тази вечер? — попита Рот след миг.
	— Моля?
	Кралят сви рамене.
	— Да речем, че пощадя живота ти и те пусна на свобода… — Лейла ахна и той я стрелна с поглед. — Не бързай. Все още има да извървим дълъг път.
	Избраницата наведе покорно глава, ала очите й си останаха прехласнати, пламнали от оптимизъм, който Кор не споделяше.
	— Да кажем, че те освободя — продължи Рот. — Какво ще правиш със себе си?
	Този път Кор не беше в състояние да погледне към Лейла.
	— Прекрасно си давам сметка, че Древната страна е хубаво място по това време на годината. Много повече от Колдуел. Притежавам имот там, както и източник на доходи. Бих искал да се върна там, откъдето дойдох.
	Рот дълго се взира в него и Кор срещна погледа на очите, скрити зад тъмните стъкла, макар те да бяха незрящи.
	Никой не помръдваше в настъпилата тишина. Не беше сигурен дали някой дори дишаше.
	Тъгата, струяща от Лейла, беше осезаема. И все пак не опита да го разубеди.
	Знаеше обаче, помисли си Кор, колко безизходна беше ситуацията.
	— И аз съм чувал същото — заяви Рот най-сетне. — За Древната страна. Хубаво местенце. Особено ако имаш позиция, която можеш да защитаваш, където да се разположиш, а хората те оставят на мира.
	Кор кимна.
	— Действително.
	— Не прощавам, нито забравям нищичко от случилото се. — Рот поклати глава. — Не ми е в природата. Ала тази жена тук — той посочи към Лейла — е преживяла повече от достатъчно благодарение на такива като теб. Не е нужно да доказвам силата си на никого и няма да й съсипя живота само за да се покажа като отмъстителен корав тип. Всичко, което ми каза току-що, беше самата истина, такава, каквато я вярваш ти, и стига да се пръждосаш от Колдуел, мисля, че и за двете страни това би било най-подходящото разрешение.
	Кор кимна.
	— Да, и за двете страни. — Той се прокашля. — И ако това ще ти донесе душевен мир, ще ти кажа, че се разкайвам за всички свои действия, насочени срещу теб. Съжалявам за тях. В мен се беше насъбрал много гняв и ефектът беше разяждащ. Сега… нещата са различни. — Погледна за миг към Избраницата и бързо извърна очи. — Аз… — Пое си дълбоко дъх. — Не съм онзи, който бях.
	Рот кимна.
	— Любовта на добра жена. Познато ми е.
	— Е, приключихме ли вече? — сопна се Вишъс, сякаш не одобряваше нищичко от онова, което се случваше.
	— Не — отвърна Рот, без да отмества очи от Кор. — Преди да плеснем с ръце и да се прегърнем, ще трябва да направиш нещо за мен, тук и сега.
	С тези думи кралят посочи килима в краката си:
	— На колене, копеле.

	* * *

	Естествено, че Кор щеше да е принуден да си тръгне, помисли си Лейла, докато опитваше да се овладее. Не можеше да остане в Колдуел. Останалите братя може и да се престореха, че приемат прошката на Рот, но на бойното поле всичко можеше да се случи. Нямаше никакви гаранции, че в разгара на битката на някой от бойците на краля нямаше да му хрумнат идеи в разрез с това примирие, както и да му се удаде възможност да ги приложи в действие.
	Особено Куин.
	И Тор.
	Нямаше обаче да губи време, мислейки за това. Когато кралят посочи пода пред себе си, сърцето й се качи в гърлото и тя погледна нервно към Вишъс.
	Всичко в държанието на Рот издаваше взаимно разбиране, живей и остави другия да живее. Вишъс обаче вече я беше измамил веднъж и макар в крайна сметка да беше омекнал, спокойно можеше да реши все пак да изпълни първоначалните си намерения.
	Дали не бяха подготвили кама или сабя за Кор? Ами ако го убиеха пред очите й.
	— Защо? — попита Кор краля.
	— Направи го и ще разбереш.
	Кор хвърли поглед към Вишъс. После отново насочи вниманието си към Рот. И не помръдна.
	Рот се усмихна страховито, като убиец, готвещ се да нанесе удар.
	— Е? И не забравяй, че всички козове са у мен.
	— Преклоних глава веднъж и само веднъж пред другиго. Това едва не ме уби.
	— Е, ако не го сториш сега, то със сигурност ще те убие.
	При тези думи се разнесе стъргане на метал в метал и Лейла с ужас откри, че Вишъс бе извадил един от черните кинжали, препасани с дръжките надолу през гърдите му.
	— Прибери това — процеди Рот. — Или ще го направи доброволно, или изобщо няма да го правим…
	— Той не заслужава…
	Рот оголи вампирските си зъби насреща му и изсъска.
	— Качи се на горния етаж. Веднага. Това е заповед.
	Яростта върху лицето на Вишъс беше такава, че татуировките на слепоочието му заподскачаха по кожата му. Ала се подчини… което накара Лейла да осъзнае каква изключителна власт имаше Рот над Братството. В края на краищата дори родният син на Скрайб Върджин се подчиняваше на краля, макар че очевидно не беше доволен. Тропотът на ботушите му, докато изкачваше стъпалата, отекваше като гръмотевици, а когато се качи на горния етаж, затръшна вратата толкова силно, че Лейла почувства трясъка в зъбите си.
	— И ти ли береше ядове с непокорството, когато имаше подчинени? — измърмори Рот на Кор.
	— Непрекъснато. Колкото по-силен е воинът…
	— … толкова по-твърда главата — довършиха двамата изречението с едни и същи думи и един и същ изтощен тон.
	Лейла беше учудена.
	Ала те се бяха изправяли срещу едни и същи неприятности, нали? И двамата стояха начело на група мъже, които не бяха лесни дори в най-добрите ситуации… и направо опасни в лошите.
	Докато Вишъс крачеше напред-назад над главите им, стъпките му бяха безмълвни, Кор затвори очи и дълго остана така.
	А после бавно се отпусна на колене.
	По някаква причина да го види така, накара Лейла да се просълзи. Но разбира се, да видиш как един горд мъж се подчинява, дори при обстоятелства като тези, беше емоционален момент.
	Рот протегна безмълвно ръка, онази, на която носеше пръстена, символизиращ положението му. И заяви на Древния език:
	— _Закълни ми се във вярност, от тази нощ и вовеки веков, поставяйки мен и моите над всички останали на земята._
	Ръката на Кор трепереше, когато посегна, за да улови кралската десница. Целуна пръстена и го допря до челото си.
	— _Заклевам се във вярност на теб и твоите, от тази нощ и вовеки веков, и няма да служа другиму._
	Двамата мъже си поеха дълбоко дъх. А после Рот положи ръка върху главата на Кор като за благословия и вдигна поглед, откривайки Лейла с незрящите си очи.
	— Трябва да се гордееш със своя мъж. Това е нещо голямо за един воин.
	Лейла избърса очите си.
	— Да.
	Рот подаде ръка на Кор, за да му помогне да се изправи. След миг… Кор прие помощта му.
	Когато двамата воини се озоваха очи в очи, Рот заяви:
	— Накарай всеки от бойците ти да стори същото и всички ще бъдете свободни да се върнете в Древната страна. Ще трябва обаче да чуя тази клетва от всички тях, разбираш ли?
	— Ами ако вече са се прибрали зад океана?
	— Тогава ще ги върнеш обратно. Така трябва да бъде. Братята, които ми служат, трябва да го приемат и това е единственият начин да ги накарам да престанат да ви преследват.
	Кор потърка лице.
	— Добре тогава.
	— Ще останеш тук, докато търсиш момчетата си. Това ще бъде мястото ни за срещи. Ще накарам Ви да ти остави телефон, с който да се свържеш с нас. Ако бойците ти все още са от тази страна на океана, ще ни се обадиш, когато си готов, и ще го направим един по един, тук. Всяко отклонение от споразумението ни ще бъде сметнато за проява на агресия и ще бъде наказано като такава. Разбираш ли това?
	— Да.
	— Готов съм да проявя снизхождение, но не и слабост. Ще елиминирам и теб, и всяка заплаха срещу мен. Разбираш ли и това?
	— Да.
	— Добре. Значи, приключихме. — Рот поклати глава. — И мамка му, мислиш си, че ти имаш проблеми? На теб поне не ти се налага да се прибереш вкъщи с това.
	Когато кралят посочи към тавана, Вишъс стъпи особено тежко, сякаш знаеше, че говорят за него.
	Рот понечи да се обърне, но Кор го повика:
	— Господарю…
	Кралят го погледна през рамо.
	— Знаеш ли, харесва ми как звучи това.
	— Действително. — Кор се прокашля. — По отношение на заплахите срещу теб. Бих искал да те предупредя за един индивид, когото би било добре да държиш под око.
	Едната вежда на Рот подскочи над ръба на тъмните очила.
	— Да чуем.


>	26

	Също като красотата, жертвата беше нещо субективно, въпрос, на който нямаше правилен отговор, единствено компас, чиято стрелка търсеше своя собствен север.
	Троу, кръвен, а после изоставен син на Троу, уви елегантното кашмирено палто около стройното си тяло, докато крачеше по разнебитения тротоар. Кварталът, ако евтини жилищни сгради без асансьори и западнали магазинчета изобщо можеше да бъдат наречени така, беше по-скоро демилитаризирана зона, отколкото място, където някой би поискал да живее.
	Ала за него жертвата да гледа такава разруха и порутеност си заслужаваше онова, което го очакваше.
	Което се _надяваше_, че го очаква.
	Трудно му беше да повярва, че изобщо го прави. Струваше му се… неподобаващо за мъж с неговото положение. Ала животът му беше поел в посока, която никога не би предвидил, нито избрал по собствена воля, така че беше свикнал с подобни изненади… макар че случващото се тук, беше прекалено дори за него. Дори за аристократ, приет в шайката копелета, станал воин, опитал се да свали краля, а после прокуден от редиците на онези беззаконници и съюзил се с богатите и амбициозните… и спасил се на косъм от това да бъде изгорен жив, когато любовницата му беше убита, задето държеше кръвен роб в мазето си.
	Пълна лудост.
	Странната му съдба бе оставила следите си върху него. Имаше време, когато той се ръководеше от традиционни принципи като лоялност и благоприличие, когато се държеше като достоен мъж от висшето общество. А после бе принуден да разчита на Кор да отмъсти за позор, за който, осъзнаваше, поглеждайки назад, би трябвало да отмъсти сам. Приет веднъж сред воините на Кор, той се беше издигнал над мъченията си по начин, който бе изненадал не само копелетата, но и него самия. Именно тогава бе разбрал, че всеки може да разчита единствено и само на себе си.
	Амбицията, която някога бе презирал като присъща на новобогаташите, бе пуснала корени в него, кулминирайки в атентата срещу Слепия крал, който замалко да успее. Кор обаче бе изгубил желание да продължи.
	Но не и той.
	Рот може и да беше спечелил гласовете на населението, кастрирайки Съвета на глимерата, ала дълбоко в себе си Троу все още вярваше, че има друг, много по-добър господар за расата.
	И това бе той.
	Така че щеше да продължи сам, като намираше различни лостове и ги натискаше, за да получи резултата, към който се стремеше.
	Спря и се огледа наоколо. Въздухът беше натежал от обещанието за сняг, нощта беше едновременно влажна и студена, облаците над главата му — толкова гъсти, че небето сякаш все повече се доближаваше до земята.
	Трудно бе да се различат номерата на улица като тази — не беше от кварталите на Колдуел, където хората се грижеха за своите имоти. Тук те по-скоро биха обрали съседите си с взлом, отколкото да вземат назаем чаша захар или отвертка. Така че нямаше кой знае колко знаци, дори табелите с имената на улиците липсваха от някои ъгли.
	Да. Там. От другата страна на улицата.
	Троу присви очи. А после ги извъртя.
	Не можеше да повярва, че на прозореца имаше проблясваща табела с думата МЕДИУМ. До задължителната рисунка на отворена длан, огряна от светлина. Лилава светлина.
	Докато изчакваше една кола да мине, а после бе принуден да стъпи с велурената си мокасина в пряспа, за да стигне до бордюра, реши, че, да, жертвите, които беше принуден да прави, бяха неприятни, но необходими, нещо, което трябваше да изтърпява само докато беше принуден. Например не понасяше да живее, издържан от богати жени, така както правеше, откакто бе напуснал шайката копелета. Само че дори с парите, които бе успял да спести през последните двеста години, не би могъл да живее по начина, по който заслужаваше. Не, това изискваше капитал от порядъка на милиони долари, не стотици или хиляди.
	Жертви. Действително, беше се превърнал в истинска курва, чукайки онези жени в замяна на подслон, препитание и дрехи, които да подобават на благородното му потекло. Ала дотук беше с това да живее като куче след всички онези години под властта на Кор.
	Ако никога вече не видеше друг евтин разтегателен диван с празни кутии от пица отгоре му, пак би било прекалено скоро.
	Както стояха нещата в момента, сексът беше малка цена за всичко, което получаваше в замяна. Освен това щеше да си е заслужавало, когато се възкачеше на престола.
	Пресече улицата, прескачайки друга пряспа, след което отръска мокасините си от кишата.
	— Медиум, представете си — измърмори така, сякаш сам не можеше да повярва. — Човешки медиум.
	Когато стигна до вратата, боядисана в лилаво, едва не се отказа. Всичко това започваше да му изглежда като зле измислена шега.
	Как иначе би могло да бъде обяснено присъствието му тук…
	Тримата човеци, които се зададоха иззад ъгъла, оповестиха появата си по три различни начина. Първо долови миризмата на цигарата, която онзи в средата пушеше. Чу кашлицата на онзи отляво. Черешката на тортата обаче беше типът отдясно.
	Закова се на място. И се усмихна, разкривайки златен зъб.
	— Да не си се изгубил?
	— Не, благодаря ви.
	Троу се обърна към вратата и натисна бравата. Беше заключено.
	Тримата мъже дойдоха по-близо и господи, не бяха ли чували за афтършейв? Одеколон? Всъщност дори шампоанът вероятно беше нещо напълно непознато за тези тримата.
	Троу се отдръпна леко от предното стъпало, за да погледне прозорците над себе си. Бяха тъмни.
	Трябваше да се обади, за да си запише час, реши. Като за фризьор. Или лекар…
	— Искаш да научиш бъдещето си?
	Думите бяха изречени досами ухото му и когато се обърна, Троу откри, че тримата се бяха приближили, образувайки полукръг около него.
	— Затова ли си тук? — Онзи със златния зъб се усмихна отново. — Да не си суеверен или нещо такова?
	Очите на Троу пробягаха по тях. Онзи с цигарата я беше угасил, макар да беше изпушена едва наполовина. Онзи, който имаше нужда от рентген на белите дробове, вече не кашляше. А този с каратите в устата беше пъхнал ръка в коженото си яке. Троу отново извъртя очи.
	— Вървете си по пътя, господа. Не съм хапка за вашата уста.
	Водачът им, единственият, който говореше досега, отметна глава назад и се разсмя.
	— Хапка за нашата уста? Ти да не си англичанин или нещо такова? Хей, този е англичанин. Познаваш ли Хю Грант? Или онзи тип, който се прави на американец в „Доктор Хаус“? Как му беше името… _задник такъв_?
	При думата _задник_, типът извади съвсем нелош сгъваем нож.
	— Дай ми парите си. Или ще те накълцам.
	Троу просто не можеше да повярва какво му се случва. Любимите му велурени обувки бяха съсипани, принуден бе да се разправя с човеци и стоеше пред място, по-подходящо за свърталище на наркомани, отколкото за какъвто и да било законен бизнес.
	О, да, за последен път приемаше съвет от някакво сладурче от глимерата, което освен това беше пияно по онова време. Без пиянската препоръка на този медиум от страна на онази жена, сега щеше да се намира в съвсем различна част от града и да посръбва шери.
	— Господа, ще го кажа само още веднъж. Не съм хапка за вашата уста. Вървете си по пътя.
	Ножът беше заврян в лицето му, толкова близо, че носът му едва не окъся.
	— Дай ми шибаните си пари и шибаните…
	Човеци!
	Вампирските зъби на Троу се издължиха, пръстите му се извиха като хищни нокти и той изрева насреща им, сякаш възнамеряваше да изтръгне гръкляните им.
	Отстъплението им беше доста приятна гледка и го развесели мъничко. Един поглед в лицето на сигурната смърт беше достатъчен на тримата тъпанари, за да решат, че съмнителните им социални умения бяха необходими някъде другаде. Всъщност едва ли биха могли да се оттеглят по-компетентно и напълно, ако се бяха упражнявали — миг по-късно вече бяха изчезнали зад ъгъла, откъдето бяха дошли.
	Троу отново се обърна към вратата и се намръщи. Беше открехната едва-едва, сякаш някой беше слязъл и беше вдигнал резето. Отвори я и изобщо не се изненада, когато видя над главата си черна лампа, а пред себе си — стълбище, боядисано в лилаво.
	— Ехо?
	До ушите му достигна шумът от отдалечаващи се стъпки, прекосяващи площадката над него.
	— Ехо? — викна повторно, а после измърмори: — Действително ли е необходима подобна театрална загадъчност?
	Прекрачи прага и изтръска снега от мокасините си върху черната изтривалка. След това пое след онзи пред себе си, който и да беше той, вземайки ниските стъпала по две наведнъж.
	— Иииииии, отново лилаво — измърмори под носа си, когато стигна до площадката и се приближи до единствената врата на втория етаж.
	Поне знаеше, че беше достигнал целта си — върху вратата бяха изрисувани длани, черните очертания на пръстите и линиите на живота бяха нахвърляни небрежно, очевидно не бяха дело на художник.
	О, Съдби, това беше нелепо. Откъде онази пияна жена щеше да знае как някой би могъл да се свърже с Омега? През човешки портал на всичкото отгоре.
	И все пак още докато се колебаеше, знаеше, че ще последва тази несъмнено задънена улица до края. Проблемът му, естествено, беше, че се домогваше до властта и не намираше леснопостижим начин да се добере до нея. Не искаше да приеме, че глимерата действително бе изгубена кауза, както изглеждаше. Та ако те не бяха в състояние да му осигурят онова, от което се нуждаеше, за да заеме ролята на Рот, къде другаде би могъл да събере муниции, войски и всичко останало, от което се нуждаеше?
	От човеците нямаше особена полза. А той все така смяташе, че беше за предпочитане другият инвазивен вид да не знае за съществуването на вампирите. Вече бяха подчинили всичко друго на своите нужди и прищевки, дори планетата, от която зависеше животът им. Не, те бяха кошер, който бе най-добре да не разбунва.
	Така че какво му оставаше? За Братството не можеше да става и дума. Шайката копелета вече също не беше опция. Което означаваше, че има само един възможен път.
	Омега. Върховното зло. Ужасяващият противовес на Скрайб Върджин.
	Вратата се отвори със скърцане, дошло сякаш от някоя обитавана от призраци къща.
	Троу се прокашля и си помисли, че няма какво да губи. Е, освен цената на съсипаните си мокасини „Ферагамо“, които струваха около хиляда и петстотин долара.
	— Ехо? — повика и когато не получи отговор, се наведе напред. — Ехо? Приемате ли… — Коя беше правилната дума? Клиенти? Умопобъркани? Наивни загубеняци? — Дали бихме могли да поприказваме за малко?
	Понечи да сложи ръка върху вратата и начаса се намръщи и я отдръпна, разтърсвайки я — през дланта му сякаш беше минал слаб ток.
	— Ехо? — повтори, а после изруга и пристъпи в тъмната стая, потръпвайки от блъсналата го миризма.
	Пачули. Господи, ненавиждаше пачули.
	А, да — върху една масичка, отрупана с камъни, гореше ароматна пръчица. В ъглите бяха запалени свещи. Големи парчета плат с различни цветове и десени висяха от тавана.
	И разбира се, тя си имаше малък трон с кръгла масичка пред него… и кристално кълбо.
	Това беше прекалено.
	— Всъщност мисля, че съм на грешното място. — Троу се извърна. — Ако ме извините…
	Трясъкът, долетял от другия край на стаята, беше толкова силен, че отекна в ушите му и едва не му изкара акъла.
	Обърна се и извика:
	— Госпожо? Добре ли сте?
	Когато не получи отговор, усети как го залива всепоглъщаща параноя. Огледа се наоколо с една мисъл в главата… Върви си. Сега. Махай се от това място.
	Тук нещо не беше наред.
	В същия миг вратата, през която беше влязъл, се затръшна и като че ли се заключи сама.
	Троу се втурна към нея, улови дръжката и се опита да я завърти. Тя не помръдна, вратата също не поддаде. Задумка с юмрук, докато не го заболя…
	А после замръзна и косъмчетата на врата му настръхнаха.
	Погледна през рамо, приготвяйки се и сам не знаеше за какво. Ала нещо беше заедно с него в стаята… и то не беше от този свят.


>	27

	В „сЕнКи“ застанал до ръба на дансинга, Трез уж гледаше множеството пред себе си, ала в действителност не виждаше нищо. Нито лилавите лазерни лъчи, нито облаците от пушек, струящи от машините. И определено не и човеците, наблъскани един до друг като лъжици, натъпкани в чекмеджето за прибори на миялна машина.
	Решението да си тръгне от клуба, когато го осени, следваше модела на нощта: дойде отникъде и той беше безсилен срещу него.
	Отправи се към бара, където откри Хекс със скръстени ръце, присвила очи срещу двама тъпанари, които настояваха за по още едно, макар че очевидно отдавна бяха преминали всякаква мярка… а по всяка вероятност бяха и друсани.
	— Тъкмо навреме — измърмори тя над данданията на музиката. — Знам колко обичаш да ме гледаш как избърсвам пода с човеци.
	— Всъщност трябва да вървя. Не съм сигурен дали ще се върна тази нощ, имаш ли нещо против?
	— Естествено, че не. Откога ти повтарям да си вземеш почивка.
	— Обади ми се, ако ти потрябвам.
	— Имаш го.
	Нетипично за него, Трез сложи ръка на рамото й и го стисна лекичко и ако жестът му я изненада, Хекс с нищо не го показа. Трез се обърна и…
	Тя го улови за китката и го задържа.
	— Искаш ли някой да дойде с теб?
	— Моля?
	Металносивите й очи обходиха лицето му и го накара да се почувства така, сякаш можеха да видят в душата му. Проклетите симпати. Те правеха интуицията нещо лошо, поне когато ставаше дума за това да отгатнат настроенията на другите.
	— Като оголена жица си, Трез. Ела.
	— Какво?
	В следващия миг Хекс го беше уловила под ръка и го водеше към задната част на клуба, където приемаха доставки, а работещите момичета се преобличаха.
	— Честна дума, добре съм.
	Без да обръща внимание на протестите му, тя направо го избута през задната врата, след което извади телефона си и се залови да пише съобщение.
	Трез разпери ръце, досетил се какво става.
	— Недей да безпокоиш Ай Ем… Хекс, сериозно, не е нужно да…
	Брат му се материализира до тях буквално секунда след като Хекс свали телефона си, облечен в дрехите и шапката си на главен готвач, стиснал кърпа за съдове в ръка.
	— Окей, това е нелепо. — Трез се прокашля, така че гласът му да прозвучи по-убедително. — Напълно съм в състояние да отида там, където трябва да бъда.
	— И къде е това? — поиска да узнае Ай Ем. — В един пансион в другия край на града? Може би на третия етаж? Кой беше номерът на апартамента… и не ми казвай, че не си преглеждал онази автобиография.
	— Искате ли да ме светнете за какво, по дяволите, говорите, момчета? — Хекс местеше поглед между тях. — И може би да ми обясните защо от един мъж, който през последните месеци беше полумъртъв от траур, изведнъж се носи мирис на обвързване?
	— Не — заяви Трез. — Не смятаме, че е нужно да обясняваме каквото и да било.
	Хвърли бърз, яростен поглед към брат си и се зачуди дали няма да се наложи да се сбие с него. Ала Ай Ем просто поклати глава.
	— Дълга история — промърмори той. — Хайде, Трез, да те отведем у дома.
	— Мога да се дематериализирам.
	— Но ще го направиш ли, там е въпросът.
	— Нямаш време за това — каза Трез, когато брат му като че ли понечи да отиде при беемвето му.
	Което, да, беше същият модел и година като това на Ай Ем. Бяха им направили отстъпка, какво пък!
	О, освен това се беше сетил да вземе проклетия ключ. Сякаш беше планирал това, може би дори заедно с Хекс.
	Бележка наум: да си вземе ключовете обратно. А ако не можеше, да си купи нова кола.
	— Хайде — каза Ай Ем. — Да вървим.
	Докато двамата се взираха в него така, сякаш по средата на челото му беше израснал рог, Трез се поколеба дали да не се дематериализира, оставяйки Ай Ем да се прави на шофьор без клиент, а Хекс да се отдава на теориите си за това как бил като „оголена жица“. Ала някъде дълбоко в ума си беше съгласен с тях. Колкото и да му беше неприятно да си го признае.
	Така че се качи на мястото до шофьора като послушния малък идиот, какъвто си беше, и дори си сложи предпазния колан, а Ай Ем се понесе по магистралата и подкара като бесен вън от града.
	— Отиде в апартамента й, нали?
	Въпреки че главата започваше да го боли, Трез пусна радиото. Кид Инк дрънкаше нещо.
	— Гадост.
	Затвори очи и си спомни онази целувка. Да не си беше изгубил шибания ум? Не бяха минали и три месеца от смъртта на неговата шелан, а той вече се целуваше с някаква непозната?
	И именно това го измъчваше, то бе причината да си тръгне от клуба. Близостта на всички онези човеци, които се мляскаха пред него и се чукаха в тоалетните, които беше построил именно с тази цел, превръщаше онова, което беше направил с Терез, натрапчиво като билборд в Лас Вегас, а вината, настанила се в стомаха му, беше като хранително отравяне.
	Повдигаше му се, чувстваше се замаян и изнемощял.
	Ай Ем изключи радиото.
	— Е, отиде ли?
	Трез извърна глава, преценявайки колите в бавната лента, които той и брат му подминаваха така, сякаш бяха паркирали на банкета.
	— Да, отидох. Живее в истинска дупка. Не е безопасно. Ще я наемеш, нали?
	— Не, няма да я наема.
	Трез премести вниманието си от останалия среднощен график към жилищните блокове, издигащи се край магистралата, докато градът преминаваше в предградия. В безброй прозорци видя хора да минават от стая в стая, да седят на диваните си или да четат в леглото.
	В този миг би се сменил с когото и да било от тях, макар да бяха човеци.
	— Не я лишавай от възможността за работа заради мен. — Трез потърка очи и примига, за да пропъди петънцата в зрението си. Проклетото нощно пътуване винаги му се отразяваше зле. — Не е честно.
	Господи, не можеше да повярва, че беше целунал друга жена. Докато беше заедно с Терез, докато тя се притискаше в тялото му и се взираше в очите му, беше толкова лесно да убеди сам себе си, че тя бе преродената Селена. Ала с разстоянието и времето идваше логиката: тя бе просто една непозната, която приличаше на жената, която беше изгубил.
	Мамка му, беше впил устни в тези на друга жена.
	Погледна през рамо към брат си в опит да престане да мисли за онова, което беше направил.
	— Сериозно говоря, Ай Ем. Ако има нужните квалификации, дай й работата. Тя трябва да се махне от онова ужасно място, където живее, а аз няма да я притеснявам. Няма да се върна там.
	— Е, не искам да не идваш в ресторанта заради нея.
	Трез пак насочи поглед към пътя напред, ала от насрещните фарове главата му се замая. Отново разтърка очи и усети как стомахът му се бунтува.
	— Хей, ще ми направиш ли услуга?
	Ай Ем му хвърли поглед.
	— Всичко. Какво ти трябва?
	— Отбий.
	— Какво?
	— Веднага!
	Ай Ем извъртя волана и отби на банкета. Колата още не беше спряла, когато Трез отвори вратата… което задейства стабилизиращата щанга и колелата спряха напълно.
	Навеждайки се колкото се може по-напред, Трез повърна нищожното съдържание на стомаха си, което се състоеше само от жлъчен сок. Докато кашляше и се давеше, усещайки прииждането на следващия пристъп, изруга, осъзнал, че петната пред очите му се превръщат в аура.
	Мигрена. Глупава, шибана мигрена.
	— Главоболие? — попита Ай Ем, когато покрай тях изтрещя един камион.
	Не беше безопасно, помисли си Трез, докато студът нахлуваше във вътрешността на беемвето. Трябваше да вземат някоя отбивка…
	Отговори на брат си, като повърна още веднъж, а после рухна обратно в седалката. Без особена причина сведе поглед към белия си панталон и забеляза, че го беше изцапал, когато бе припаднал и се бе свлякъл на земята.
	Ето защо не беше добра идея да носиш бяло.
	— С какво мога да помогна? — попита Ай Ем.
	— С нищо. — Трез затвори вратата. — Хайде, да тръгваме. Ще се опитам да не повръщам, но може ли да намалим отоплението?
	Не си спомняше почти нищо от пътуването до имението, прекалено погълнат да следи как аурата от искрици, събрани нагъсто в центъра на зрението му, разперва крила и отлита към периферията му. Следващото, за което си даде сметка, бе как Ай Ем му помага да слезе от колата и да изкачи стъпалата към главния вход на имението като някакъв инвалид. Когато се озоваха вътре, от фоайето с цветните му колони, проклетите кристални полилеи и всичката позлата отново му се доповръща.
	— Мисля, че ще…
	Фриц, догенът иконом, му подаде торбичка за повръщане в съвършено правилния момент. Пликче за повръщане. Яркозелено, болнично пликче за повръщане.
	Докато се превиваше надве, поднасяйки го към устата си, Трез си помисли няколко неща: 1) кой, по дяволите, се разкарваше наоколо с пликчета за повръщане; 2) какво още носеше догенът в костюма си на иконом и 3) защо трябваше да е жлъчно зелено?
	Ако ще произвеждаш нещо, в което хората да повръщат, защо трябва да бъде с цвета на грахова супа?
	Весело жълто може би. Приятно, чистичко бяло.
	Макар че, като се имаше предвид състоянието на панталона му…
	Когато най-сетне се изправи, Трез почувства познатото усещане като от наковалня, затиснала половината му глава. Мислите му започваха да приемат странната разкривеност, която съпътстваше пристъпите на мигрената.
	— Ще ми помогнеш ли да се кача? — измърмори, без да се обръща към никого специално.
	Не се изненада, когато Ай Ем пое инициативата и го отведе в новата стая, в която се беше настанил, откакто Рейдж, Мери и Бити бяха заели един от апартаментите на третия етаж.
	Прекоси я и се просна по гръб на леглото.
	Както обикновено, това му донесе само моментно облекчение, кратък миг, в който стомахът му се успокои, а главата го отпусна… а после всичко се завърна стократно по-силно.
	Поне Ай Ем знаеше точно от какво има нужда. Свали обувките му една по една, но остави чорапите, защото по време на мигрените кръвообращението в крайниците му се нарушаваше и те мръзнеха. След това беше ред на колана и панталона. Завивката беше увита плътно около него, но ризата и сакото му си останаха. За да ги свали, щеше да е нужно доста да го поразмести, което най-вероятно щеше да доведе до нов пристъп на повръщане.
	А това бе последното, от което имаш нужда, когато главата ти се пръска.
	След това спусна пердетата, въпреки че тази нощ нямаше луна. Постави кошчето за боклук до леглото. А после матракът хлътна, защото Ай Ем се настани до брат си.
	Господи, толкова пъти го бяха правили.
	— Обещай ми — каза Трез в мрака на затворените си клепачи, — че ще й дадеш работата. Няма да опитвам нищо с нея, кълна се. Всъщност не искам да я виждам никога вече.
	Доста вероятно бе отново да направи някоя глупост…
	Когато отново усети вкуса й върху езика си, простена, сякаш сърцето го болеше.
	— Ще ми се да вземаше лекарства за това — изруга Ай Ем тихо. — Мразя да те гледам да страдаш така.
	— Ще ми мине. Винаги минава. Наеми я, Ай Ем. А аз няма да я притеснявам. — Изчака някаква реакция от страна на брат си, отговор или възражение, но когато не получи нищо, отвори очи… и потръпна. Въпреки че единствената светлина в стаята идваше откъм едва-едва открехнатата врата към коридора, тя беше прекалено силна за свръхчувствителните му очи. — Знам, че не е Селена — измърмори. — Вярвай ми. Знам _точно_ колко много не е моята жена.
	По дяволите, последиците от онази целувка бяха причината да получи шибаната мигрена. Разкаянието му буквално беше взривило главата му, вината беше като апоплектичен удар.
	Доктор Джейн би трябвало да напише статия за него в някое медицинско списание.
	— Не я наказвай заради моята грешка.
	Или поне това беше възнамерявал да каже. Не беше сигурен какво излезе от устата му.
	— Просто си почини — каза Ай Ем. — Ще повикам Мани да дойде да те прегледа.
	— Не го притеснявай. — Или нещо в този ред на мисли. — Можеш обаче да направиш нещо за мен. — Трез отвори с усилие очи и повдигна глава, въпреки че от това светът се завъртя около него. — Доведи ми Ласитър. Накарай онзи паднал ангел да дойде тук.

	* * *

	— А сега, ако нямаш нищо против, ще си поговоря с Избраницата на горния етаж.
	Думите на Рот изобщо не можеха да заблудят Лейла — тонът му красноречиво говореше, че изобщо не моли Кор за позволение да говори с един от поданиците си.
	Ако беше само мъничко по-сух, гласът на краля щеше да остави прах по мебелите. Ала Лейла също искаше да говори с него насаме, затова кимна, когато той посочи към стълбището, и с един бърз поглед към Кор пое по стъпалата, подготвяйки се да се изправи очи в очи с Вишъс.
	Оказа се, че не бе имало за какво да се тревожи.
	Братът отказваше да я погледне от мястото си до масата. Просто взе чашата, която използваше вместо пепелник, и излезе през плъзгащата се врата.
	Кралят изкачи стъпалата по-бавно и Лейла се почувства виновна, задето не му беше помогнала.
	— Господарю — каза, — има маса на около петнайсет стъпки вдясно…
	— Много добре. — Рот затвори вратата към мазето. — Няма да е зле да седнеш. Вишъс навън ли е? Усещам свеж въздух.
	— Ъ… — Лейла преглътна мъчително. — Да, на верандата е. Да… да го повикам ли?
	— Не. Това е между теб и мен.
	— Разбира се. — Тя се поклони, макар че кралят не можеше да я види. — И, да, мисля, че действително ще седна.
	— Мъдър избор.
	Кралят остана на мястото си, малко встрани от вратата, която беше затворил. За миг Лейла опита да си представи какво би било да премине през живота си, без да може да се ориентира визуално. Пред краката му можеше да е зейнала яма или да има пръснати стотици кабарчета, или… небесата знаеха какво. Ала докато гледаше твърдо стиснатата му челюст, си даде сметка, че той определено изглеждаше способен да устои на всичко. И как само му завиждаше за това.
	— Е, няма ли да седнеш?
	Откъде знае, зачуди се, и побърза да се настани на един от четирите стола.
	— Да, господарю?
	Рот заговори със спокоен, равен глас, произнесе думи и изречения, които при всички други обстоятелства Лейла не би имала проблем да разбере.
	В този случай обаче не схвана нищо след „Малките ти са…“.
	— … всяко второ денонощие, в зависимост от графика на дежурствата му. Така е справедливо и смятам, че балансира интересите на всички. Фриц ще бъде отговорен за това да те придружава до…
	— Съжалявам — процеди Лейла с усилие. — Може ли… дали е възможно да повторите онова, което казахте?
	Лицето на краля като че ли омекна.
	— Искам децата ти да бъдат с теб през едно денонощие. С Куин ще си поделите родителските права поравно и заедно ще отговаряте за всички решения, които ги засягат.
	Лейла примига учестено, давайки си сметка, че цялото й тяло трепери.
	— Значи, няма да ми ги отнемете?
	— Не, няма.
	— О, господарю, благодаря ви. — Тя затисна устата си с ръка. А после заговори, без да я сваля. — Не бих могла да живея без тях.
	— Знам. Вярвай ми, разбирам го. А Светилището ще ти осигури нужната безопасност.
	Лейла се сепна.
	— Съжалявам, какво?
	— Ще ги заведеш в Светилището и ще се настаните в личните покои на Скрайб Върджин… не е като тя да ги използва вече. Това е най-сигурното място за трима ви, защото дори не е на Земята, а Фюри и Кормия ме увериха, че с лекота ще можеш да се придвижваш по начина на Избраниците заедно с децата, трябва просто да ги прегърнеш и готово. — Рот поклати глава. — Куин ще откачи, когато му кажа, но няма как да постави под въпрос сигурността им, докато са там горе. А когато те не са с теб, ще бъдеш свободна да ходиш, където поискаш. Можеш да използваш и това място.
	Последва пауза и Лейла се изчерви.
	Защото Рот знаеше точно какво щеше да иска да прави и с кого. Поне докато Кор не си заминеше за Древната страна.
	— Да — каза тя бавно. — Да, да, действително.
	— Но има едно условие: да ги връщаш, когато дойде време да бъдат при Куин. Така както той ще ти ги дава, когато е твоят ред. Графикът трябва да бъде спазван и от двама ви.
	— Абсолютно. Те имат нужда от баща си. Той е много важен в живота им. Не искам да сторя нищо, с което да изложа това на опасност.
	Рот беше прав. Сега, когато тя на практика беше получила прошка по обвиненията в предателство, основният аргумент на Куин против това тя да има контакт с малките щеше да бъде, че вече не може да живее в имението на Братството заедно с тях, а на света нямаше друго място, дори ако охранителната му система беше дело на Вишъс, което би могло да се мери със защитата, която предлагаше то.
	Решението? Място извън света.
	В края на краищата над Светилището беше имало едно-единствено нападение. И то беше опит за преврат, подготвен от недоволни в редиците на глимерата, които вече не бяха сред живите.
	Тя, Лирика и Рамп щяха да бъдат щастливи там, заобиколени от зелената трева, изобилието от цветя, мраморните шадравани, храмовете. Имаше толкова много, което да изследват, докато растат и прохождат.
	— Съвършено е — каза Лейла. — Господарю, съвършено е.
	— Ще тръгвам и още сега ще говоря с Куин. Ще го сложа на дежурство утре вечер. Тогава ще дойдеш в имението и ще вземеш децата.
	Лейла наведе глава.
	— Това е… толкова далеч.
	— Така е най-добре. Куин е крайно нестабилен и не искам да си наблизо, когато му представя графика за посещенията, нито когато дойдеш да вземеш децата. Така че нямаме друг избор. Но ще накарам Бет да ти изпрати още снимки.
	— Снимки?
	— Аха. Не ги ли получаваш на телефона си?
	— Не го взех със себе си. Тя да не би да ми е изпращала снимки?
	— Те всички ти пращат снимки. Направили са група и ти си в нея, или поне така ми казаха. Жените в къщата искаха да са сигурни, че няма да пропуснеш нищичко.
	— Те са толкова… — Лейла си пое дълбоко дъх, за да се овладее. — Толкова мило от тяхна страна.
	— Разбират какво преживяваш. Или поне достатъчно, за да са ужасени.
	Лейла допря ръце до лицето си. Сякаш това щеше да й помогне да се овладее.
	— Ела.
	Когато кралят й даде знак да се приближи, тя скочи от стола и се втурна към него. Да прегърне Рот, бе като да обвие ръце около роял, твърде кораво и прекалено огромно.
	Ала кралят я прегърна на свой ред и я потупа по гърба.
	— Ще ми направиш ли една услуга?
	Лейла подсмръкна и вдигна очи към твърдата линия на брадичката му.
	— Всичко.
	— Внимавай с Кор. Дори ако не те убие физически, пак може да те съсипе завинаги.
	Лейла бе в състояние единствено да поклати глава.
	— Вече го направи, господарю. Вредата, боя се, вече е нанесена.


>	28

	Докато претърсваше потъналия в завеси и огрян от светлината на свещи кабинет или стая, или каквото там беше на медиума, Троу не чуваше нищо друго освен думкането на сърцето си. Като че ли беше сам, ала инстинктът му нашепваше друго. Бръкна под палтото си и сложи ръка върху дръжката на пистолета, мислейки си за тримата човеци, които беше накарал да си плюят на петите от страх.
	Щеше му се да не беше изправен срещу нищо по-екзотично от трима побойници и сгъваем нож.
	Очите му обхождаха стаята, търсейки източника на шума, който бе чул, причината за предупрежденията на инстинктите му, нещо…
	О, Съдби, какво беше това?
	Нищичко не помръдваше. Абсолютно нищо.
	Благодарение на някакъв трик… или и той не знаеше какво… пламъците на свещите бяха напълно неподвижни, сякаш бяха нарисувани, восъкът им не се топеше, невидимо течение не полюшваше златните им пламъчета, във въздуха не се издигаха тънки струйки дим.
	Обзет от истински ужас, той вдигна ръка, нави ръкава си и си погледна часовника. Стрелките, работещи безпогрешно, когато беше излязъл от настоящото си обиталище, сега не се движеха по циферблата.
	Просто за да си докаже, че може да го стори, той направи няколко крачки и отиде до един от прозорците. Вдигна пердето и погледна навън. По улицата не минаваха коли. Но пък и тя беше пуста…
	В сградата отсреща двама човеци седяха в овехтели кресла и гледаха телевизия. Бяха обърнали глави един към друг, а единият тъкмо поднасяше бутилка бира към устата си.
	И двамата не помръдваха.
	Също като рекламата на KFC върху екрана.
	— Прескъпа Скрайб Върджин… — Троу затвори очи и се облегна тежко на стената. — Какво безумие е това?
	Мислите му се върнаха към думите на жената, изпратила го тук. Един медиум в центъра. Вещица. Човешка вещица, която имала портали към отвъдното.
	Разговорът беше започнал край една маса за хранене, претъпкана с жени от висшето общество, които бръщолевеха за своите „проблеми“ и решенията на такива ужасни неприятности като подове, лакирани прекалено светло, прекалено тъмно, прекалено неравномерно, и дизайнерски чанти, започнали да се износват по ръбовете, и какво още… а, да, несъобразителни любовници и хелрени, които просто не можели да разберат моралния императив, идващ с новата колекция пролет/лято на „Шанел“.
	В един момент една от жените бе заговорила за медиуми и гледачки на карти таро и как жената, обитаваща това място, й била помогнала. Колко плашещо било онова, което човешката вещица била открила. Как тя накрая спряла да я посещава, защото „нещо просто не било наред“.
	Кой да предположи, че ще се окаже права за това? Вероятно единственото, за което бе права от доста време насам.
	Подготвяйки се за нападение, Троу зачака някое призрачно видение да се материализира от някой от тъмните ъгли, прилеп да се стрелне над главата му или пък зомби да се появи от дъното на стаята, тътрузейки крака. И дано да беше някое от последните две, тъй като бяха нещо, срещу което пистолетът би могъл да му свърши работа.
	Когато не се случи нищо, започна да се чувства глупаво. Поне докато не погледна към свещите.
	— Ще ме пуснеш — заяви в застиналия въздух. — Ще си отида и повече няма да те безпокоя.
	Нямаше представа на кого говори. Когато не получи отговори, си заповяда да пристъпи към кръглата маса. Заповяда си да не надзърта в кристалното кълбо и хвърли поглед през рамо…
	Стържещ звук, като нокти, дращещи по дърво, привлече погледа му наляво.
	На пода имаше нещо.
	Приближи се внимателно, без да сваля пистолета, разпознавайки очертанията на предмета едва когато стигна до него.
	Книга. На пода имаше книга, прастара на вид, с оръфана кожена подвързия и дебели страници с корави краища.
	Троу коленичи и се намръщи. Около книгата се виждаха следи от изгорено, сякаш самото й присъствие съдържаше горещина, достатъчна, за да изгори дървото под нея.
	Това ли беше звукът, който беше чул, зачуди се. Дали появата на книгата в тази равнина на съществуване бе оповестена с онзи силен трясък? Посегна да докосне изрисуваната корица…
	И отдръпна ръката си със съскане. Също като с вратата, когато беше искал да я отвори, разтърси длан, опитвайки се да пропъди неприятното изтръпване…
	Корицата се отвори без предупреждение и Троу отскочи рязко назад, приземявайки се по задник.
	От пергаментовите страници се надигна облаче прах и той присви очи. Мастилените редове бяха изписани хоризонтално на език, който Троу не познаваше.
	Приведе се напред… и ахна.
	Каквото и да бе написаното, то се преобразяваше пред очите му, чертичките и тиренцата от мастило се разместиха, образувайки думи на Древния език. Да, това беше Майчиният език.
	И като че ли ставаше дума за…
	Троу вдигна очи. Огледа се наоколо. А после, тласкан от внезапен импулс, който изведнъж му се стори така силен, както и инстинктът за оцеляване, затвори книгата и я вдигна от пода.
	Отново усети изтръпване, ала то вече не беше неприятно. Всъщност книгата като че ли беше жива в ръката му и одобряваше носителя си така, както котка можеше да се увие с мъркане около ръката на собственика си.
	И именно тогава се случи.
	Изведнъж отнякъде далече долетя вой на сирена и докато Троу поглеждаше към прозорците, пламъците на свещите в ъглите на стаята се раздвижиха от течение.
	Вратата, през която беше влязъл, изскърца. Онова, което беше заключено… сега бе отворено.
	Притиснал книгата към гърдите си, Троу се втурна към изхода, тичайки така, сякаш животът му зависеше от това. Не спря, докато не се озова на улицата, в кишата и студа. Страхът не го остави веднага — като хищник, преследващ жертвата си, но това не трая дълго.
	Подкрепян от книгата до сърцето му, той откри, че се усмихва, докато се дематериализираше от този квартал.


>	29

	След като Кралят си тръгна, Лейла слезе в мазето на ранчото и изобщо не се изненада, когато завари Кор да крачи напред-назад, сякаш я чакаше да се върне.
	— Е, отидоха ли си? — попита я.
	— Да.
	— Има ли охранителна система в къщата? Някакви оръжия?
	— Контролното табло на охранителната система е в кухнята и Ви ми показа как да я активирам.
	— Направи ли го?
	Не че се разпореждаше или нещо такова, просто беше невероятно напрегнат, сякаш единственото, което ги делеше от… вълци или нещо такова, беше възможността да ги заключи тук и да натрупа оръжия в случай на атака.
	— Не.
	Кор се усмихна, сякаш полагаше усилие да не изглежда неприятен, но очите му бяха напрегнати.
	— Как се активира алармата?
	— Аз, ъ, ще ти покажа.
	Лейла имаше чувството, че Кор няма да се успокои, докато не разбере как действа алармата и не се научи да работи с нея. Оказа се права. Настоя да му покаже как да въведе кода и кои копчета да натисне.
	А после очевидно трябваше да провери всички врати и прозорци.
	Лейла го последва, докато обикаляше стаите и баните една по една, преглеждайки райберите на прозорците и механизмите, които не им позволяваха да се отворят на повече от няколко сантиметра. След това дойде ред на резетата. Провери дори вратите на гаража, като настоя Лейла да си остане вътре, тъй като беше студено.
	Когато отново влезе в кухнята, кимна и задейства алармата.
	— Тази къща е добре обезопасена.
	— Вишъс се грижи за тези неща.
	— Добре се е справил.
	Кор отиде до печката и се зае да отваря чекмеджетата.
	— Тези ще трябва да свършат работа.
	Един по един, подреди всички ножове, които успя да открие: един сатър, един с назъбено острие, два за белене на плодове и един за месо. Уви ги в кърпа за съдове, а после й протегна ръка.
	— Да слезем долу.
	Лейла се приближи до него и потрепери, когато дланите им се срещнаха. Докато слизаха по стъпалата, тялото й се отпусна.
	Когато стигнаха до последното стъпало, Кор спря и се взря в нея. Тя му даде миг, за да проговори, а когато той не го стори, прошепна:
	— Да, моля те.
	Кор затвори очи и се олюля. А после наведе глава.
	— Сигурна ли си?
	— Никога не съм била по-сигурна за каквото и да било в живота си.
	Клепачите му се повдигнаха.
	— Ще бъда нежен с теб.
	На върха на езика й бе да му каже да не се сдържа. В действителност последното, което искаше, бе той да й спести каквото и да било, защото вероятно никога вече нямаше да бъдат заедно.
	А после умът й престана да функционира, защото Кор я притегли към тялото си. Със свободната си ръка, онази, с която не държеше ножовете, я помилва по бузата, а после докосна долната й устна с палец.
	А в следващия миг устните му бяха върху нейните, галеха ги. Целувката беше лека като дъх и това бе дразнещо. Лейла искаше повече… И все пак, когато опита да го получи, той се отдръпна лекичко, запазвайки контрол.
	Най-сетне се откъсна от нея и плъзна длан по косата й.
	— Може ли да вляза в спалнята ти?
	Очите му бяха прекрасни, пламнали и горещи, тъмносиният им цвят беше станал почти черен от силата на желанието му. А за Лейла лицето му беше красиво — силно и мъжествено, и могъщо, дефектът на горната му устна беше нещо, което не забелязваше и за което не мислеше. Всъщност харесваше го целия — силата и уязвимостта му, дивата му природа и възпитаните усилия, които полагаше, воина у него и закрилника, в който се превръщаше заради нея.
	— Да — прошепна тя.
	— Бих могъл да те занеса на ръце, но сега не съм достатъчно силен.
	Улови я за ръка и заедно влязоха в спалнята, където Лейла се бе мъчила да поспи през деня. И все пак, въпреки че изобщо не си бе отдъхнала, тя се чувстваше наситено, почти болезнено будна.
	С помощта на волята си Кор запали лампата върху бюрото и затвори вратата. А после я отведе до леглото, навеждайки се, за да пъхне ножовете под матрака.
	Когато приседнаха, Лейла усети, че се изчервява.
	Той се усмихна.
	— Срамежливостта ти ме съсипва. Погледни ръцете ми.
	Протегна ги и лекото им треперене бе в рязък контраст с дебелите вени, които се спускаха от лактите до китките му.
	— Сънувах как те докосвам — промълви. — Толкова много пъти…
	— Докосни ме сега.
	Когато той не помръдна, сякаш замръзнал, Лейла улови раменете му и поднесе устни към неговите. И, о, прескъпа Скрайб Върджин, когато вложи целия си копнеж в тази целувка, той отвърна по същия начин. Кор имаше вкус на секс и отчаяние и много скоро ръцете му станаха груби, а ръмженето му изпълни тихата притъмняла спалня. Вече не беше предпазлив с нея, когато се озова отгоре й и тялото му натисна нейното във възглавниците, а коляното му се пъхна между краката й, разтваряйки ги широко…
	Изведнъж спря и се дръпна назад.
	— Лейла… обич моя, аз съм на ръба на…
	— Вземи ме. Побързай, о, просто ме вземи, толкова дълго чаках.
	Кор оголи вампирските си зъби и изсъска, а очите му горяха от страст — именно това, което Лейла искаше от него.
	— Позволи ми да те видя, трябва да видя тялото ти — простена той, докато плъзваше ръка надолу към кръста й.
	Гърбът на Лейла се изви в дъга, когато той улови ръба на блузата й и започна да го вдига нагоре по корема й, до…
	Гледката на гърдите й го накара да ахне.
	— О, прелест моя.
	Остана вкаменен при вида й и Лейла бе тази, която довърши започнатото, като свали блузата през главата си и я захвърли, без да я е грижа къде. Докато тя отново се отпускаше на възглавниците, Кор се надигна на колене и обкрачи хълбоците й. Сега вече ръцете му наистина трепереха, докато прокарваше връхчетата на пръстите си по ключицата и надолу към гърдите й.
	— По-изумителна си дори от фантазиите ми.
	Докато запленените му очи се плъзгаха благоговейно по голата й кожа, Лейла осъзна, че да се чувстваш красив няма нищо общо с това как изглеждаш в действителност. То бе състояние на ума и нищо не можеше да накара една жена да го изпита с пълна сила така, както мъжът, когото желае, да я гледа по начина, по който го правеше Кор в този миг.
	— Благодаря ти — прошепна.
	— Аз съм този, който трябва да ти благодари за дара на твоята плът.
	Надвесил се над нея, Кор изглеждаше огромен, макар да бе отслабнал толкова много, раменете му бяха така широки, ръцете му — така масивни. И докато се навеждаше, за да докосне шията й с устни, шевовете на дрехата му се обтегнаха до скъсване.
	С разтуптяно сърце и пламнали вени, Лейла отново изви гръбнак, когато устните му се раздвижиха до кожата й. В същото време ръцете му, тези невероятни ръце, обхванаха гърдите й и той се залови със зърната й, поемайки първото едното, а после и другото в устата си.
	В отговор, нейното тяло му се подчини напълно, останало сякаш без кости. Първата вълна на трескаво нетърпение отслабна леко, когато тя се отдаде на усещанията.
	Докато Кор боготвореше гърдите й, през главата й за миг пробяга мисълта, че в известен смисъл животът й бе описал пълен кръг. Обучена като ерос, чиято едничка цел бе да задоволява Примейла и да му роди деца, тя бе съзряла и започнала службата си по време, когато нямаше на кого да служи. Предишният Примейл беше срещнал трагичен край, а новият все още не беше определен. Така че тя бе чакала, докато Фюри не бе издигнат до тази позиция. Той обаче бе взел само една жена. Последвало бе още чакане, докато животът й приемаше нови очертания, когато Фюри освободи нея и сестрите от Светилището, позволявайки на Избраниците да слязат на земята, независими както никога досега.
	Ала за нея нямаше любов. Нито секс.
	Само кратко увлечение по Куин, което, осъзнала бе тя, беше просто фантазия в сравнение с онова, което той споделяше с онзи, когото наистина обичаше.
	И все пак тогава двамата мъже не бяха заедно и изглеждаше така, сякаш са обречени да останат разделени. Затова, когато бе навлязла в периода си на нужда, помоли Куин да я облекчи не защото я обичаше, а защото по онова време той беше точно толкова изгубен, колкото и тя. През онези ужасни часове на страданието й те бяха заедно единствено за да може тя да зачене, и бяха успели.
	Почти не помнеше самия акт и не искаше да си спомни.
	Особено като се имаше предвид какви бяха отношенията между нея и Куин сега.
	Така че, макар да имаше деца, на практика беше девствена. Не знаеше какво е да бъде докосвана с любов и нежност от сексуален партньор, когото обичаше и който също я обичаше.
	— Толкова се радвам, че си ти — каза, докато гледаше как езикът му си играе със зърното й.
	Пламналите очи на Кор се вдигнаха към нейните и когато ги видя да потъмняват от самоомраза, на Лейла й се прииска да можеше да му спести това чувство.
	— Не. — Сложи връхчетата на пръстите си върху устните му, спирайки думите, които той се канеше да изрече. — Аз съм тази, която решава, не си ти този, който може да го прецени. И моля те, не спирай.
	Кор поклати глава, а после се спусна надолу към колана на клина й, докосвайки я с устни, докато пръстите му се плъзваха по ластика.
	— Сигурна ли си? — попита я дрезгаво. — Сваля ли дрехите ти веднъж, няма да има връщане назад.
	— Не спирай. За нищо на света.
	Кор прехапа долната си устна.
	— Обич моя…
	А после смъкна клина й заедно с бикините, оголвайки я пред горещия си поглед.
	О, как се плъзнаха навсякъде очите му — по краката и по женствеността й, където нямаше нито едно косъмче, по долната част на корема й, обратно към гърдите й.
	Миризмата на обвързването му се усили толкова, че беше единственото, което Лейла усещаше.
	Станал отново внимателен, Кор се отпусна бавно върху нея.
	Усещането на коравата издутина в анцуга му накара Лейла да повдигне хълбоци и да се отърка в него.
	Когато я целуна отново и езикът му проникна в устата й, за да срещне нейния, ноктите на Лейла го одраскаха по гърба. Не можеше да издържи нито миг повече, женствеността й копнееше за него, тялото й бе напрегнато до краен предел, задето бе толкова близо и все пак — разделено от неговото.
	— Сега — умоляваше го. — _Моля те…_
	Едната му ръка изчезна между тях и тя простена, когато топлата му длан се плъзна от вътрешната страна на бедрото й. И ето че той докосваше горещата й сърцевина.
	Беше изцяло готова за него и все пак, когато я връхлетя, освобождаването й беше толкова неочаквано и изненадващо, насладата рикошира в нея и тя сякаш полетя над леглото.
	Кор й помогна да продължи да се носи на вълните на насладата до самия край. А после долната част на тялото му се надигна и я обзе вълнение от очакването да почувства кожата му до своята, да познае мъжествеността му без никакви прегради между тях.
	Ала когато тазът му се върна до нейния, все още не беше свалил анцуга си. Възбудата му обаче беше освободена и Лейла притвори очи, когато се докосна до нея.
	— Опитвам се да го направя бавно — каза той през стиснати зъби.
	— Не е нужно.
	С тези думи тя свали ръце, откри плътната му корава дължина и я поднесе към себе си…
	Кор се плъзна в нея и те си паснаха съвършено. Лейла бе така завладяна, че очите й плувнаха в сълзи, защото знаеше, че Кор изпитва същото — свърши в мига, в който проникна напълно. Воинското му тяло започна да се излива в нея… и все пак той се дръпна, главата му се отметна назад, тревога беляза лицето му, докато тялото му продължаваше освобождаването си.
	— Нараних ли те? — попита с ужас.
	— Какво?
	— Ти плачеш!
	— Какво… о, не, не, не… — Лейла взе лицето му в шепи и го целуна. — Не… не е от болка. В никакъв случай.
	Отново го целуна и се опита да намери ритъм между телата им. Ала той не й позволи.
	— Защо плачеш? — поиска да узнае, отдръпвайки се лекичко от нея.
	Лейла избърса нетърпеливо очите си.
	— Защото… никога не съм вярвала, че един ден ще те имам по този начин. Не мислех… не мислех, че това между нас ще се случи, и просто съм толкова благодарна. Беше прекалено дълго това чакане, този мъчителен копнеж.
	Кор се подпря на лакти.
	— За мен беше същото — прошепна. — През живота си научих, че сънищата не се сбъдват. Единствено кошмарите откриваш и в истинския живот. Нямах надежда, че това може да стане истина.
	Измъчена светлина се появи в очите му и Лейла се зачуди какви ли ужаси беше познал през трудния си живот. Едва ли бе лесно да носиш дефект като съсипана устна.
	Опитвайки се да завърши както трябва онова, което бяха започнали, тя си заповяда да пропъди подобни тъжни мисли и се съсредоточи, като посегна към ръба на пуловера му. Ала когато понечи да го свали, той я спря, отмествайки ръката й.
	— Няма ли да се присъединиш към мен? — попита го.
	Той поклати безмълвно глава и преди тя да успее да му зададе въпрос, хълбоците му се раздвижиха, възбудата му милваше вътрешността на сърцевината й. Насладата отново я надви и завладяна от горещина, тя си позволи да се изгуби в усещането.
	Искаше й се завинаги да могат да останат заедно тук. Знаеше обаче, че не бива да се надява на подобно нещо.
	Съдбата беше решила да им даде този едничък миг, преди той да се върне там, откъдето беше дошъл. И макар че й се искаше да бъде благодарна за него, жадуваше за повече.
	Любовта беше като живота, помисли си. Колкото и много да имаш, когато дойде краят, никога не е било достатъчно.


>	30

	Докато се върне в имението заедно с Краля, на Ви тотално му беше писнало от всички. Включително и от него самия.
	Ала докато двамата се материализираха един до друг пред фонтана, беше наясно, че работата му като лична охрана ще приключи едва когато вкара Големия лош шеф през вестибюла и във фоайето. Тогава и само тогава щеше да е свободен да напусне кораба и да се отреже.
	С малко повече късмет онези две бутилки „Грей Гуус“, които Фриц беше донесъл, все още бяха там, където ги бяха оставили — под плота в кухнята на Дупката.
	След нощ като тази дори нямаше да има нужда от лед.
	Или чаша.
	— Поздравления — каза Рот.
	Ви стисна ръката, която беше почти толкова дебела, колкото неговото бедро, и пое напред.
	— За какво?
	— Тази вечер имаше още една възможност да проявиш благоразумие.
	— Аз винаги съм благоразумен.
	— В собствените ти очи, сигурен съм, че наистина е така.
	— Стъпало — измърмори Ви, когато стигнаха до каменното стълбище. — И какви са плановете сега? Надявам се да ги бива, между другото. Защото имам среща с една бутилка водка.
	Кралят пое по стъпалата, без да отговори, и на Ви му се прииска да оголи зъби и да изсъска.
	— Кажи ми — настоя вместо това.
	Когато стигнаха до вратата, Рот спря и го погледна.
	— Готов съм да говоря с Куин. Възможността, която ти се открива, е да стрелят по теб, защото ще ме придружиш, за да говоря с него.
	— Това не е възможност да проявя благоразумие. На това му се казва да се превърнеш в мишена.
	— Все същото.
	— Честна дума, с теб е, все едно непрекъснато печеля от тотото. — Ви отвори вратата на вестибюла. — Всяка шибана нощ.
	Рот намери камерата с ръка и сложи лице пред нея.
	— Късметлийско копеле си, в това няма съмнение.
	Фриц отвори широко вратата и светлината на великолепното фоайе бе достатъчна, за да накара Ви да запримигва.
	— Господарю! — възкликна догенът. — Повелителю! О, толкова се радвам, че се прибрахте преди бурята! Да ви донеса ли нещо за пийване?
	Усмивката на Фриц беше като на басет, изтъкана сякаш от бръчки и възторг, а и възприятието му за времето бе като на куче, радостта му — такава, сякаш двамата бяха отсъствали пет години, а не само час.
	— Какво ще кажеш за две бронежилетки? — измърмори Ви под носа си.
	— Но разбира се! Коя предпочитате: „Алфа Елите“ или става дума за детониране на бомби, за което ще са нужни тактическите жилетки на „Параклийт“?
	Сякаш ставаше дума да избереш бяла вратовръзка и фрак вместо обикновен смокинг.
	Просто не можеше да не го обичаш, принуден бе да признае Ви.
	— Само шегичка, мой човек. — Пъхна ръчно свита цигара между устните си и продължи да говори с нея в уста, докато вадеше запалката си. — Или поне така се надявам.
	— Всичко, което поискате! О, и, господарю, позволих си волността да оставя Джордж да се облекчи преди петнайсет минути.
	— Благодаря ти, Фриц. А…
	— Освен това го нахраних. Дадох му остатъка от филето от снощи, но го стоплих и му го поднесох с пресни моркови, пюре от тиква и зелен фасул. Всичко беше органично, разбира се.
	— Обичаш това куче, а?
	Догенът се поклони толкова ниско, че бе истинско чудо как гъстите му сиви вежди не ометоха мозаечния под.
	— О, да. О, да.
	— Добър мъж си ти.
	Рот като че ли искаше да потупа иконома по рамото или да вдигне ръка, за да плесне длан в неговата, но не го стори. Макар да беше крал, имаше неща, които просто не правиш, и едно от тях бе да осъществяваш физически контакт с прислужник от старата школа като Фриц.
	Икономът като нищо щеше да се взриви от смущение.
	Вместо това Рот пое самоуверено напред и Ви го последва.
	— Три крачки — каза Ви, когато дойде време.
	Слепия крал се качи на първото стъпало на голямото стълбище с координацията на танцьор на степ, знаеше и когато стигнаха до върха. Първата им спирка беше кабинетът му, където в мига, в който отвори двукрилата врата, беше нападнат от Джордж, който явно не бе очаквал някога отново да види стопанина си.
	— Хайде, момче, връщай се на работа. Води.
	Джордж изприпка до бюрото и се върна с повода си, който Рот му сложи толкова бързо, че би могъл да се закълнеш, че вижда какво прави. И ето че куче и стопанин, отново заедно, се отправиха към коридора със статуите. Следвани от Ви. Който несъмнено изглеждаше като злодей от филм на „Дисни“.
	По дяволите, дори той не искаше да бъде в това ужасно настроение, в което се намираше. Но разбира се, от себе си няма как да избягаш, дрън, дрън, дрън.
	Когато стигнаха до стаята с бебетата, Рот почука веднъж и отвори. На светлината на нощната лампа с формата на луна и звезди не бе трудно да различат Куин на леглото, гушнал дълбоко заспалите деца от двете си страни.
	Той обаче не спеше.
	— Здрасти — каза тихо.
	— Трябва да поговорим — заяви кралят, докато Джордж сядаше до него.
	— Нещо против да излезем в коридора?
	— Не.
	Куин кимна и се изправи бавно. След това замести поглед между двете спящи бебета, сякаш не можеше да реши кое първо да отнесе в люлката му.
	— Ви, малко помощ?
	За миг Ви нямаше представа на кого говори, макар да беше чул името си. После обаче Рот обърна глава към него, сякаш той също чакаше отговор.
	Окей, защо не можеше просто да си пие на спокойствие сега? Макар че да транспортира една от тези машини за акане до люлката трябва да бе за предпочитане пред това да избягва куршуми. Нали така?
	Хвърли поглед към двамата млечни наркомани. Е, добре де, може би не беше чак толкова сигурно кое е за предпочитане.
	— Ви? — подкани го Куин.
	— Аха. Разбира се. — _О, да, страааааааааааашно бих искал да разнасям деенкато ти. А след това може да се редуваме да си правим прически един на друг._ — Какво да направя?
	Веждите на Куин подскочиха, докато Ви се приближаваше до леглото.
	— Вземи Рамп и го отнеси ей там.
	Главата. Подкрепяй главата…
	— Трябва да подкрепяш главата — добави Куин.
	Видя ли, каза си Ви. Всичко ще е наред. Само дето тогава осъзна, че държи запалена цигара в ръката си.
	— Дай ми цигарата — обади се Рот отегчено. — По дяволите, Ви, не може да пушиш край малките.
	Докато Куин се изправяше на крака с Лирика, Ви се прости с цигарата си, сякаш беше последният удар на сърцето му. След това протегна ръце към сина на брата. Човече… освен ако не ставаше дума за медицински случай, му се струваше толкова нередно да докосва с проклятието си каквото и да било по-ценно от торба с кучешка храна, макар да знаеше, че с детето няма да се случи нищо лошо.
	Така де, източникът на топлина едва ли щеше да изпържи малкия Рамп или нещо такова. Нали?
	Мамка му…
	Малък. Топъл. Силен.
	Такова беше усещането. А най-странното бе, осъзна изведнъж, че за първи път държеше дете извън болнична обстановка. Не че ги беше избягвал, просто никога не беше проявявал интерес към малките вонящи, хленчещи копеленца. Ни най-малко…
	Без предупреждение Рамп отвори очички, тъкмо когато Ви го поставяше в люлката до тази на сестра му.
	Ви се сепна. Леле, ама тези очи наистина бяха адски пронизващи, страшно директни и мъничко враждебни, сякаш хлапето знаеше, че да го разнася насам-натам изобщо не влизаше в квалификациите на Ви и не беше нещо, което който и да било уважаващ себе си родител би допуснал.
	— Спокойно, мой човек — измърмори Ви, докато хвърляше поглед встрани, за да види какво прави таткото край другата люлка, и последва примера му, придърпвайки одеялото, досущ като Куин. — Всичко е наред. Добре си, нали?
	Куин погледна към тях.
	— Боец ми е той. Отсега му личи.
	Ви се отпусна на пети, скръстил ръце на гърдите си, без да откъсва очи от малкия вампир. Който му отвърна със същия свиреп поглед.
	По устните му се разля усмивка. По-силно беше от него. Не можеше да не се възхитиш на подобна сила и тя очевидно идваше от потеклото му. Как иначе да обясниш, че създание, което едва имаше и месец, бе готово да се изправи срещу пораснал вампир, въоръжен до зъби и в отровно настроение.
	— Мой човек. — Ви протегна ръката без ръкавицата. — Дай пет.
	Рамп нямаше представа какво е да плеснеш длан в нечия друга, но за сметка на това сграбчи ръката пред личицето си и стисна с всичка сила.
	Ви се разсмя гърлено.
	— Да, може да се биеш до мен, когато пораснеш. А веднага щом си достатъчно голям, за да държиш кинжал, ще ти направя един. Сам ще го изкова. Ще бъдеш досущ като баща си, страхотен воин. Също като него…

	* * *

	Докато Ви като че ли намираше партньор в престъпленията, Куин усети, че се взира в него. По цял куп причини.
	Първо, това, че Ви сякаш започваше да се поддава на очарованието на Рамп, беше… е, по-вероятно бе да видиш Господ с очите си, отколкото някой като Ви да вземе да се размеква заради едно хлапе. Второ, Рамп като че ли също започваше да го харесва, обичайно враждебната първа реакция на малкия си отиваше, напрежението се отцеждаше от телцето му, а в изражението и късогледите му бебешки очи се появяваше нещо доста подобно на топлота.
	Беше малко като тигър да срещне друг в джунглата и двамата да решат да тръгнат заедно, вместо да се мъчат да се изядат един друг. Ала основната причина Куин да не бе в състояние да извърне поглед?
	Обърна леко глава и погледна към далечния ъгъл. Към дупките от куршум на тавана.
	_Ще бъдеш досущ като баща си. Също като него._
	Куин потръпна и разтърка слепоочията си.
	— Готови ли сме?
	Рот и Джордж се завъртяха.
	— Вратата.
	Докато излизаха, Куин се зачуди дали Ви ще остане в стаята при децата. Кой знае, може би щеше да им прочете приказка за лека нощ или нещо такова.
	Само че той ги последва и сега тримата стояха в коридора заедно с кучето на краля. Преди някой да успее да каже каквото и да било, Зейдист се показа от стаята си в дъното на коридора. Хвърли им един поглед, поклати глава и се прибра обратно.
	О, да, всички знаеха за какво беше това.
	— Ето как ще бъде — започна Рот без предисловие. — Поравно. Когато са при нея, ще бъдат в Светилището. Започва от утре след залез-слънце, когато отидеш на бойното поле. Не подлежи на обсъждане, нито ми е нужно твоето одобрение. Това е кралско нареждане и очаквам да се държиш като мъж, а не като пациент в лудницата.
	Куин допря длани от двете страни на главата си. Сякаш това щеше да помогне на мозъка му да заработи.
	— Светилището? — повтори.
	— Тя може да пътува като Избраница и те също. — Рот върна цигарата на Ви. — Скрайб Върджин вече не използва покоите си, така че има къде да спят.
	— Занесох още пойни птички там горе — намеси се Ви, докато дръпваше от цигарата си. — Бас държа, че на хлапетата ще им харесат. Малките гадинки са пъстри и пеят хубаво. Нали знаеш, доказано е, че сетивното стимулиране помага за…
	Братът се сепна и придоби подразнен вид, когато видя Куин и Рот да го зяпат така, сякаш беше сменил кожените дрехи с розова рокля и пантофи.
	— Какво? Просто казвам. — Той направи физиономия. — Изобщо не ме е грижа. Ама хич.
	— Да се върнем на въпроса с посещенията — продължи Рот. — Предполагам, че най-голямото ти притеснение за това Лейла да ги отведе от тук, е безопасността им, а няма по-добро място, на което да отидат, защото не може да бъде тук.
	Куин скръсти ръце на гърдите си, приковал очи в килима. След това закрачи напред-назад покрай мраморните статуи, изваяни от човеци, известни като римляни и древни гърци. Мъжките фигури бяха силни и заемаха най-различни пози, а празните им ръце стискаха копия, изгубени през вековете. Оръжията не бяха единственото, което липсваше: крайниците на няколко от тях свършваха до лакътя или коляното. Една от статуите нямаше глава.
	Естествено, мисълта на Куин се насочи към онази жизненоважна част от него самия, която бе изгубил наскоро. Неговият Блей.
	А сега и малките?
	Когато Куин се обърна и бавно тръгна към тях, Ви угаси цигарата в подметката на тежката си обувка и прибра недопушения остатък в задния джоб на кожения си панталон. След това сложи скришом ръката без ръкавицата върху дръжката на пистолета в раменния му кобур.
	Добър ход, помисли си Куин, защото той започваше да се ядосва. Всъщност само при мисълта онази Избраница да отведе неговите деца където и да било тилът му затуптяваше от изпепеляваща ярост.
	А после гласът на Ви отекна в главата му.
	_Ще бъдеш досущ като баща си._
	Докато думите кънтяха във вътрешността на черепа му, Куин имаше чувството, че е уловен като в капан между онова, което изпитваше, и необходимостта да се държи така, както би трябвало.
	В крайна сметка натежа споменът за дупките от куршуми.
	Погледна към Вишъс и каза дрезгаво:
	— Не е нужно да вадиш оръжие.
	— Отваряме нова страница? — провлачи Ви, без да сваля ръка. — И то толкова бързо? Значи, или си изтощен, или чакаш да ти се отвори по-добра възможност.
	Приковал очи в затворената врата, зад която бяха малките му, Куин сякаш можеше да надзърне през дървото, да види нощната лампа с формата на луна и звезди, люлките с панделките и буквите _Р_ и _Л_, красиво изписани над легълцата им.
	— Нито едното, нито другото — чу се да казва след малко.
	Макар действително да беше мъртвешки уморен.
	— Значи, приемаш условията ми? — попита Рот.
	— Не искам да се налага да виждам Лейла. — Куин поклати глава. — Никога повече. Приключихме, тя и аз. И искам лично да говоря с диретрикс Амалия. Искам да съм абсолютно сигурен, че ще могат да ходят и да се връщат от там без проблем. Освен това, ако Лейла се опита да ги задържи…
	— Няма да го направи.
	— Откъде знаеш? — попита Куин жлъчно.
	— Тя ми каза колко е важно да ги виждаш.
	— И ти й повярва?
	Рот докосна носа си.
	— Мислиш, че не бих разбрал, ако ме лъже? Я стига. Тя не е източникът на всичкото зло на света.
	— Това е Омега — подхвърли Ви сухо. — В случай че си забравил.
	— Значи, е решено. — Куин не си направи труда да изрази несъгласието си по отношение на Избраницата. — Трябва ли да подписваме нещо?
	Кралят поклати глава.
	— Освен ако не настояваш. Всички знаем как ще бъде.
	— Да. Предполагам, че е така.
	След като Рот, Джордж и Ви си тръгнаха, Куин остана на мястото си, загледан в статуите. Поколеба се дали да не почука на вратата на Зи и да му каже, че хоризонтът е чист. В крайна сметка просто се прибра в спалнята.
	Погледна към часовника — след около час трябваше да нахрани малките. За Фриц и останалите догени беше въпрос на чест да доставят млякото на минутата и със съвършената температура. Да нахрани и двете малки едновременно нямаше да е лесно, но щеше да се справи.
	Господи, Блей обожаваше да храни малките. Обожаваше да сменя пелени, дори онези, от които ти избиват сълзи.
	Куин се приближи до люлките и си помисли как Лейла отвежда малките. Буквално не бе в състояние да си го представи и всяка частица от тялото му, всеки бащински инстинкт му крещеше да сложи край на тази лудост. Не го беше грижа, че тя ги бе родила. Не го беше грижа какво беше казал кралят. И тотално не беше съгласен с всеобщото мнение, че онази предателка в бели одежди има право дори да се намира в един и същи щат с неговите малки.
	Да не говорим пък да ги отведе от него.
	Сведе поглед към Лирика и се намръщи. В малкото момиченце имаше толкова много от Лейла — от овала на лицето до ръцете…
	Ръцете бяха направо плашещи. Същинско миниатюрно копие на нейните.
	В гърдите му закипяха емоции и той се извърна от нея. И спря поглед върху Рамп.


>	31

	Когато съмна, поне според цифровия часовник върху нощното шкафче, Кор усети как по тялото му преминава спазъм на остатъчна болка. Само като си помислеше къде бе едва преди двайсет и четири часа…
	Ако тогава някой ангел слезеше от небето и му кажеше, че в рамките само на едно денонощие от прага на смъртта ще се озове легнал до своята любов в къща, притежание на Братството? Би заявил, че е невъзможно.
	Дори ако му го беше казала самата Скрайб Върджин.
	Хвърли поглед към Лейла. Тя се бе отпуснала върху гърдите му, изтегната като най-хубавото одеяло, което някой бе имал някога. Част от онова, което толкова му харесваше в този момент, освен факта, че бе напълно сексуално задоволен, също като нея? Тя спеше дълбоко. Избраницата Лейла беше потънала в необезпокояван от нищо сън, тялото й беше лениво отпуснато, дишането й — равномерно, клепачите й — затворени така, сякаш от много, много отдавна не си бе отдъхвала наистина.
	Качеството на съня й имаше значение за него по ред причини, най-важната от които бе, че не би могла да е толкова спокойна, ако му нямаше доверие да се грижи за нея. Да я опази в безопасност. Да я брани от всякакви заплахи.
	Като обвързан мъж, безопасността на неговата жена бе основната цел на съществуването му, доверието й в него беше най-големият източник на гордост, нейното добруване — онова, което поставяше над всичко останало.
	Да й служи, бе най-висшето и най-доброто, което би могъл да стори с живота си, и с огромна тъга осъзна, че това бе нещо, на което нямаше да е в състояние да се радва още дълго.
	Рот бе прав да поиска шайката копелета да се закълнат върху черния му диамантен пръстен, преди да ги прокуди в Древната страна. Бойците на Кор бяха банда крадци и ренегати с принципи и ако той им наредеше занапред да бъдат верни на Слепия крал, те щяха да го сторят и да удържат на дадената дума, макар и не заради обещанието към Рот. А заради лоялността им към Кор.
	За него те биха дали живота си.
	Братството обаче никога нямаше да повярва на това. Не, единственото, което би могло да ги убеди, бе клетва, дадена пред техния господар, и дори тогава сключеният мир щеше да е крехък.
	Но как да ги намери? Колдуел беше голям град, ако искаш пътят ти да се пресече с този на някой, който не го иска. Да се опиташ да откриеш местонахождението на група мъже, за които най-важното бе да останат скрити? Невъзможно.
	И това бе, при положение че вече не са се върнали в Древната страна.
	Лейла въздъхна тихо и се размърда до него, намествайки глава върху ръката му. За да я успокои още повече, Кор започна да гали бавно гърба й с длан.
	Знаеше, че би трябвало да затвори очи и да последва примера й, но това бе невъзможно. За щастие, беше свикнал да кара без сън.
	Докато лежеше в мрака със своята любима, Кор отново се удиви на това как го беше преобразила. А после се върна в миналото си.
	Трудно бе да не се запита какво би станало, ако не беше решил да ограбва групата воини в гората през онази нощ. Още по-трудно — да не съжалява за решението, довело до още толкова много.
	Защото го беше открило едно зло…

	* * *

	_Блъдлетър._
	_Прескъпа Скрайб Върджин, помислил си бе Кор, докато се взираше в мъжкия вампир, който се бе появил изневиделица в гората и го беше хвърлил на земята. Изглежда, че Кор се бе опитал да ограби, а после се бе видял принуден да убие отряд от мъжете на Блъдлетър._
	_И щеше да умре заради това._
	— _Нищо ли няма да кажеш? — попита страховитият воин, изправен над Кор. — Никакво извинение за онова, което ми отне?_
	_В усилилия се вятър Блъдлетър се отдръпна от него и отиде да вдигне отсечената глава за косата. Тя се разлюля в ръката му и от зейналата шия покапа кръв._
	— _Имаш ли представа колко време ми отнема да подготвя един от тези? — Тонът бе по-скоро подразнен, отколкото каквото и да било друго. — Години. Току-що, в една нощ, в една битка, ти ми отне огромна инвестиция на шибаното ми време и енергия._
	_С тези думи той запрати главата настрани и Кор потръпна, когато тя се търкулна в храстите._
	— _Ти. — Блъдлетър го посочи с пръст. — Ще ми платиш за това._
	— _Не._
	_За миг Блъдлетър изглеждаше слисан. А после върху лицето му се разля усмивка, разкриваща всичките му зъби._
	— _Какво каза?_
	— _Нищо няма да ти плащам. — Кор се изправи на крака. — Нищичко._
	_Блъдлетър отметна глава назад и се разсмя. Звукът отекна в нощта и подплаши една сова от близкото дърво и сърна малко по-надалече._
	— _Да не би да си луд? Може би лудостта ти даде такава сила?_
	_Кор се протегна бавно и взе косата. Дланите му бяха потни и дръжката се хлъзгаше в ръката му, ала той стискаше оръжието с всичка сила._
	— _Знам кой си — каза тихо._
	— _Така ли? Да чуем. — Още една ужасна, кръвожадна усмивка, докато поривите на вятъра развяваха дългата, сплетена на плитки коса. — Обичам да слушам за постиженията си от устата на другите… преди да ги убия и да изчукам трупа им. Кажи ми, това ли си чувал за мен? — Блъдлетър направи крачка напред. — Това ли те ужасява толкова много? Обещавам ти, че няма да почувстваш нищо. Освен ако не реша, че те искам, докато все още дишаш. Тогава… тогава ще познаеш болката на обладаването, уверявам те._
	_Беше като да се изправи срещу абсолютно зло, демон, облечен в плът и изпратен на земята, за да изтезава души, които иначе биха останали чисти._
	— _Ти и твоите мъже сте крадци. — Кор следеше и най-малкото движение на огромното тяло, от свиването на пръстите до пристъпването от крак на крак. — Омърсявате жените и не признавате законите, не служите на единствения, истинския крал._
	— _Да не мислиш, че Рот ще ти се притече на помощ? Наистина? — Блъдлетър се огледа демонстративно из пустата гора. — Мислиш, че милостивият ти владетел ще се появи и ще се намеси в твоя защита? Лоялността ти е похвална, предполагам, но няма да те предпази от това._
	_Стъргането на метал в метал бе като писък, отекнал в нощта; острието, което Блъдлетър извади, беше почти толкова дълго, колкото косата._
	— _Все още си му верен, а? — провлачи Блъдлетър. — Даваш ли си сметка, че кралят никъде не може да бъде открит? Че след като родителите му бяха убити, той изчезна? Така че, не, мисля, че няма да бъдеш спасен от такива като него. — От гърдите на Блъдлетър се изтръгна силно ръмжене. — Или от когото и да било._
	— _Сам ще се спася._
	_В този миг облаците изгубиха битката с вятъра и от нощното небе се разля лунна светлина, ярка като слънчевите лъчи, които Кор не бе виждал от времето, преди да се преобрази._
	_Блъдлетър се сепна. А после наклони глава на една страна._
	_Последва дълъг миг мълчание, през който нищо не помръдваше, освен боровите клонки и храсталаците._
	_А после Блъдлетър прибра кинжала си._
	_Кор обаче не свали своето оръжие. Нямаше представа какво става, но много добре знаеше, че не бива да имаш доверие на врага си, а със стореното в самозащита си беше навлякъл гнева на този страховит воин._
	— _Ела с мен._
	_В първия миг Кор не разбра думите. А дори когато го стори, пак не разбираше._
	_Поклати глава._
	— _По-скоро ще отида в гроба си, преди да дойда където и да било с теб. То и без това е едно и също._
	— _Не, ще дойдеш с мен. Ще те науча да воюваш и ти ще служиш редом с мен._
	— _Защо бих сторил нещо такова?_
	— _Защото такава е съдбата ти._
	— _Не ме познаваш._
	— _Знам точно кой си. — Блъдлетър кимна към обезглавеното тяло. — И то обяснява това тук._
	_Кор се намръщи и нещо различно от страх ускори пулса във вените му._
	— _Какви лъжи говориш?_
	— _Лицето ти те издава. Мислех, че си просто мълва, слух. Но не, не и с ръка като твоята и тази устна. Ела с мен и аз ще те обуча, ще воюваме срещу Обществото на лесърите…_
	— _Аз съм най-обикновен крадец. Не съм воин._
	— _Не познавам крадец, който е способен на това, което направи току-що. Ти също го осъзнаваш. Отричай го колкото искаш, но ти си създаден за това, изгубен в света и отново намерен._
	_Кор поклати глава._
	— _Няма да дойда с теб, не… не, няма…_
	— _Ти си мой син._
	_Сега вече Кор отпусна косата. Сълзи бликнаха в очите му и той примига, за да ги пропъди, твърдо решен да не показва и следа от слабост._
	— _Ще дойдеш с мен — повтори Блъдлетър. — И аз ще те науча да се биеш както трябва. Ще те направя корав като стомана, закалена в огъня, и ти няма да ме разочароваш._
	— _Знаеш ли нещо за майка ми? — попита Кор немощно. — Къде е тя?_
	— _Не те иска. Никога не те е искала._
	_Вярно бе, помисли си Кор. Същото му беше казала и бавачката._
	— _Така че ще дойдеш с мен и аз ще отворя пътя на съдбата ти. Ти ще ме наследиш… ако обучението не те убие._

	* * *

	Кор се върна в настоящето, отваряйки очи, които не си бе дал сметка, че е затворил. Блъдлетър се бе оказал прав за някои неща, грешеше за други.
	Обучението във военния лагер беше много по-ужасно, отколкото Кор би могъл да си представи. Воините там се биеха помежду си за оскъдните храна и вода, както и когато ги изправеха един срещу друг за забавление и съревнование. Беше брутално съществуване, което нощ след нощ, седмица след седмица, месец след месец, в продължение на онези пет години бе направило точно това, което Блъдлетър беше обещал.
	Кор бе закоравен в жива стомана, състраданието и емоциите му — смъкнати от него, сякаш никога не бяха съществували, жестокост след жестокост бяха стоварвани отгоре му, докато истинската му природа не бе смазана от всичко, което беше видял, а по-късно и сторил.
	Садизмът бе нещо, на което човек можеше да бъде научен. Той бе живото доказателство за това.
	Освен това беше заразен и той бе сторил с Троу същото, което Блъдлетър с него, подлагайки някогашния аристократ на низ от унижения, предизвикателства и обиди. Резултатът беше същият: Троу беше издържал на изпитанията, но те го бяха отровили.
	Само че, за разлика от Кор, Троу като че ли не беше докоснат от никаква благославяща сила, амбицията му си оставаше все така необуздана.
	Или поне беше така, преди Кор да бъде пленен, а нямаше основание да предполага, че времето бе променило нещо в наклонностите или амбициите на другия мъж.
	Поради което Кор се беше погрижил да предупреди Рот за него.
	Помилва Лейла по рамото и отново бе обзет от удивление пред ефекта, който тя имаше върху него, способността й да проникне през бронята на агресията и враждебността му и да докосне мъжа отдолу, истинското му Аз.
	Онова, с което толкова отдавна бе изгубил връзка.
	Тя бе неговият рестарт, механизмът, върнал го към онзи, който бе, преди пътят му да се пресече с този на Блъдлетър.
	Образът на ужасния воин изникна в ума му, така ясен, сякаш го беше видял едва предишната нощ — надвисналото чело, пронизващите очи, изпъкналата челюст и дебелият врат, масивните размери на тялото му. Беше гигант дори сред едрите воини в лагера, природна стихия, пред която бледнееха и горещата ярост на летните бури, и експлозивната, вледеняващата природа на снежните хали.
	Освен това беше лъжец.
	Който и да бе бащата на Кор, не беше той. Казал му го бе не кой да е, а самият потомък на Блъдлетър.
	Кор тръсна глава върху меката възглавница, за да проясни мислите си.
	Толкова дълго бе искал да знае кои са родителите му, нещо, което, предполагаше, важеше за повечето сираци по света: дори ако те не го бяха искали, дори ако нямаше да има никаква връзка с тях, все още му се искаше да научи самоличността им.
	Трудно бе за обяснение, но открай време имаше чувството, че земното притегляне като че ли няма същия ефект върху него, сякаш тялото му притежаваше безтегловност, която, поглеждайки назад, го беше предразположила към това да падне в идеологията на разруха, хаос и смърт на Блъдлетър.
	Когато нямаш свой собствен морален компас, този на всеки друг ще свърши работа. А в неговия случай това се бе оказал възможно най-чудовищният, най-злият, който човек би могъл да си представи.
	Господи, съжаляваше за толкова много неща.
	Блъдлетър беше казал, че ще го подготви за война, но беше станало повече от ясно, че го тласка единствено жаждата за кръв, а не желанието да брани расата. И все пак Кор не му беше обърнал гръб: вкусил веднъж бащинската гордост, по колкото и извратен начин да се проявяваше тя, одобрението се бе превърнало в наркотика, от който се нуждаеше, противоотровата на дупката, зейнала в него.
	Само че бащинският интерес се беше оказал просто химера. Лъжа, излязла наяве благодарение на една неочаквана истина.
	От загубата на Блъдлетър Кор се бе почувствал така, сякаш го бяха изоставили за трети път. Първият път бе при раждането му. Вторият бе, когато жената, която бе негова бавачка — или нещо друго, — го беше напуснала. Третият бе, когато лъжата на Блъдлетър, несъмнено скалъпена, за да го убеди да дойде с него във военния лагер, бе разкрита, истината беше дошла от неопровержим източник.
	Сестрата на Ви, Пейн, бе убила баща им, Блъдлетър.
	Убила бе и лъжата.
	Ала всичко е наред, помисли си Кор. Да открие любовта, бе сложило край на диренията му. Повече нямаше да преследва илюзията за едно семейство, което не съществуваше, защото никога не го беше искало. Повече нямаше да търси външни източници, които да запълнят празнината в него. Повече нямаше да следва ничия друга ценностна система, освен своята собствена.
	А преставайки да се мъчи да намери онова, което не съществува, той бе открил в себе си целта, която винаги бе търсил, и усещането беше хубаво.
	Хубаво бе да бъде цял.
	Хубаво бе да предложи себе си, без резерви и колебание, на една достойна жена, която обичаше с цялото си същество.
	Кор се намръщи. О, Съдби, как щеше да я напусне? Ала с предопределеното не може да се спори и колкото и да беше подобрил себе си, колкото и достоен да беше пътят, по който беше поел, това не можеше да изличи миналото му, нито цената, която трябваше да плати за стореното. Нищо не бе в състояние да стори това.
	Истината бе, че никога нямаше да бъде достоен за нея. Дори ако великият сляп крал не му бе заповядал да си тръгне, Кор щеше да го стори доброволно.
	Просто трябваше да направят така, че малкото време заедно, с което разполагаха, да им стигне за цял живот.


>	32

	На следващата вечер, когато над Колдуел се спускаше нощ, Блей се опита да излезе на задната веранда за първата си цигара, след като се беше събудил. Всичко необходимо беше налице — термочашата, пълна с кафе на „Дънкин Донътс“, което майка му беше направила от малките пакетчета, които можеше да поръчаш онлайн, кутия „Дънхил“ (които трябваше да пести, защото му бяха останали само шест) и дебело яке на „Патагония“, в което имаше повече пух, отколкото във всички възглавници в къщата.
	Да, планът беше добър. Кофеинът и никотинът бяха от критично значение, когато цял ден не си мигнал повече от петнайсет минути наведнъж, а не искаш да сдъвчеш всеки, изпречил се на пътя ти.
	Проблемът? Когато се опита да отвори вратата на верандата, трябваше да натисне с рамо.
	И бе посрещнат от цял куп сняг в лицето.
	Блей се дръпна, ругаейки, и затвори вратата.
	— Мамка му, навън е ужасно…
	Трясъкът, долетял откъм кухнята, беше силен и включваше нещо, което прозвуча като тиган от неръждаема стомана или пък тава, поне ако се съдеше по мелодичното _дръъъъъъъъън_.
	— Мамо? — извика и забравил за цигарите и кафето, изтича в другата стая…
	… където намери майка си върху плочките пред котлона.
	Глезенът й беше извит под неестествен ъгъл, рулото с пеканови ядки, което е искала да пъхне във фурната беше върху пода, а тавата, в която се беше намирало — на около метър от нея.
	Блей метна кафето и цигарите на плота и коленичи до нея.
	— Мамо? Удари ли си главата? Какво стана?
	Лирика се надигна с гримаса, подпирайки се на лакти.
	— Просто исках да го пъхна да се пече, преди баща ти да слезе за Първото хранене.
	— Главата, удари ли си главата? — Повдигна косата й, молейки се да не открие кръв. — Колко пръста съм вдигнал?
	Тя отмести ръката му настрани.
	— Блей, добре съм. За бога, не си ударих главата.
	Блей седна на пода. Майка му беше в обичайните си дънки, а веселият червен пуловер и снежнобялото поло я караха да прилича на нещо средно между Дядо Коледа и госпожа Тейлър от „Подобрения в дома“. И наистина изглеждаше добре, очите й бяха бистри, цветът на лицето й — нормален, изражението й издаваше смущение, не болка.
	— Блей, просто се подхлъзнах на черджето. Нищо ми няма.
	— Добре, защото това означава, че мога да ти се навикам. Къде, по дяволите, ти е ботушът? Защо не е на крака ти?
	Майка му начаса се престори, че й се е завил свят, изпърха с мигли и разпери ръце, сякаш не виждаше.
	— Това десет пръста ли са? Дванайсет?
	Блей я изгледа яростно и тя се сви.
	— Ботушът е толкова тромав, а тук е толкова тясно. Щях да си го обуя веднага щом приготвя яйцата.
	— Подхлъзна ли се, или глезенът ти поддаде?
	Когато не получи отговори, Блей предположи, че е второто, и свали ръка към крака й. В мига, в който се опита да докосне пантофа, който беше обула, тя изохка и пребледня като платно.
	— Добре е — процеди с усилие.
	Блей нямаше как да не види стиснатите й устни и треперенето на ръцете й.
	— Мисля, че отново си го изкълчила. Възможно е и да си си счупила нещо, не знам.
	— Ще се оправи.
	— Знаеш ли, това са трите ми най-омразни думи. Куин винаги това казва, когато… — Не довърши и се престори, че не забелязва начина, по който майка му го гледаше. — Можеш ли да се дематериализираш? Защото съм повече от сигурен, че доктор Джейн трябва да хвърли поглед на това. Не, по-добре Мани. Той е по костите.
	— О, няма да е нужно.
	— Защо не оставим татко да реши? — Очите й припламнаха и той провлачи: — Или пък може да бъдеш разумна и да дойдеш с мен, без да се оплакваш.
	Лицето на Лирика придоби раздразнено изражение, но Блей знаеше, че е победил. От нападенията насам баща му беше особено закрилнически настроен към своята шелан. Изпадаше в истерия заради най-нелепи неща (порязвания на хартия, забелени кожички около ноктите, ударен пръст на крака), което означаваше, че когато преди две нощи Лирика се беше подхлъзнала на предното стъпало, излизайки да вземе вестника, горкият тип направо беше откачил.
	А това нараняване беше по-лошо от първото.
	— Можеш ли да се дематериализираш? — попита Блей.
	— Наистина ли смяташ, че се налага?
	— И сама можеш да си отговориш. Защо не опиташ да се изправиш?
	Майка му изгледа сърдито крака си.
	— Ще ми се да си бях обула проклетия ботуш.
	— И на мен.
	Тя се намръщи.
	— Как да отида в клиниката на тренировъчния център? Дори ако мога да се дематериализирам, не знам къде се намира.
	— Бихме могли да отидем наблизо и да ги помолим да дойдат да ни вземат. — Блей се изправи и вдигна очи към тавана. Чуваше как на горния етаж баща му ходи насам-натам, облича се. — По-добре ли ще е, или по-зле, ако отидем, без той да знае?
	— Бихме могли да му пратим есемес. Да му кажем, че няма да се бавим. Че сме отишли… да напазаруваме.
	Майка му мразеше да лъже, но още повече мразеше да разстройва своя хелрен. И този път Блей беше съгласен с нея. Баща му щеше да откачи.
	— Да вървим. — Извади телефона си и се залови да напише съобщение на доктор Джейн. — Знаеш ли онази сергия за зеленчуци на Девета магистрала? Онази, която се намира до една плевня?
	Ала още докато говореше, си спомни как се бе опитал да отвори вратата на верандата и се запита какво, по дяволите, си мислеше. Майка му трябваше да се дематериализира на някое топло и сухо място. Онази плевня не се отопляваше, а и вероятно беше заключена. Беше по-добре от шибаната гора, обаче… сериозно, какво си мислеше?
	Свали телефона, без да е довършил съобщението, и погледна своята мамен. Тя бе затворила очи и бе отпуснала глава върху плочките… пръстите на ръката върху корема й бяха свити. Другата трепереше върху пода до нея, пръстите с ниско изрязани нокти танцуваха.
	— Не можеш да се дематериализираш — каза Блей сковано. — По никакъв начин.
	— Разбира се, че мога.
	Ала дори гласът й беше немощен.
	А после баща му влезе в кухнята, с полузавързана вратовръзка, косата му беше все още мокра и сресана като на кукла Кен, всеки кичур — прилежно пригладен и като че ли замръзнал на мястото си.
	— … видео конференция с клиентите ми и… Лирика! Господи, Лирика!
	Докато баща му се втурваше към майка му, Блей погледна към вратата, отвеждаща в гаража. Родителите му започнаха да спорят, но Блей ги надвика.
	— Татко, моля те, кажи ми, че колата ти е с двойна предавка.

	* * *

	Обратно в имението на Братството, Куин правеше нещо немислимо: пълнеше черен пътнически сак с шишета, мляко и бебешка вода. Пелени. Мокри кърпички. Крем против подсичане. Дрънкалки и биберони.
	Разбира се, самото пълнене на сака не беше нещо необичайно. Само че обикновено тъпчеше вътре пистолети и амуниции, не памперси и бебешки играчки.
	Другата причина да е странно бе, че не можеше да повярва, че приготвя багажа на децата си, за да си тръгнат от къщата. Без него.
	Бяха толкова малки. И не искаше онази жена изобщо да припарва до тях. Отказваше да я нарича тяхна майка, дори и в мислите си.
	Само че ръцете му бяха вързани. Беше отишъл в Светилището заедно с Амалия и тя бе обиколила заедно с него пасторалното място, показвайки му езерцето и храмовете, общото спално помещение и личните покои на Скрайб Върджин.
	Където Лейла щеше да се настани с неговите деца.
	Невъзможно бе да възрази против така уредените неща. Това място бе дори по-сигурно от имението, а Амалия го беше уверила, че децата му ще могат да идват и да си отиват без проблем.
	А когато я беше притиснал, го бе уверила, че лично ще върне малките, ако Лейла се опита да създава неприятности.
	Тихо почукване, долетяло откъм вратата, го накара да вдигне глава от сака.
	— Да.
	Бет влезе, много по-спокойна отпреди. Разбира се, тя бе получила онова, което искаше.
	— Изглежда, че всичко си приготвил.
	Куин погледна към сака.
	— Аха.
	Последва дълга пауза.
	— Всичко ще бъде наред, Куин. Гордея се с теб, задето…
	— Не се засягай, но ти си с детето си двайсет и четири часа на ден, защото онзи, от когото го роди, не е лъжец и предател. Така че ще ме извиниш, ако твоята и моята версия на „наред“ мъничко се различават. — Той се отдръпна от леглото. — Не ми е позволено да получа моето „наред“, което би било децата ми да си остават в тази стая, когато отивам да се бия. Моето „наред“ не е да съм на бойното поле, бранейки расата, докато половината от ума ми е погълната от мисли за това дали Лейла ще ми ги върне в уреченото време. И определено не включва онази жена да има какъвто и да било контакт с тях никога вече. Не искам да се гордееш с мен и не ти ща шибаната загриженост. Единственото, което искам от теб, е да ги гледаш, докато аз се махна от тази шибана къща.
	Бет скръсти ръце на гърдите си и поклати бавно глава.
	— Какво се случи с теб?
	Въпросът й бе толкова тих, че очевидно го задаваше на самата себе си.
	— Сериозно? Сериозно ли ме питаш това?
	Куин й обърна гръб и отиде при люлките. Хвърли поглед към Лирика, а после насочи цялото си внимание към Рамп и пъхна биберона в устата му.
	— Бъди храбър. — Помилва го по тъмната косица. — Ще те видя след двайсет и четири часа. Нищо работа, нали?
	Как ли пък не!
	Толкова бе трудно да се извърне. Гърдите му горяха от болка, която стигаше сякаш чак до ДНК-то му, особено когато очите му се плъзнаха по Лирика за последен път. Искаше да отиде при нея, но просто не бе в състояние да погледне това лице.
	Не можеше да го види точно сега.
	Докато минаваше покрай Бет, гледаше право напред. Нямаше си доверие да отвори уста дори за да каже довиждане. Със сигурност щеше да се разкрещи на кралицата, а това на никого нямаше да помогне.
	Грабна оръжията и коженото си яке от един стол и излезе в коридора, затваряйки тихичко вратата зад себе си. Не знаеше точно кога ще дойде Лейла — след залез-слънце, но това беше преди известно време. Вероятно всеки миг щеше да се появи…
	— Готов ли си за срещата?
	Погледна през рамо и видя Зи да излиза от стаята си, препасан с оръжия и готов за битка, жълтите му очи бяха присвити и проницателни.
	Белегът върху лицето му, онзи, който пресичаше бузата и изкривяваше горната му устна, го накара да си помисли за прецаканата мутра на Кор.
	— Среща ли имаме? — попита, докато вадеше телефона от коженото си яке.
	Проверяваше го непрекъснато, за да види дали Блей няма да направи опит да се свърже с него чрез обаждане или съобщение. Или снимка. Или шибано емоджи.
	Нищичко. Не беше обръщал внимание на нищо друго.
	Виж ти — групово съобщение, привикващо Братството в кабинета на Рот. Точно сега.
	— Очевидно имаме — промърмори и като прибра телефона в якето си, последва Зи.
	Не размениха нито дума и Куин нямаше нищо против. Когато влезе в кабинета, навел глава, отиде право в най-далечния от огъня ъгъл. Последното, от което имаше нужда, бе повторение на колосалната издънка от предишната нощ. Всички знаеха фактите и вече бяха имали възможност да му кажат какво мислят, докато беше заключен в Гробницата.
	Определено приятен колективен спомен за всички.
	Не че нямаше какво още да добавят по темата за стрелба в къщата. О, да, винаги имаше какво да преговорят по този въпрос.
	А може би ставаше дума за нещо различно, което нямаше нищо общо с него.
	Рот седеше зад пищното резбовано бюро на трона, на който в продължение на толкова дълги години бе седял баща му. Вишъс беше до него, стиснал ръчно свита цигара в облечената си в ръкавица ръка. Бъч седеше на дивана с Рейдж — изящната френска антика изглеждаше така, сякаш определено не бе направена за такъв товар. Зи стоеше до Фюри до етажерката с книга. Рев също присъстваше.
	Когато прекрачи прага, Джон Матю се огледа и виждайки Куин, се приближи до него. Не каза нищо на езика на знаците, просто се облегна на стената и напъха ръце в джобовете на кожения си панталон.
	Куин хвърли поглед към приятеля си.
	— Предполага се, че ще се бием заедно тази нощ.
	Джон кимна и извади ръце от джобовете.
	— _Не мисля, че ще ходим някъде._
	— Няма да ме пуснат на бойното поле?
	— _Не, заради снежната буря е. Рекорден снеговалеж. Нечуван за това време от годината._
	Куин отпусна тежко глава назад, така че тя се удари в мазилката. Ама че късмет. По никакъв начин не би могъл да остане в къщата цяла нощ, докато децата му бяха с онази, Блей не му говореше, а братята все още му бяха бесни, задето бе оставил Кор да избяга.
	Да вървят по дяволите, помисли си Куин. Не се намираше в затвор. Не беше нужно да…
	— Е, да се залавяме за работа — заяви Рот от трона си.
	Куин скръсти ръце на гърдите си и се приготви отново да се наслуша колко е смотан.
	— Знаем къде се намира Кор — оповести кралят. — И той ще ми доведе копелетата.
	Начаса в стаята изригна какофония от приказки и ругатни, и тропот на тежки обувки, когато всички скочиха на крака. Куин също беше шокиран. Бяха ли го пленили отново? Несъмнено все някой щеше да му каже…
	Мислите му се върнаха към бъркотията, която беше сътворил в Гробницата, и реши — не, на братята им беше писнало от него и Кор.
	— Мой е! — ревът на Тор надвика шумотевицата. — Аз съм този, който ще го убие.
	По този въпрос може да се поспори, помисли си Куин, но не го изрече на глас. Първият по време и така нататък. Ако успееше пръв да се добере до кучия син, щеше да го пречука и по дяволите с всички…
	— Не, не си — процеди Рот. — Никой няма да го убива.
	Осъзнали смисъла на казаното от Рот, всички млъкнаха, а Ви застана зад Тор, сякаш бе готов да го улови в желязна хватка. „Я чакай, какво…“ — помисли си Куин.
	— Чухте ме — заяви кралят. — Никой няма да го убива.
	А после, сякаш за да подчертае дадената заповед, той погледна първо към Тор, а после право към Куин.


>	33

	В къщата на Братството Кор стоеше под душа, вдигнал лице към водната струя. Тялото му си възстановяваше силите с всяка изминала минута. В мига, в който бе паднала нощта, той бе оставил Лейла да спи в леглото, което бяха споделили, и бе отишъл в кухнята, където беше намерил и погълнал цял куп калории. Не го вълнуваше дали съчетанията са съблазнителни: яде шоколадово-ментов сладолед с портокалов сок, чили от консерва, без да си направи труда да го стопли, цял хляб с пакет масло, всички колбаси и сирене, които откри, и двете пици във фризера.
	Които трябваше да опече във фурната, защото не можеше да ги сдъвче замръзнали.
	Щеше да се наложи да попълни запасите, макар да нямаше представа как. Никога не се беше занимавал с парите на шайката копелета, така че нямаше достъп до никакви банкови сметки или финансови ресурси. А вече не беше крадец.
	Открай време Троу контролираше авоарите им. Измежду тях той бе най-представителният, когато се налагаше да осъществят контакт със света на човеците…
	Почувства присъствието на Лейла в мига, в който тя се появи на отворената врата на банята, и когато се обърна, за да я погледне, едва не падна на колене. Беше великолепно гола, стегнатите й гърди, прелестните хълбоци, дългите крака и съвършено оформената й женственост бяха оголени единствено и само за неговите очи.
	Пенисът му начаса се втвърди.
	Ала той го скри от нея. Въпреки че цял ден бяха правили любов, той го притисна към корема си и го задържа там с две ръце.
	Лейла прекоси безшумно мраморния под, отвори стъклената врата и се присъедини към него. Очите й се спуснаха там, където бяха ръцете му.
	— Не искаш ли да ми се покажеш?
	И наистина, той бе останал с дрехите през целия ден, смъквайки анцуга си, когато бе проникнал в нея, само за да го вдигне обратно, когато след това я взе в скута си.
	— Кор? — прошепна тя, докато парата се кълбеше около нея, а по кожата й блещукаха капчици влага. — Защо не искаш да те видя?
	Кор поклати глава, предпочитайки да не говори. Прекалено трудно бе да изрази с думи колко неловко му бе да усеща погледа й върху плътта си. Тя никога не бе изглеждала обезпокоена от дефекта му, като че ли изобщо не го забелязваше, нито мислеше, че той го прави по-недостоен… и все пак дрехите бяха маска, която предпочиташе да носи в нейно присъствие. Беше различно, когато искаше да я отблъсне от себе си, когато се бе опитвал да я предизвика с грозотата си, с надеждата тя да си тръгне и да сложи край на това мъчение и за двама им. Ала сега…
	Цял живот го бяха отхвърляли. Нищо от това обаче нямаше да може да се сравнява с опустошението, ако тя се отвърнеше от него…
	Лейла се отпусна на колене с изяществото на лунна светлина, посипала се от небесата. Първият му порив бе да й помогне да се изправи, тъй като не му беше приятна мисълта да е коленичила върху коравите плочки. Ала когато се наведе към нея, тя го спря.
	Доближи се до дланите му. Протегна език…
	… и бавно облиза средния пръст на дясната му ръка.
	Езикът й беше влажен, влажен като водата, и мек, мек като кадифе. Кор се отпусна тежко на стената.
	Очите на Лейла се плъзнаха нагоре по тялото му, докато езикът й повтаряше движението, а после засмука пръста му в устата си.
	— Лейла — умоляваше Кор.
	Един по един, тя смучеше пръстите му, освобождавайки хватката им около ерекцията му, омаломощавайки го така, че ръцете му се отпуснаха, не защото им беше заповядал, а защото не му беше останала и капчица сила, за да направи друго.
	Освободен, пенисът му щръкна, влажен под водата на душа. О, Съдби, копнееше тя да стори онова, което се канеше да стори, жадуваше усещането за устните й по протежението му, искаше да почувства как го засмуква и…
	— Мамка му — простена, когато устата й го улови.
	Не пое обаче всичко, което той имаше да й предложи. Съсредоточи се върху връхчето, дразнейки го, отдръпвайки се и улавяйки го отново… и тъкмо когато той бе на път да си изгуби ума, тя протегна език бавно, толкова бавно. И през цялото време зелените й очи бяха вдигнати към него, а водата се сипеше по тялото й, капеше от гърдите й, стичаше се по корема, изчезваше между разтворените й бедра.
	Кор трябваше да се улови за нещо, каквото и да било, за да се задържи на крака; дланите му изскрибуцаха по стъклото, но успяха да се хванат някак за мраморната стена.
	— Господи, Лейла… — Трябваше да затвори очи. — Прекалено е…
	Тя обаче не спря, най-сетне го пое целия.
	Трябваше да погледне. И в мига, в който видя устните й, разтеглени около него, той достигна върха.
	— Аз… о, _мамка му_…
	Макар да се опита да я отблъсне, в случай че тя не знаеше какво се случва, Лейла не му го позволи. Прие оргазма му в устата си, докато ръцете й се вдигнаха между краката му и милваха тестисите му.
	Кор свърши по задник. Буквално.
	Мускулите на бедрата му не издържаха и той трябваше да положи немалко усилие, за да не рухне като чувал, затискайки я под себе си. А тя все така продължаваше да го задоволява, променяйки позата си, за да се нагоди към него, карайки го да свърши за втори път, веднага след първия. Краката му бяха разтворени, за да й направи място, а ръцете му бяха заровени в мократа й коса, главата и вратът му — приклещени в ъгъла на душкабината.
	Когато най-сетне спря, тя вдигна глава и облиза устни. Единственото, на което Кор беше способен, бе да се мъчи да си поеме въздух, приковал очи в нея с отпуснати отмалели ръце, докато душът го обливаше с топъл дъжд, сякаш беше скала в гората.
	— Искам да направя същото за теб — каза дрезгаво.
	Лейла приседна на пети и му се усмихна.
	— Така ли?
	Той кимна. Като пълен идиот.
	— Изглеждаш мъничко уморен, воине — промърмори тя. — Май те омаломощих?
	Кор се канеше да отрече, когато тя се облегна назад, намествайки рамене в насрещния ъгъл, заемайки поза като неговата. Отпусна клепачи, вдигна колене… и ги разтвори, разкривайки му поразителна гледка.
	— Какво би искал да ми направиш? — провлачи. — Ще ме целунеш тук?
	Прокара изящна ръка по шията си и когато той кимна като идиот, се усмихна.
	— Тук…?
	Сега връхчетата на пръстите й бяха върху ключицата и той отново кимна.
	— Ами… тук?
	Докосна една от гърдите си и Кор стисна зъби толкова силно, че челюстта му изскърца.
	— Или тук, воине? Ще ме целунеш ли тук?
	Подръпна зърното си, ощипвайки го толкова силно, че изохка, и го разтърка, сякаш за да облекчи усещането. А после другата й ръка се спусна по корема.
	— Ами… тук? — прошепна, галейки сърцевината си.
	Вибриращо ръмжене се изтръгна от Кор, последвано от дрезгави, резки думи:
	— Да. Точно там.
	— Какво ще направиш с устата си?
	Един пръст се плъзна от външната страна на женствеността й.
	— Или… не, ще използваш езика си, нали, воине? Езикът си…
	Простена, докато се докосваше, очите й не се откъсваха от неговите дори когато наклони глава на една страна, очевидно завладяна от усещанията.
	— Ще сложиш езика си тук…
	Кор се хвърли към нея, движейки се толкова бързо, че сам не си даде сметка кога взе решението да го направи. Беше груб, отблъсквайки ръката й настрани, за да впие устни в сърцевината й, да вземе онова, което искаше, онова, с което тя го дразнеше.
	Сега бе неин ред да разпери ръце, мъчейки се да запази някакъв физически контрол. Само че той имаше други идеи. Издърпа я, докато тя не легна върху плочките, сложи длани от вътрешната страна на бедрата й и я отвори широко, потъвайки дълбоко с език, поглъщайки я лакомо.
	Лейла свърши мощно, заровила ръце във влажната му коса, дърпайки я до болка. Не че Кор го беше грижа. Единственото, което имаше значение, бе да проникне в нея, да я накара да изрече името му, да я бележи с устните и езика си.
	Но това не беше достатъчно.
	Дори когато освобождаването й я накара да повдигне гръб от плочките, раменете й бяха изпънати назад, гърдите й — щръкнали нагоре, а мократа й кожа лъщеше на слабата светлина на лампата, на Кор не му беше достатъчно.
	Намести се отгоре й и пенисът му проникна дълбоко в нея; пръстите му се впиха в хълбоците й и я задържаха под напора на тласъците му. Гърдите й се люшкаха, долните й зъби се удряха в горните, ръцете й се мятаха. А очите й горяха, докато животното в него покоряваше животното в нея.
	Излезе в последния момент, надигайки се над нея, така че раменете му закриха струята на душа. Стиснал ерекцията си, той бе дори по-брутален със себе си, отколкото с нея, дърпайки пениса си, докато не свърши. И не я залее.
	Това бе белязването на обвързания мъж, предупреждение за всеки друг мъж край нея, че ако я доближи, трябва да внимава.
	Тя принадлежеше на друг.
	Не като собственост. А като нещо прекалено скъпоценно, та да си играят с него.

	* * *

	Докато Кор приключи с нея, струята на душа бе започнала да става студена… не че Лейла я беше грижа. Тя имаше своя воин и той правеше това, което правеше един мъж, когато предявяваше правата си над една жена. Древен инстинкт, целящ да осигури оцеляването им. Беше сурово и красиво, първично и въпреки това — добре дошло в съвременния свят. Или поне в нейния съвременен свят.
	Когато той най-сетне рухна отгоре й, тя обви ръце около хлъзгавите му рамене и затвори очи с усмивка.
	— Тежа твърде много — промърмори той до шията й.
	Преди да успее да го спре и да му каже, че не я грижа, че опашната кост я боли или че подозира, че ще й излязат синини, Кор вече я вдигаше и се изправяше на крака, държейки я в прегръдките си, сякаш бе направена от кристал.
	Когато излязоха изпод душа, взе пухкава бяха хавлия и я уви в нея. Попи лицето й, а после мина зад гърба й и с нежни движения прокара хавлиения плат по протежение на дългата й коса, разтърквайки крайчетата и попивайки по-голямата част от водата.
	През цялото време тя го гледаше в огледалото, запаметявайки всяка подробност от изражението, от тялото му, все още мократа коса, силата, спотаена в него. Лицето му й беше особено скъпо: суровите равнини и ъгли бяха омекнали и й се струваше, че не би му харесало тя да види уязвимостта в него.
	— Ще бъдеш ли в безопасност тази нощ? — попита я с нисък глас. — Когато отидеш в имението? А после в Светилището?
	— Да. Кълна ти се. Те няма да ме наранят.
	— И никой друг не може да отиде там горе, нали? Никой не може да се добере до теб?
	— Не, никой, който не принадлежи към редиците на Избраниците, не може да проникне там без позволение. Не съм сигурна как точно работи, но винаги е било така. Единствено на мен, на сестрите ми и на Примейла е позволено да идваме и да си отиваме, когато поискаме.
	— Добре. Това е добре.
	— Къде ще отидеш ти?
	Докато чакаше отговора му, сърцето й биеше учестено, защото ненавиждаше мисълта да го остави сам в Колдуел. И защото се ужасяваше от отминаването на нощта. Колкото по-скоро откриеше своите мъже, толкова по-скоро щеше да си тръгне от нея.
	Когато той не отговори, мълчанието, възцарило се между тях, бе осезаема тежест.
	— Ще остана там и през деня — каза, макар вече да бе споделила плана с него. — Но когато падне нощта, ще се върна в тази къща.
	— И аз ще бъда тук, за да те посрещна.
	От гърдите й се изтръгна въздишка на облекчение. Кор остави хавлията и като взе една четка за коса, продължи да се грижи за косата й, започвайки от самите крайчета и разресвайки оплетените кичури.
	— Ще ми липсваш — прошепна Лейла на наведената му глава.
	Струваше й се някак неуместно, че мъж, така закоравял в битките, може да се грижи за нея по този начин, четката беше така малка в ръцете му, раменете му — така големи зад нея, изражението върху суровото му лице — невероятно нежно.
	— Само едно денонощие е. — Той продължи към върха на главата й, видимо запленен от начина, по който черните зъбци минаваха през златната й коса. — Няма да усетим кога отново ще бъдем заедно.
	Лейла кимна само защото усещаше, че емоционалното й равновесие е от жизненоважно значение за него, и искаше да се престори, че всичко е наред, заради него. Само че не за двайсет и четири часовата им раздяла говореше. А за онази, която щеше да трае до края на живота им.
	Затвори очи и се опита да не мисли за това. Сърцето й едва-що бе намерило облекчение. Нямаше причина толкова бързо да се върне към тъгата.
	— Обичам те — каза.
	Кор спря и очите му откриха нейните в огледалото.
	— Какво?
	Лейла се обърна и вдигна поглед към него. Прескъпа Скрайб Върджин, никога нямаше да й омръзне това негово лице, миризмата, тялото му.
	Повдигна се на пръсти и обви ръце около врата му и когато гърдите й се докоснаха до неговите, почувства вече познатата горещина да се разлива между бедрата й.
	— Обичам те — повтори.
	Той притвори очи и като че ли се олюля. А после улови ръцете й и ги свали от врата си.
	— Шшт… — Целуна я веднъж и после втори път. — Трябва да вървя и ти също.


>	34

	Докато стоеше в кабинета на Рот и слушаше цял куп глупости за Кор, Тор си повтаряше, че трябва да се стегне. Просто щеше да си лепне изражение, което показваше безрезервно съгласие, да кима на правилните места и може би да свива рамене от време на време.
	Сякаш това, че Рот бе оставил един всеизвестен престъпник да си тръгне само защото копелето беше целунало някакъв си пръстен, не беше кой знае какво. Непрекъснато се случваше. Никакъв проблем.
	О, и, естествено, да доведе шайката копелета, за да сторят същото, беше напълно разумна идея. О, да, един по един — това определено щеше да намали риска. Защото на Кор и момчетата му и през ум нямаше да им мине да координират нападението си. Така де, защо да го правят?
	— … всички, и имам предвид всички. — Рот отново обърна глава към него, а после завъртя очите, скрити зад тъмните очила, към Куин. — Трябва да приемат това. След като се закълнат, те ще си заминат за Древната страна и ние ще приключим с тях.
	Може би, помисли си Тор, би било най-добре да налапа дулото на някой пистолет още сега. Щеше да е по-експедитивно от това да чака мозъкът му да експлодира от това решение, върху което с големи букви пишеше ТЪПА ИДЕЯ.
	Рот млъкна и в стаята се възцари тишина, което означаваше, че цял куп вампири задържаха мнението си за себе си. Тор погледна към Куин. Братът беше свел очи към обувките си, сякаш изследваше здравината на връзките им.
	Отново погледна към Рот. Кралят очевидно беше напълно сериозен с малоумния си план, стиснал челюсти с изражение, което красноречиво казваше, че няма да търпи възражения.
	И, да, макар че на братята идеята изобщо не им харесваше, щяха да се подчинят не защото бяха слаби, а защото знаеха, че Рот няма да отстъпи нито на сантиметър, а те приемаха ролята си на лична охрана много сериозно. Така че щяха да сторят всичко по силите си да го опазят жив.
	Дори да възнамеряваше да отиде в някаква охранявана къща, където шайка копелета щяха да паднат на коляно, сякаш се канеха да направят предложение за женитба.
	Проблемът бе, че клетвите, дадени от мъже без чест, бяха думи, хвърлени на вятъра.
	— Добре — промърмори Рот. — Радвам се, че всички ме подкрепяте в това.
	Двама-трима от братята се изкашляха, неколцина пристъпиха от крак на крак. Вишъс запали нова цигара, а Бъч извади големия кръст, който носеше около врата си, и започна да го потърква между палеца и показалеца си. Сякаш се молеше наум.
	Умен тип.
	А после, сякаш всичко беше наред, Рот продължи с обичайния дневен ред, говорейки за графика на смените, кога щяха да поръчат нова доставка на оръжия и какво ставаше с тренировъчната програма.
	— А сега за бурята. — Той поклати глава. — Навън е отвратително. Отменям дежурствата за тази нощ. Снежна ваканция, задници.
	Разнесе се одобрително мърморене. А после беше време да си вървят.
	Задавян от гняв, Тор искаше пръв да се изнесе от стаята, но се сдържа, излизайки някъде в средата на групичката, без да бърза, както правеше обикновено. Не говореше, защото си нямаше доверие да отвори уста, макар да се опита да си придаде вид, сякаш го е грижа какво планират останалите.
	Билярден турнир. Покер. Пиене. Направи-си-сам мелба.
	Това последното беше Рейдж.
	Тор изчака, докато онзи, когото чакаше, се появи.
	Куин излезе от кабинета последен с вид на професионален борец, който си търси тепих. В мига, в който пристъпи навън, Тор се изпречи на пътя му, така че раменете им се чукнаха.
	Когато Куин вдигна глава, Тор се взря в разноцветните му очи. А после съвсем тихо заяви:
	— В гаража. След десет минути.
	Куин изглеждаше изненадан, веждите му подскочиха.
	Кимването му бе почти незабележимо.
	След това всеки пое по своя път.

	* * *

	В стаята си, надолу по коридора от щастливото събиране в кабинета на Рот, Трез се събуди. Никакви резки движения, нито преждевременна радост, задето стомахът му най-сетне се беше успокоил. Истинският тест щеше да бъде, когато опиташе да седне, а след като беше прекарал дванайсет часа проснат по гръб, чувствайки се като прегазен от камион, определено не бързаше да заеме вертикална позиция.
	Само че не можеше да остане така до безкрай.
	Повдигна бавно горната половина на тялото си от матрака, мъчейки се да не се вторачва във всеки сантиметър от тялото и главата си. Опита се да предугади как ще се развият нещата…
	— Какво, по дяволите?!
	Дръпна се толкова рязко, че си удари главата в таблата на леглото, и набързо си припомни изминалия ден. На стола срещу него имаше някой…
	— Това някакъв шибан майтап ли е? — Изпусна дъха си с ругатня и разтърка тила си. — Не е истина!
	Насреща му сини дънки, онази тениска на ангела от концерт на „Нирвана“, някаква фланелена простотия и чифт маратонки бяха натъпкани като някакво шантаво плашило с бог знае какво. „Главата“ на Ласитър беше найлонова торбичка, пълна с картофи, а черно-жълтата коса беше направена от дълги до коленете чорапи (вероятно на Бъч) и парцали за бърсане на пода, закрепени с безопасни игли.
	Около врата на чучелото висеше изписана на ръка бележка: ШЕФЪТ БЕШЕ ТУК.
	— _Шибано_ копеле.
	Трез преметна крака през ръба на леглото и даде на пулса си възможност да слезе под двеста удара в минута. След това влезе в банята. Добрата новина бе, че мигрената определено беше останала в огледалото за обратно виждане, наковалнята в дясната половина на главата му я нямаше, стомахът му настояваше шумно за храна.
	След като си взе душ, избръсна се и си облече чисти дрехи, беше готов да направи онова, което трябваше — да отиде в „сЕнКи“ и да види какво става. Но първо извади мобилния си телефон и набра номера на брат си. Ай Ем вдигна на първото позвъняване.
	— Как се чувстваш?
	— Жив съм.
	— Това е добре.
	— Е?
	— Какво „е“? — Когато Трез не отговори, Ай Ем започна да мърмори не особено цензурни неща. — Трез, сериозно, остави нещата така, става ли?
	— Няма да го бъде. Ако обичаш, ще наемеш ли онази жена?
	Последва дълго мълчание, в което, предположи Трез, Ай Ем се надяваше брат му да се вразуми. Само че на Трез не му пукаше. Щеше да изчака, докато не станеше на неговата, и Терез щеше да получи работата в „Сал“.
	— Е, добре — сопна се Ай Ем най-сетне. — Ще й дам работата. Щастлив ли си сега?
	Ни най-малко.
	— Аха. Благодаря ти, мой човек. Постъпваш правилно.
	— Нима? Не съм сигурен как точно, като ти осигурявам възможност за контакт с тази жена, ще помогне на когото и да било от нас.
	Трез затвори очи и си припомни усещането от устните на Терез, вкуса й, миризмата й, прекосила студения въздух и изпълнила ноздрите… душата му.
	Пристъп на повдигане пропъди мислите от ума му.
	— Всичко ще бъде наред. Няма да я притеснявам.
	— Аха. Вярвам ти.
	След като затвори, Трез хвърли поглед към импровизираното подобие на ангела в ъгъла.
	— Ласитър — изрече на висок глас. — Хайде, знам, че си тук някъде.
	Зачака, сигурен, че ангелът ще прекрачи прага. Ще излезе от дрешника. Ще изпълзи изпод леглото. Той винаги беше наоколо, независимо дали го искаш, или не.
	Защо ли се учудваше. Десет минути и ни-помен-от-ангела по-късно си каза, че би трябвало да се досети, че единствения път, в който искаше копелето да се появи, то, разбира се, се беше изпарило.
	Облече си сако и излезе от стаята, вадейки отново телефона си, докато вървеше към голямото стълбище. Прати съобщение на Хекс и за негова изненада, незабавно получи отговор. Обикновено тя проверяваше алкохола в…
	А, да. Снежна буря, клубът беше затворен, никой не излизаше навън.
	Слезе във фоайето, прекоси мозайката с разцъфналото ябълково дърво и се отправи към билярдната, където завари около три четвърти от Братството с щеки и питиета в ръце.
	Бъч се приближи до него, адски издокаран, както винаги.
	— Ще се включиш ли? Искаш ли питие?
	Преди Трез да успее да отговори, Хекс се появи иззад бара.
	— Да, реших да не отваряме. От охраната ми звъннаха, че не могат да стигнат до клуба, барманите също. Никакви работещи момичета. Дойдоха единствено доставката на алкохол и диджеят, но неговият случай не се брои, защото предишната нощ се напил и останал да спи в клуба.
	Трез отклони предложението на Бъч и се обърна към Хекс.
	— Не мисля, че някога сме затваряли в четвъртък вечерта.
	— Винаги има първи път.
	— Снегът наистина ли е толкова зле?
	— Виж сам.
	Тя кимна към един от осемте прозореца от пода до тавана и Трез се възползва, за да сложи край на разговора и да се оттегли деликатно от стаята и всички останали. Не че не обичаше братята. Просто в сегашното му следмигренно, деликатно състояние приказките и смехът, тракането на топките и рапът му идваха повече.
	Избра си прозореца, който бе най-близо до свода към фоайето, повдигна завесата и погледна в двора… или малкото от него, което можеше да види. Снегът валеше толкова силно, че не можеше да се различи нищо и на метър пред имението, и явно беше така от доста време. На охранителното осветление изглеждаше така, сякаш тежко бяло покривало беше метнато над всичко, контурите на покрива на Дупката, големите борови дървета в планината, колите, паркирани от другата страна на фонтана, бяха затрупани под половин метър сняг…
	В началото не я видя, белите й одежди и качулката се сливаха с белия пейзаж. После обаче забеляза пролука в сипещата се снежна пелена, видя я да се обвива около една фигура.
	Която се взираше в него.
	Кръвта се отцеди вледеняващо от главата му.
	— Селена? — прошепна. — Ти ли…
	— Подобна буря не е нормална за това време от годината — измърмори Хекс до него.
	Трез подскочи толкова високо, че едва не си удари главата в тавана. И начаса отново погледна през прозореца.
	Фигурата беше изчезнала.
	— Трез?
	В този момент входният звънец се обади. Трез се обърна и изхвръкна от билярдната, изтича до тежката врата, отвори я и…
	Избраницата Лейла се дръпна назад и бялата качулка, която беше вдигнала над русата си коса, падна назад. От белите й одежди се посипа сняг.
	— Позволено ми е да бъда тук. — Вдигна ръце, сякаш Трез щеше да насочи пистолет към нея. — Имам разрешение. Попитай краля.
	Трез се отпусна и затвори за миг очи.
	— Не, да, не… разбира се. Влез.
	Докато отстъпваше настрани, за да й направи път, нямаше представа защо Лейла бе заела толкова отбранителна позиция, нито защо бе излизала в нощ като тази. Не се замисли особено върху това обаче.
	Всичките му усилия бяха насочени към това да се справи с факта, че когато я беше видял навън, начаса бе решил, че е неговата Селена, дошла да го види, завърнала се от мъртвите.
	Което беше лудост. Напълно откачено.
	_Не съм сигурен как точно, като ти осигурявам възможност за контакт с тази жена, ще помогне на когото и да било от нас._
	— О, я млъквай… — измърмори той.
	— Моля? — попита Избраницата Лейла.
	— Мамка му, извинявай. — Трез разтърка лицето си. — Говоря си сам.
	Да, защото това изобщо не звучеше лудо. Ни най-малко. Ама хич.
	За бога, трябваше да се вземе в ръце, преди тотално да е изперкал.


>	35

	Докато прекрачваше прага и се оглеждаше из фоайето, Лейла не можеше да не се удиви колко бързо мястото, което бе неин дом, сега й се струваше чуждо. След всичкото време, което беше прекарала в имението на Братството, тя познаваше етажите и стаите му, обитателите и ритъма му така добре, както тези на Светилището. Сега обаче, след като Трез я остави и погледът й се плъзна по великолепното фоайе с многоцветните му колони, бумтящия огън и проблясващите кристални аплици, имаше чувството, че се намира в музей или дворец, който никога досега не е посещавала.
	Но разбира се, думата „дом“ предполага, че си добре дошъл. А тя не беше.
	— Ура! Ето те и теб!
	Когато Бет се появи забързано от трапезарията и я прегърна, Лейла истински се зарадва най-сетне да види усмихнато лице.
	— Получи ли снимките ми? — попита кралицата.
	— Телефонът не беше у мен, но нямам търпение да ги видя.
	Онова, което искаше да каже наистина, бе, че няма търпение да види малките си. Не я беше грижа за никакви снимки, искаше тях, и то _веднага_, само че не искаше да бъде груба и определено нямаше да се качи на горния етаж без покана. Един господ знаеше къде бе Куин…
	Като по даден знак, сякаш Вселената беше твърдо решена да ги събере на едно място, Куин се появи на върха на стълбището. И, прескъпа Скрайб Върджин, беше облечен за война, тялото му беше обвито в черни кожени дрехи, гърдите и хълбоците му — препасани с оръжия, слабото му лице въплъщаваше агресия.
	Погледна към нея и очите му се присвиха, сякаш преценяваше мишена. А после пое по застланите с червен килим стъпала така, сякаш беше на мисия.
	Бет мигновено настръхна, а Лейла отстъпи назад, в случай че смяташе да я нападне, и гърбът й се удари в изваяното дърво на вратата на вестибюла. Ала вместо да се нахвърли отгоре й, Куин се насочи към трапезарията, а тежките му обувки думкаха по пода.
	Дори когато изчезна, сякаш остави диря след себе си, яростта му тегнеше във въздуха като лоша миризма.
	Това не е добре за малките, помисли си Лейла, докато вдигаше разтреперана ръка към косата си. Трябваше да преодолеят по някакъв начин този разрив в отношенията си, ала колкото и да й се искаше да вярва, че Куин ще омекне с течение на времето, боеше се, че това нямаше да се случи.
	— Хайде — каза Бет тихичко. — Да се качим горе.
	Лейла кимна и тръгна след нея. Не й убягна фактът, че я съпровождат до втория етаж, ала с всяка крачка сърцето й подскачаше от нетърпение, че ще види Рамп и Лирика. Едновременно с това обаче то се свиваше от тъга. Притисната от усещане за отчужденост, тя си помисли как още една част от живота й беше свършила почти преди да бе започнала. Не си беше дала сметка, че дори насред вината и тревогата й за Кор, тя бе познала щастие тук с малките, както и надеждата да ги отгледа заедно с Нала, Малкия Рот и Бити.
	Сега с това бе свършено.
	Онова, за което трябваше да мисли, бе, че поне може да вижда децата си. А преди решението на Рот дори това не беше сигурно.
	Когато стигнаха на горния етаж, Лейла забави крачка при вида на затворената врата на кабинета на Рот и трябваше да събере сили, за да продължи към коридора със статуите. Беше го прекосила едва наполовина, когато отново спря, но този път бе, защото Бет отвори вратата на стаята, която някога смяташе за своя, и за частицата от секундата забеляза смътно, че на пода имаше изцапано с боя покривало, както и няколко кутии с боя, кофа с мазилка, няколко четки. Стомахът й се сви, досетила се защо са тук.
	Дупките от куршуми в стената.
	А после пътят пред нея се отвори и тя се втурна към люлките.
	— Обичните ми! Обичните ми! — С очи, пълни със сълзи, тя не знаеше към кого да се обърне първо; главата й се въртеше наляво-надясно, наляво-надясно. — Мамен е тук!
	Една параноична част от нея се притесняваше, че са я забравили, или пък са й ядосани, макар и толкова малки, че ги е изоставила по собствена воля… което определено не беше истина. Не бе имало нужда да се притеснява обаче. При звука на гласа й двата чифта очички се отвориха, четири ръчички се вдигнаха, махайки във въздуха. Тя се наведе и като разпусна косата си, я остави да се посипе първо около Лирика, а после около Рамп.
	Докато малките й гукаха, реагирайки на миризмата и гласа й, Лейла усети как я залива щастие, как гърдите й се издуват от обич, как всичките й тревоги за миг отстъпват място на щастие, непомрачавано от нищо на този свят.
	— Толкова се радват да видят своята мамен.
	Лейла погледна през рамо при звука на женския глас.
	— Кормия!
	Наистина се радваше да види другата Избраница и двете се прегърнаха силно. Когато се отдръпнаха една от друга, Бет каза:
	— Всичко сме приготвили в Светилището.
	Кормия кимна.
	— Тъкмо занесох някои неща в покоите и вярвам, че ще откриеш всичко, от което се нуждаеш. Чудех се дали би искала да ти помогна да ги заведем там горе, така че да не се налага да правиш две пътувалия?
	— О, би било прекрасно. — Лейла не можа да устои на порива да приглади белите си одежди, просълзена от това, че може да разчита на добротата на другите жени. — Аз… ъ… наистина съм ти благодарна за помощта. Защо не вземеш Рамп?
	— Разбира се!
	Докато Кормия вдигаше сина й, Лейла извади Лирика от люлката и притисна топлото телце на дъщеричката си до сърцето си.
	— Тръгваме ли?
	Миг преди да се дематериализира заедно с другата Избраница, Лейла погледна към далечния ъгъл… към дупките от куршуми до тавана. Готова бе да се обзаложи, че докато се върне след двайсет и четири часа, вече нямаше да са там.
	Нямаше обаче да бъдат забравени.
	Затвори очи и опита да си спомни кога за последно се бе качвала в Светилището. О, да.
	Преди месец… когато бе открила кой е бащата на Кор.

	* * *

	Беше пропита с миризмата му.
	Докато прекосяваше трапезарията, Куин беше бесен, но освен това изобщо не се учудваше. Рот беше помилвал Кор, а Лейла беше в света навън, така че, да, естествено, че двамата се бяха срещнали. Вероятно цял ден се бяха чукали.
	Междувременно децата й бяха тук, без майка си.
	— Надявам се да си си изкарала страхотно, скъпа — процеди.
	Вратата на гаража беше в дъното на къщата, от другата страна на задното антре, така че трябваше да мине през кухнята, за да стигне до нея. Беше на половината от пътя, когато Тор се появи на стълбището за прислугата.
	Никой от тях не срещна погледа на другия. И двамата продължиха заедно напред, прекрачвайки в неголямото помещение, пълно с резервни палта, ботуши, шапки и ръкавици. Прекосиха го и Тор отвори вратата, отвеждаща в неотоплявания, подобен на плевня гараж от другата страна, след което я затвори зад тях.
	Въздухът беше студен и сух и миришеше на изкуствен тор и бензин. Когато лампите светнаха, задействани от движението им, разкриха изобилие от бетон и грижливо подредени чували с храна за птици и морска сол, косачки за трева, паркирани в редици, машини за плевене, лопати и мотики, висящи върху стойки. Високо над главите им имаше греди от старо дърво, здрави като планината, върху която беше построена къщата, а насреща им имаше шестнайсет ковчега, подредени един върху друг, сякаш бяха кашони за багаж.
	Фактът, че Тор се приближи и застана до тях, му се стори уместен. Когато заговори, гласът му беше тих, но нисък, като най-дълбокото място в ада.
	— Нямам никакво намерение да оставя нещата така.
	Не беше нужно да уточнява за какво говори.
	Куин поклати бавно глава.
	— Нито пък аз.
	— Не знам кога Рот се превърна в такъв миротворец. — Тор закрачи напред-назад. — Но може би трябва да остави трона и да започне да споделя в снапчат как всички трябва да си прощаваме и да се разбираме. Да си направи селфи, докато медитира за единството на ума и тялото си. Това е лудост.
	Той спря и сложи ръка върху ковчезите, скърцайки със зъби. А после поклати глава.
	— Понякога се налага да се погрижим за краля, дори ако той не го иска.
	— Съгласен съм.
	— Понякога нещата трябва да бъдат поети от други ръце.
	— Тотално съм съгласен.
	Тъмносивите очи на Тор се обърнаха към Куин.
	— Бойното поле е много опасно място.
	Куин сви ръцете си с юмруци.
	— Непрекъснато се случва някой да пострада там.
	— Лесъри. Човеци. В състояние са да причинят сериозни увреждания дори на обучени воини.
	Докато кимаше, Куин си помисли, че макар да бяха тръгнали от съвършено различни гледни точки, двамата бяха пристигнали на едно и също място. Кор щеше да умре, докато уж търсеше момчетата си. Дали от куршума на Куин, или на Тор, с копелето бе свършено.
	— Това надпревара ли е? — попита Куин. — Онзи, който го намери, печели правото да го убие?
	— Не. Ще работим заедно и ще си го поделим между нас двамата. Онзи, който го залови, ще го предостави като ядене, което да бъде споделено.
	Тор протегна ръка и Куин я стисна, без да се поколебае.
	— Съгласен.
	Пуснаха се и другият брат кимна.
	— Да вървим тогава — заяви. — Ще търси воините си, въпреки снега, защото ще иска да събере войската си възможно най-скоро. Тази нощ ще го открием някъде на бойното поле.
	Измислили плана си, двамата се върнаха в антрето и облякоха дебели бели якета. Излязоха от имението през една странична врата, отвеждаща в задната градина. Или поне се опитаха. В мига, в който отвориха вратата, бяха посрещнати от снежна виелица, която би накарала по-нисшите простосмъртни да потърсят най-близкото огнище и чаша грог. Обаче майната му на комфорта.
	Щяха да се погрижат за тази ситуация и да запазят решението си в тайна.
	Не беше нужно никой нищичко да научава.


>	36

	Кор изчака, докато не почувства, че Лейла се е дематериализирала напълно, след което се залови да претърси неголямата къща, преглеждайки бързо дрешници и чекмеджета и всяко възможно скривалище в спалните. Предполагаше, че ако братята изобщо отсядаха тук, щяха да държат оръжия там, където спяха, но в крайна сметка не откри нищо.
	Неприятно.
	За сметка на това си намери задоволително облекло. По пътя към външната врата имаше дрешник за палта и там откри дебело яке и зимен панталон, достатъчно големи, за да му станат, както и чифт скиорски ръкавици и шапка. За съжаление, те всички бяха черни и на снега щяха да го карат да изпъква като бенгалски огън в непрогледен мрак, но не че имаше някакъв избор.
	Откри обаче още нещо, което напълно компенсира потенциално издайническото облекло — рейндж роувъра, с който го бяха евакуирали от гората предишната нощ. Джипът изглеждаше така, сякаш беше преминал през солна баня, покрит с големи бели ивици по предната решетка и капака. Нямаше ключове, което не го учуди. Вишъс със сигурност ги беше взел със себе си.
	Само че автомобилът беше отключен и в багажника Кор намери това, на което се надяваше: от кутията за спешни случаи извади три червени сигнални ракети и ги пъхна в якето си, закрепяйки ги на място, като вдигна ципа на дебелата дреха.
	След това се върна вътре, задейства алармената система и излезе през плъзгащата се врата на кухнята. Не очакваше Лейла да се върне през нощта, но ако все пак го направеше, му се щеше да завари кухнята поне донякъде обезопасена. Нямаше как да заключи след себе си, при положение че искаше да се върне и да прекара деня тук.
	В което не беше напълно сигурен.
	Когато излезе на задната тераса, дори времето сякаш беше против него: снегът се сипеше като пелена, навяван от яростните пориви на вятъра, сякаш имаше бури в бурята. Видимостта беше лоша и бе готов да се обзаложи, че навън няма да има почти никакви човеци. Толкова по-добре за него.
	Затвори очи и се дематериализира, приемайки физическите си очертания на около петнайсет мили на югозапад от там.
	Намираше се в една задънена улица с двуетажни колониални къщи, по-скъпи от ранчото, от което идваше, но далеч не луксозни. Навсякъде бяха запалени лампи — в дневни и спални, пред гаражи и по дървета, но гъсто сипещият се сняг не позволяваше на светлината да стигне надалече.
	Борейки се с насрещния вятър, който понякога, в зависимост от посоката си, го оглушаваше, той измина останалата част от разстоянието, разпръсквайки снега с тежките си ботуши. Къщата, която му трябваше, бе в края на улицата и също като останалите, в нея имаше светлина. Кор поспря отвън и загледа през прозореца как слабовато човешко момче на около петнайсет-шестнайсет години влиза в дневната и казва нещо на човешката жена на средна възраст, която седеше пред запалено огнище и говореше по мобилен телефон.
	Кор прекоси пътеката, изгубила се под снега, който валеше толкова неуморно, че никой не си правеше труда да се опитвала го изрине, преди бурята да е свършила. Когато стигна до входната врата, върху която беше окачен вечнозелен венец, посегна и опита месинговата брава. Не беше заключено, така че отвори вратата и прекрачи прага.
	Всичко в дневната сякаш тръгна на забавен ход. Младото момче погледна през рамо и се дръпна уплашено назад. По-възрастната жена скочи на крака и топлата напитка в чашата, от която беше отпивала, се разля.
	Кор затвори вратата, докато синът се скриваше зад майка си.
	Страхливец.
	И все пак почувства как го жегва чувство, което не искаше да изпитва, докато майката буташе момчето още по-назад, макар то да беше по-високо и вероятно малко по-силно.
	— К-какво… какво искаш? — попита тя.
	Кичур кестенява коса падна пред лицето й и тя го издуха настрани — ръцете й бяха заети с това да задържат сина й назад, в относителна безопасност.
	— Има… — Гласът й изневери. — Чантата ми е на плота в кухнята. Вземи каквото искаш. Има… имам бижута на горния етаж. Моля те… само не ни наранявай.
	Кор виждаше пламналите бузи и разтрепераното й тяло сякаш от огромно разстояние. А после се огледа наоколо. Мебелите бяха различни от времето, когато той и копелетата му бяха живели тук: секционния диван го нямаше, както и постоянните купчини с кутии от пица, пътническите сакове с оръжия и амуниции, тежки обувки и ножове.
	— Не съм дошъл за парите ви — заяви той ниско.
	Жената затвори очи за миг и лицето й рязко пребледня.
	— Нито пък за теб. — Вдигна длан, защото знаеше, че и двамата ще приковат очи в нея. — Не съм осквернител на жени или деца.
	Когато очите на човеците се впиха във вдигнатата му ръка, той проникна в умовете им и замрази всичко в тях, така че единственото, на което бяха способни, бе да мигат и да дишат. Междувременно от мобилния телефон, който майката беше изпуснала на пода, се носеше обзет от паника глас, настояващ някой да му отговори.
	Логично бе да се предположи, че разговорът с вампир нямаше да успокои страховете на който и да бе от другата страна.
	Оставяйки го да се паникьосва, Кор тропна с крака върху постелката, за да отърси снега от обувките си, след което пое по стълбището, вземайки по две стъпала наведнъж. Когато стигна горе, влезе в главната спалня, която бе преобзаведена приятно в елегантна бяло-синя цветова гама.
	Нямаше ги отвратителните плисета и дантели. Нямаше ги и розовите пъпки, осеяли розовата баня.
	Колкото и отвратително за очите да бе мястото някога, Кор нямаше време да оценява подобренията в интериора. Отиде право до високия тесен шкаф до душа, където биха държали хавлиите, ако той имаше такива, когато живееха тук…
	Е, много ясно — сега върху полиците имаше грижливо сгънати снежнобели хавлиени купчинки.
	Отпусна се на колене и извади препаратите за почистване, разкривайки плочките на пода, които собствениците на къщата, слава богу, не бяха пипнали. Скривалището, което бе направил, трийсет на трийсет сантиметра, беше в самото дъно и Кор трябваше да свали ръкавиците си, за да намери капака и да го повдигне. След това протегна ръка и бръкна вътре.
	Двата полуавтоматични четиресетмилиметрови пистолета бяха точно там, където ги беше оставил. Както и кутията с патрони.
	Кор върна капака на скривалището на мястото му само защото това намаляваше мъничко нещата, които трябваше да изтрие от главите на човеците на долния етаж.
	Излезе от банята, мина покрай леглото и поспря на прага. Хвърли поглед назад и се замисли за времето, което той и мъжете му бяха прекарали в тази къща.
	Изненада се колко много искаше отново да ги види.
	Слезе по стълбите и се върна на първия етаж. Двамата човеци все още се притискаха един до друг, майката закриваше онзи, когото обичаше, с тялото, дало му живот.
	Кор отново проникна в умовете им.
	— Чухте шум. Излязохте навън, за да проверите. Нямаше нищо. Когато се прибрахте, мокрите ви обувки надонесоха вода върху постелката. Странна нощ. Вероятно просто вятърът. Добре, че нямаше нищо.
	Кор се дематериализира навън и остана за миг пред прозореца, гледайки ги как идват на себе си, споглеждайки се така, сякаш нямат представа защо бяха стиснали ръце. А после майката вдигна ръка и разтри слепоочието си, сякаш главата я болеше, а момчето се огледа наоколо и разкърши врата си.
	И двамата погледнаха към вратата.
	Жената се наведе, за да вдигне телефона, а Кор продължи по пътя си.

	* * *

	Светилището действително беше свято място на мир и покой и докато седеше край фонтана на Скрайб Върджин заедно с двете си малки, Лейла си пое дълбоко дъх. Бяха се разположили върху пухкаво, дебело одеяло, въздухът беше мек и топъл като вода за вана. Над главите им Млечният път бе ярък, но не ослепителен, а белият мрамор на двора сияеше със светлина, която струеше сякаш от вътрешността му.
	Лирика и Рамп бяха понесли пътуването без никакъв проблем, а Кормия, сякаш усетила, че Лейла би искала да остане насаме с тях, си беше тръгнала веднага щом настаниха близнаците до блещукащата вода и цъфтящото дърво, пълно с нови пойни птички.
	Подвила крака под себе си, Лейла разлюля жълто лале над едното дете, а после над другото… и отново над първото.
	— Не е ли красиво? Лале… това е лале.
	И наистина, листенцата на цветето бяха като зелената трева и синята вода: искрящи и мистериозни, прилични на скъпоценни камъни в багрите си. Имаше нещо в светлината тук, в начина, по който сякаш не идваше отникъде и не падаше под никакъв специален ъгъл… или пък беше някаква свещена магия.
	Интересно. Усещаше, че малките й съкровища черпят сили от енергията тук, бузките им порозовяха, очичките им грееха особено ярко, движенията им бяха по-координирани.
	Да, помисли си. Във вените им определено течеше нейната кръв. Дори Рамп, който толкова приличаше на Куин, че беше направо стряскащо, очевидно бе неин син. Това място безспорно имаше по-голям ефект върху потомците на Избраниците, когато те дойдеха тук, за да презаредят.
	Така че може би това бе нещо хубаво…
	Странно усещане, сякаш я наблюдават, я накара да се обърне. Под колоните нямаше никой, нямаше никой и под свода, отвеждащ в някогашните покои на Скрайб Върджин. Никъде нямаше никой.
	Лейла си спомни времето, когато всичко беше толкова различно, когато Избраниците раждаха и отглеждаха следващите поколения Избраници и братя тук и служеха на Скрайб Върджин, придържайки се към установения от нея порядък на поклонение, отдих и добруване… макар че имаше и много пожертвани неща.
	И никакъв цвят. Където и да било.
	Лейла се протегна и помилва меката бузка на Лирика. Макар все още да тачеше Скрайб Върджин и традициите, които бяха толкова ценени и уважавани, се радваше, че дъщеря й няма да бъде принудена да води живот, от който не може да си тръгне, отдаден изцяло в служба на другите.
	Да, колкото и да й липсваха отминалите дни и обичаи и колкото и тъжно да бе, че това прекрасно място бе така празно и безжизнено, не съжаляваше за нищо.
	Тя бе от поколението, което бе познало и служба, и свобода, и макар свободата да имаше своите трудности и трагедии, сега тя знаеше коя е като личност, имаше свои желания, над които никой нямаше власт. Освен това имаше две малки, които щяха да бъдат свободни да изберат кои искат да бъдат и какво искат да постигнат в живота си.
	Винаги бе по-добре да следваш свой собствен път, макар и неравен, отколкото гладкия, но неизменен път, начертан от някой друг.
	Първото бе по-трудно, но изпълнено с живот. Второто бе смърт приживе… без дори да имаш представа, че умираш, защото си в кома.


>	37

	В коридора, отвеждащ от тренировъчния център, Вишъс подмина вратата към имението и продължи напред към входа на Дупката, подобаващо наречената къща, където двамата с Бъч живееха заедно със своите шелани. Тя бе досущ като входа на имението — защитена с цял куп ключалки и кодове, целящи да не допуснат никой, който нямаше право да бъде тук.
	Въведе цифрите, освобождаващи резетата, и ето че най-сетне си беше у дома.
	Къщата не беше кой знае какво — всекидневна и кухня, и неголям коридор, отвеждащ до двете спални в дъното. Двамата с Джейн бяха в първата, Бъч, Мариса и гардеробът на ченгето в другата, макар че тя не беше достатъчно голяма, за да побере всички онези проклети дрехи. Коридорът беше претъпкан с щендери на колелца, от които висяха сака и ризи. Както и редица обувки на пода, които, доколкото Ви можеше да прецени, бяха едни и същи мокасини, но от различна кожа и с различни цветове.
	Копелето здравата го беше зациклило с обувките. Но разбира се, какво толкова различно можеш да направиш с мъжка обувка?
	Ви затвори вратата зад себе си и се задържа край редиците маркови дрехи и обувки. Мястото беше притихнало: Мариса беше в „Убежището“, Бъч играеше билярд в голямата къща, а Джейн…
	Ви изруга и се отправи към кухнята. Бутилките „Грей Гуус“ бяха точно там, където му харесваше — под плота, до дълбокото чекмедже, където Бъч държеше чипса „Фрито“, солените бисквити с пармезан и курабиите „Милано“. Това бяха единствените закуски, които ченгето слагаше в уста.
	Интересно, досега не му беше хрумвало, но Бъч определено бе човек на навика. Харесваше това, което харесваше, и не проявяваше интерес към никакви нововъведения.
	Кучият син сигурно щеше да се гътне, ако някой му предложеше бейгъл. И направо забрави за многозърнести бисквити или префърцунени сухари.
	Ченгето определено беше от старата школа и макар че Ви никога не би го изрекъл на глас, това бе една от причините да обича своя най-добър приятел. Когато си на няколко века, научаваш, че колкото повече нещата се променят, толкова повече си остават същите. Така че, да, разбира се, можеш да изхабиш сума ти време и вкусови окончания, опитвайки се да пресъздадеш нова версия на нещо, което вече съществува успешно, но какъв смисъл: удоволствието от храната си има своя праг и да опиташ цял куп неща, които не бяха съвсем това, което искаш, само за да се върнеш към онова, което харесваш от самото начало, беше нещо, което човеците правеха.
	По дяволите, това беше очевидно навсякъде в културата им: „модата“, която не беше нищо повече от въртележка на грозотата, която се сменяше от сезон на сезон, развлекателната им индустрия, която си беше купища от все същото, технологиите им, създавани така, че да остареят за нула време, и ненужните иновации.
	Достигнали връхната си точка с „Епъл“, които бяха обявили, че е „храбро“ да се отървеш от жака за слушалки. В шибания си телефон. Да, направо да им връчиш медал за храброст.
	Ви извади ниска тумбеста чаша от един шкаф, напълни я с лед и наля водка до ръба.
	„Искате кураж? — помисли си. — Защо просто не се пречукате, човеци. На това му се казва добра идея.“
	Не че беше озлобен или нещо такова.
	О, не.
	Отиде до бюрото си, настани се пред редицата компютри и се логна в тях един по един.
	Доста отдавна не беше имал свободна нощ, в която да е сам, и докато проверяваше всички охранителни камери и наглеждаше различните имоти на Братството в и около Колдуел, си спомни защо.
	Последното, което искаше, бе да си седи тук като шибан загубеняк с компютрите и водката си, сам-самичък, докато всички останали се забавляваха.
	Само че мозъкът му беше тотално прецакан от това с Кор. Пък и беше уморен до мозъка на костите, но не искаше да спи. Нуждаеше се да се нахрани, а нямаше никакво желание да пие от вена. Трябваше да хапне нещо, а не беше гладен. Искаше да се напие, но това не се случваше достатъчно бързо.
	Облегна се назад в стола и се съсредоточи върху това да вкара алкохола в кръвообращението си, отпивайки големи глътки, които пареха гърлото му и се вихреха в стомаха му.
	Докато напредваше с плана си, мислите му се насочиха към Джейн в клиниката преди малко. Как, когато беше отишъл да я види, тя бе затънала до уши в работа. Асейл крещеше в стаята си, Мани й задаваше въпроси за нещо, Елена се появи с проблем с поръчката на лекарства.
	Ви бе останал настрани, възхищавайки се на целеустремеността на своята шелан. Отдадеността. Страстта.
	Господи, Асейл.
	Писъците му бяха нещо страшно, напомняне, че пристрастяването към наркотиците е опасна работа. О, да, започваш просто за да се справиш с живота, но докато се усетиш, вече си в тапицирана стая, завързан за леглото, защото си се опитал да си издереш лицето.
	Между другото, подайте водката.
	Протегна ръка, взе бутилката и си доля. Ледът беше започнал да намалява, но след като обърнеше и тази доза, нямаше да го е грижа, че питието му е със стайна температура.
	Поне Асейл имаше неговата Джейн до себе си, а тя със сигурност щеше да му осигури най-доброто лечение за абстиненцията му, на което беше способна. Въпросът бе дали психозата щеше да отшуми някога. Беше минал цял месец, откакто за последен път бе смъркал от белия прах, така че беше възможно опустошението в главата му да е за постоянно. Понякога ставаше така с вампирите и кокаина.
	Естествено, бившият пласьор вероятно не го бе знаел, когато бе започнал да се друса толкова сериозно. Нерядко в живота обаче се случваше да танцуваш с дявола и да нямаш представа кой е партньорът ти.
	Така действаше съдбата. Както и проклятията.
	Ви отпи нова глътка от вцепеняващата течност и се улови, че отново мисли за горещия шоколад, онзи, който й беше приготвил много отдавна, в началото. Или по-точно… много отдавна, в първия им край.
	Вярвал бе, че последният им край ще бъде, когато той умре. Ала докато седеше в празната къща и се мъчеше да си спомни кога за последен път бяха прекарали няколко съдържателни часа заедно, нямаше как да не се зачуди.
	Така му се падаше. Когато той и братята бяха на бойното поле и се бореха за расата, не мислеха за мъжете и жените, които удържаха фронта у дома. Просто се опитваха да си свършат работата и да останат живи.
	Същото ставаше и в клиниката там долу. Джейн не мислеше за него в този миг. Тя работеше с Мани, за да спаси каквото беше останало от ума на Асейл. Помагаше на Лукас, брата на Куин, да си възвърне подвижността и умственото здраве след ужасяващите мъчения, които беше изтърпял от ръцете на лесърите. Всяка нощ тя си имаше работа с най-различни наранявания, хронични и остри болки, от най-незначителните до застрашаващите живота, и се грижеше за пациентите си с неуморна съсредоточеност и отдаденост.
	И не че не я разбираше.
	И не че не я обичаше. По дяволите, тя беше умна. Корава. Вероятно бе единствената жена, която смяташе за своя равна, и не, това не беше сексистко изказване. Нямаше и мъж, когото да смята за равен на себе си.
	Вероятно така става, когато си син на божество.
	Определено не можеше да си се представи с друга, освен със своята Джейн. Проблемът бе, че беше отдаден на войната. Тя беше отдадена на работата си. И в началото, когато всичко беше ново и прясно и желанието да бъдат заедно бе като сърбеж, който трябваше да бъде почесан, за да не полудеят, бяха успявали да намират време.
	Ала сега?
	Не толкова.
	Не беше проблем, помисли си, докато се привеждаше напред и отново се съсредоточаваше върху редицата монитори. Никой от тях нямаше да отиде никъде. Просто… започваше да се притеснява, че и връзката им бе застинала на едно място.
	Образът на Лейла, застанала пред Кор, за да предпази умиращата му плът с тялото си, изникна в главата му, отказвайки да си тръгне. Исусе, в този момент тя би посрещнала куршум за него. Глупав ход несъмнено, за който би се разкаяла в мига, в който си спомнеше за малките си, ала в тази частица от секундата я бе водила любовта.
	Кор, на свой ред, наистина бе мислил онова, което беше казал, когато бе умолявал да я отпрати, преди да го убие. Копелето беше абсолютно сериозно… и адски влюбено.
	Ви се намръщи, осъзнал, че с кучия син имаха нещо общо помежду си. И двамата бяха преминали през военния лагер на Блъдлетър. Готов бе да заложи единствената си топка, че бяха изгубили девствеността си по един и същи начин.
	Така че, да, май трябваше да си направят еднакви татуировки „най-добри приятели завинаги“ или нещо такова.
	— О, за бога…
	Нова глътка водка… докато не дойде време отново да си напълни чашата. Заповяда си да пропъди мислите от главата си и отново насочи вниманието си към мониторите пред себе си и образите на най-различни стаи — в къщата за аудиенции, малкото ранчо, където Лейла и Кор бяха свили любовното си гнезденце, останалите три къщи, които притежаваха в Колдуел, „При Салваторе“, имението и прилежащите му земи.
	Признаци за живот имаше единствено в имението. Останалите места бяха затворени заради снежния апокалипсис, както го наричаха по телевизията.
	Докато гледаше как братята играят билярд и се смеят, забеляза, че почти всички бяха със своите шелани. Жените в дома имаха свой собствен, независим живот, но в нощ като тази, когато мъжете им си бяха взели почивка от войната, за тях беше приоритет да бъдат заедно с онези, които обичат.
	— А аз съм тук с бутилката — измърмори Ви, докато отпиваше нова глътка. — Никак не е зле…
	За съжаление, умът му си оставаше упорито, неприемливо бистър. Което означаваше, че всичко го дразнеше, емоциите му заемаха твърде много пространство.
	С други думи — усещаше ги.
	А той мразеше да изпитва каквото и да било.
	Мъчейки се да занимае сивото си вещество с нещо, каквото и да е, той влезе в интернет и реши да прегледа някои от човешките новинарски сайтове. Това винаги беше повод да се посмее. Глупостите, които бяха в състояние да накарат тези идиоти да излязат извън себе си, бяха просто невероятни и в крайна сметка те неизбежно започваха да си крещят през компютрите.
	Истината имаше нюанси. Истерията — не.
	След като прехвърли Си Ен Ен, Фокс Нюз и TMZ.com, в крайна сметка се озова в Ютюб, гледайки клипове на „Имението Маккейми“, което бе едно от любимите му неща и което, както обикновено, го поразведри. Около половин час по-късно получи съобщение, че има нов имейл. Намръщи се и си отвори пощата.
	Я виж ти. Добрият стар Знам Стокър беше качил нещо ново.
	Ви се усмихна и отпи поредната солидна глътка водка, докато отваряше блога, който следваше от около месец. Беше нов на паранормалната сцена и се списваше от тип, който приличаше на нещо средно между разследващ журналист и някой, решен да докаже съществуването на вампири.
	Забавно бе да ги гледаш как повтарят лъжите и измишльотините, които човеците използваха, за да митологизират нещо, което в действителност съществуваше между тях.
	И като стана дума за Ютюб. Там сигурно имаше около сто хиляди клипчета, аудио записи и тиради, твърдящи, че показват истински вампири, вампирстващи във вампирския свят. Каращи вампмобили…
	Окей, възможно бе алкохолът да си казваше думата.
	Ала Знам Стокър бе различен и това бе причината Ви да го следва. Копелето не дрънкаше празни приказки.
	Незнайно как, то беше успяло да запише на видео представлението, което Братството и Обществото на лесърите бяха изнесли в девическото училище „Браунсуик“. Качеството беше отвратително, както обикновено, но показваше достатъчно, за да загатне, че в двора на изоставеното училище се беше случило нещо голямо и свръхестествено.
	За щастие, Омега беше свършил отлична работа по почистването след битката и клипът не показваше нищо, което не би могло да бъде сътворено на нечий компютър. В крайна сметка лесърската кръв, оплискала земята, изглеждаше като сенки върху тревата или пък черна боя, или старо машинно масло.
	Добре, че нямаше миризма, иначе на всички щеше да им се доповръща.
	Определено помагаше и това, че на мястото не беше останало нищо — звярът на Рейдж беше погълнал съборетината, която и така беше на път да падне.
	Въпреки това типът, криещ се зад не особено оригиналния псевдоним, беше попаднал в полезрението на Ви. Беше качил цял куп линкове към други клипове в Ютюб, най-вече на човеци, кълнящи се наляво и надясно, че са имали контакт с вампири, или други размазани видео клипове, снимани през нощта, на които се виждаха битки или типове, влизащи и излизащи през различни врати, обвита в плащове. Но разбира се, онова, което имаше значение, бе видеото от изоставеното училище, както и фактът, че граматиката на типа беше свястна, не използваше твърде много главни букви, нито завършваше изреченията си с !!!!!!!!!!! и изобщо, от материалите му се излъчваше усещане за професионализъм.
	Което бе последното, от което расата се нуждаеше.
	Нелепи човеци с изкуствени вампирски зъби и бастунчета, украсени с черепи? Няма проблем. Ви можеше да се справи с пет милиона от тях. Прозорлив, повече-Скъли-отколкото-Мълдър тип, който като че ли систематично пресяваше интернет, изолирайки редките случаи, когато нещо действително се беше случило. Определено не беше добра новина за раса, която искаше да продължи да се крие на открито.
	— Още едно видео… — промърмори Ви, докато преглеждаше новия пост. — Какво имаме тази вечер, Знам Стокър? Хелоуин отдавна мина.
	Не си направи труда да прочете описанието и направо пусна клипа.
	В началото не беше сигурен какво гледа… а, окей, черно-бял запис от охранителната камера на някакъв паркинг посред нощ. Появи се кола и спря, но не угаси двигателя си, ако се съдеше по кондензацията на задното стъкло.
	Ви отпи нова глътка и затърси опипом цигара върху бюрото. Напразно. Щеше да се наложи да…
	— О, ето ти го и господин Латимър.
	Вратите се отвориха и той разпозна мъжа, който слезе от мястото до шофьора. Беше Трез. Иззад волана се показа жена с тъмна коса и цивилни дрехи. Невъзможно бе да види лицето й, защото гледаше надолу, сякаш се мъчеше да не се подхлъзне на леда, но тялото си го биваше.
	Може би горкото копеле давеше мъката си по изпитания във времето начин.
	Трез заобиколи колата и я срещна отпред. Двамата поговориха за минутка…
	— _Мамка му._
	Ви поклати глава и стисна основата на носа си. След това спря видеото на пауза, върна назад и отново го изгледа.
	Жената просто се изпари, дематериализирайки се в нищото. А после Трез се качи зад волана и подкара, сякаш нищо не се беше случило.
	Ви прочете описанието, което Знам Стокър беше написал: местният магазин за сувенири, срещу лунапарка, който, ако не го лъжеше паметта, беше едва на половин километър от „При Салваторе“. Записът беше притежание на магазина, разбира се, но собственикът го беше изпратил на Знам Стокър с разрешение да бъде публикуван. Не се бяха обърнали към властите и имаше изявление от собственика в кавички, сякаш беше статия във вестник, че „Нищо в записа не е променено“.
	Вишъс изгледа клипа още два-три пъти и си каза да не си го слага на сърцето. Какво, по дяволите, можеше да направи който и да било с това? Да отиде в местната телевизионна станция и да ги накара да го излъчат? Видеото не доказваше нищо… освен че сексът беше ефикасно краткосрочно обезболяващо, когато ставаше дума за преодоляване на скръбта.
	Никой нямаше да повярва, че видеото не е пипнато.
	Всичко беше наред.
	Само че Знам Стокър започваше да се превръща в трън в задника: два пъти в рамките на един месец някакъв си човек бе успял да качи видео клипове, които показваха истински вампири.
	Да, понякога любителите на конспирации успяваха да налучкат истината. И когато започнеха да го правят прекалено често, трябваше да бъдат спрени, нали така?


>	38

	Следващото място, на което Кор се дематериализира, беше необитавано. Малката къщурка и по-голямата фермерска къща малко по-назад се намираха извън границите на Колдуел и докато приемаше физическите си очертания в сипещия се сняг, Кор изобщо не се изненада, че в нито един от прозорците на двете постройки не видя запалени лампи, огън или движещи се фигури.
	Пое през снега покрай къщурката и навлезе между дърветата, което, слава богу, предлагаха известна защита срещу силния вятър. Беше купил двете постройки и прилежащата им земя за Лейла и себе си. Таил бе фантазия (макар никога да не я бе изричал на глас, нито да я беше признавал наистина пред себе си), че двамата биха могли да се приютят в къщурката, с нейното очарование и уют, докато мъжете му се разполагат в голямата фермерска къща насреща.
	Тя дори бе идвала тук няколко пъти, отдавна, когато все още беше бременна и толкова сияйно красива, че му бе почти невъзможно да не каже неща, които нямаше никакво право да изпитва, още по-малко пък да изрича на глас. А после тя го бе предизвикала за чувствата му, давайки му съкрушително точна картина на слабостта, която изпитваше към нея.
	Именно тогава я беше отпратил. Наговорил й бе жестоки неща, които не мислеше, защото това бе единственият начин да я накара да го остави. Ама че воин. Страхливец, когато ставаше дума за нея. Само че не беше виждал никакво бъдеще за тях двамата, пък и бе започнал да се тревожи за безопасността й с напредването на бременността. Но най-вече беше ужасен от това колко добре успяваше да го разчете тя.
	Ужасен от властта, която имаше над него.
	Така че тя си бе тръгнала. А после го бяха пленили.
	И ето че сега двамата имаха този момент в окото на бурята, кратък период на покой, който щеше да свърши в мига, в който той откриеше онова, което търси.
	Прозорците на първия етаж на голямата къща бяха заковани, стъклата — покрити с шперплат от копелетата. Входната врата обаче не беше заключена и когато Кор я бутна, тя изскърца толкова силно, че заглуши дори неумолимия рев на бурята.
	Нарочно не бяха смазали пантите — най-евтината алармена инсталация на света.
	Очите му привикнаха към мрака. Стаите бяха празни, единствено дъски на пода и паяжини, но бойците му никога не се бяха интересували от удобствата на цивилизацията. Ако преживееш военния лагер на Блъдлетър, нямаш нужда дори от покрив над главата си. Стига ти това, че до гърлото ти не е опряна кама.
	Кор извади една от сигналните ракети от якето си и я задейства, при което съскащата червена светлина описа голям кръг около него.
	Обиколи всички стаи на долния етаж, а стъпките му отекваха в празната студена къща. Държеше сигналната ракета пред себе си и оглеждаше стените, касите на вратите, подовете.
	Нужни му бяха три обиколки на гостната, трапезарията, кухнята от четиресетте години и банята, преди да го види. Не можа да сдържи усмивката си, когато приклекна в ъгъла на гостната.
	Онова, което най-сетне беше привлякло вниманието му, беше драскотина върху дъските на пода, нещо, което лесно можеше да ти убегне… което самият той едва бе забелязал. Ала когато се вгледа отблизо, видя, че драскотината сочи към източния ъгъл и неголяма купчинка от прах, клечки и листа.
	Толкова невзрачна купчинка боклуци, сякаш някой беше взел метла и се беше опитал да поразтреби, но бе изгубил интерес, преди да стигне до лопатката.
	Навеждайки светлината към пода, той бутна боклуците настрани и погледна съобщението, което му бяха оставили.
	— Достоен мъж — промърмори, докато се взираше в драскотините върху дървото.
	За непосветеното око това бяха просто нищо неозначаващи резки и точки. За него това бе карта на Колдуел, създадена на основата на предварително уговорена компасна ориентация, която не се водеше по севера, както и символи, които можеше да бъдат разбрани единствено от шайката копелета.
	Кор никога не се беше научил да чете. Не беше умение, от което бе имал нужда в Древната страна, нито във войната, и не мислеше, че е нещо, което му липсва. За сметка на това беше забележително добър с посоките и имаше фотографска памет, умение, което се дължеше на необходимостта да може да си спомни колкото се може повече подробности, когато му покажеха или опишеха нещо.
	Не си направи труда да търси оръжия. Не беше скрил нищо тук, а мъжете му несъмнено бяха взели своите със себе си.
	Излезе през скърцащата врата, угаси сигналната ракета, хвърляйки я в снега, и като затвори очи, се дематериализира…
	… приемайки очертанията си в тунел от вятър.
	Поривите бяха толкова мощни, че трябваше да се обърне, и дори с гръб към него, вятърът беше прекалено силен, за да му устои. Ала така ставаше, когато се намираш на около сто етажа над земята, на покрива на Колдуелската застрахователна компания.
	Побърза да се скрие зад няколко климатични инсталации с размерите на линейка и от там успя да се ориентира, използвайки изток, за да разчете правилно упътванията.
	Бързо установи, че имаше проблем. Заради обилния снеговалеж не можеше да различи улиците достатъчно ясно, за да открие това, което търсеше: макар да имаше някои осветени ориентири, които даваха идея за разположението на града, не можеше със сигурност да намери търсеното от тук.
	Единственият му шанс бе да слезе на улицата и да опита от там. Добрата новина? В нощ като тази, воините му щяха да си останат вкъщи.
	Също като човеците, дори лесърите нямаше да излязат в нощ като тази. А копелетата му открай време не обичаха студа.
	Ако все още се намираха в Колдуел, тази вечер щеше да ги намери.


>	39

	— Какво има в книгата?
	Женският глас, долетял иззад рамото на Троу, бе гласът на капризно дете, макар да бе излязъл от устните на трийсет и шест годишна жена вампир с огромни (и естествени) гърди, корем толкова плосък, че би могъл да го използва като чиния за хранене, и крака, достатъчно дълги, за да се обвият на два пъти около кръста му.
	При обикновени обстоятелства би му харесало да бъде прекъснат от някой като нея.
	— Троу! Не понасям да не ми обръщат внимание.
	Не и тази вечер.
	Троу вдигна глава от прастарата книга, която беше донесъл от дома на медиума, и гърбът му изпука. За негово раздразнение, вратът му беше толкова схванат, че не беше в състояние да погледне през рамо. Вместо това трябваше да завърти цялото си тяло, за да срещне очите й.
	— Уча — чу се да казва.
	Странно, помисли си. Нямаше чувството, че го е изрекъл осъзнато.
	Само че беше вярно. Действително изучаваше написаното върху пергамента цял ден и… беше ли настъпила нощта? Имаше чувството, че току-що бе започнал.
	— Прощавай — той се прокашля, — но колко е часът?
	— Девет! Обеща ми, че ще излезем.
	Да, действително беше така. Направил го бе, за да я накара да му се махне от главата и да се върне в леглото на своя хелрен призори, та той да остане насаме с четивото си.
	Или Книгата, както бе започнал да я нарича.
	Очевидно беше взела обещанието му на сериозно, издокарана в тоалет, който бе едновременно разголващ и скъп. „Роберто Кавали“, ако се съдеше по животинския десен. И се беше накичила с толкова златни украшения от „Булгари“, че осемдесетте години можеха да я съдят за плагиатство.
	— Е? — попита тя. — Кога ще се приготвиш?
	Троу плъзна поглед по себе си, обзет от странно усещане за нереалност, докато установяваше, че носи панталон, риза и обувки. — Облечен съм.
	— Това са същите дрехи, които носеше снощи!
	— Така е.
	Троу поклати глава и се огледа наоколо. Разпозна гостната стая и това му донесе известно облекчение. Да, именно тук бе отседнал, откакто пожар бе унищожил имението на хелрена на предишната му любовница. Беше прекарал месец в този апартамент, издържан в махагон и тъмносиньо, с голямо легло с балдахин, картини с ловни сцени, скрин и писалище.
	Беше се нанесъл тук и незабавно бе започнал сексуална връзка с тази недочукана жена, така както бе правил с предишната си любовница: също като нея, и тази бе обвързана с по-стар мъж, който не бе в състояние да се погрижи за нея в леглото, така че Троу, като „благороден вампир с достойно потекло“ бе приет в дома, където се радваше на уважение и подслон, без споменаване на краен срок.
	Очевидно не бяха чули мълвата за отношенията му с шайката копелета. Или пък бяха, но имаха ниски стандарти. Във всеки случай мълчаливо беше прието, че стига да се грижеше за нуждите на жената, можеше да очаква да получи подслона, храната и дрехите, които му бяха необходими, а в този случай, за разлика от предишния, предполагаше, че нейният хелрен знае и одобрява.
	Може би старият вампир беше наясно, че тя има забежки, и се боеше да не го напусне окончателно. В глимерата това би било унижение, което никой не би искал да преживее малко преди смъртта си.
	— Да не си болен? — намръщи се тя.
	Троу се обърна бавно. Седеше на писалището, което се намираше между двата дълги прозореца с великолепни завеси и стъкло, толкова старо, че беше пълно с мехурчета. Имението беше голямо и построено някак разхвърляно, пълно с антики и мебели, прекалено стари и изискани за такива като сегашната му господарка. Тя вероятно би предпочела да живее в „Комодор“, в луксозен пентхаус с изглед към реката, пълен с бели кожени дивани и репродукции на фотографиите на Мепълторп.
	Тя доста обичаше секса. И страшно я биваше в него…
	— Троу, сериозно. Какъв е проблемът?
	Какво го беше попитала преди това? А… да. И той се беше обърнал, за да се погледне в огледалните стъкла на горните вратички на писалището.
	Въпреки че старите стъкла бяха надраскани и напукани, успя да види отражението си достатъчно добре, за да установи, че да, изглеждаше точно така, както преди да отиде в бърлогата на медиума. Гъста руса коса, класически красива челюст и очи с дълги ресници, които използваше доста успешно върху жените.
	Не се чувстваше обаче същият. Нещо се беше променило.
	Пристъп на тревога премина през тялото му и той сложи длан върху книгата. Начаса се почувства успокоен, сякаш тя бе наркотик. Нещо като червен дим може би. Или пък качествено порто.
	За какво говореха…
	— Все тая. Ще изляза без теб. — Тя се фръцна неодобрително, чаткането на острите й токчета върху килима звучеше като ругатни, докато отиваше към изхода. — Ако ще бъдеш толкова отнесен, няма да…

	* * *

	Троу примига и разтърка очи. Огледа се наоколо и се изправи, само за да падне в стола, тъй като мускулите на краката му се бяха схванали. На втория опит успя да постигне не само вертикална позиция, но и да пристъпи, макар да се препъваше, докато прекосяваше мекия персийски килим, отивайки към вратата, през която любовницата му си беше тръгнала току-що.
	Отвори, без да е сигурен какво точно щеше да й каже. Нямаше обаче полза да се стигне до скарване. Нуждаеше се от нея, от този покрив над главата си и от храна в корема си, за да е свободен да осъществи амбициите си.
	Улови се за изящно резбованата каса на вратата на апартамента си и подаде глава в коридора, оглеждайки се на двете страни. Не я видя никъде, така че отиде четири врати по-надолу и почука тихичко. Когато не получи отговор, отново се огледа, за да се увери, че няма никой, и влезе в прасковено-кремавия й будоар.
	Няколко от лампите бяха запалени. Върху леглото имаше няколко тоалета. Във въздуха се усещаше миризмата на парфюма й.
	— Кора? Кора, миличка, извинявай.
	Отиде в огромната бяло-кремава баня. Плотът пред стола за грим и прически беше отрупан с пудри на „Шанел“, тубички, бурканчета, четки. От Кора обаче нямаше и следа.
	Троу остави нещата така, както ги беше намерил, и се върна в стаята си. Докато затваряше вратата, погледът му падна върху часовника на бюрото… и се вкамени.
	Десет часът. Всъщност малко след десет.
	Намръщи се и се приближи до позлатения шедьовър, но това не промени факта, че според стрелките му беше десет часът. Само че Кора току-що му беше казала, че е девет. Нали?
	Троу хвърли поглед към Книгата.
	Някъде дълбоко в ума си осъзна колко бе странно, че чете от — Съдби, наистина ли бяха минали почти двайсет и четири часа? — и все пак не беше стигнал по-далече от първата страница, която беше прелистил…
	Усети как му се завива свят, стаята сякаш се завъртя около него.
	Отиде със залитане до писалището и отново седна на твърдия стол, притиснал колене, навел глава, приковал очи в отворената книга. Интересно, нямаше спомен да е наредил съзнателно на тялото си да заеме предишната си поза тук…
	Почакай, какво беше…
	Защо бе…
	Мисли нахлуваха и напускаха ума му, движейки се като облаци по празно небе, нищо не се задържаше, не успяваше да се залови за каквото и да било. Смътно усещаше, че сякаш се изпразва, че части от съществото му се отцеждат от него, но му беше трудно да каже какво точно бе изгубил, нито къде беше отишло.
	За миг го проряза страх и той извърна поглед от Книгата.
	Разтърка очи толкова силно, че те се насълзиха, и си даде сметка, че няма идея какво беше прочел. Всички тези часове, прекарани пред отворената книга… а той нямаше представа какво бе отпечатано върху която и да било от страниците.
	Трябваше да я затвори и да я изгори.
	Да, именно това щеше да стори. Извърнал очи, без да поглежда към злата книга, щеше да я затвори, след което щеше да я вземе и да слезе на долния етаж. Камината в библиотеката беше постоянно запалена и той щеше да…
	Очите му се върнаха към пергамента и мастилото като две кучета, повикани от господаря си, подвили опашки пред него. И отново се съсредоточи върху символите, върху текста.
	Отвори уста. Затвори я. Опита да си спомни защо изобщо беше потърсил медиума.
	Отново го прониза страх и той се помъчи да се съсредоточи върху това да се освободи. И си спомни сънищата, които хората имаха от време на време, в които си буден, но тялото ти е вкаменено и усилващата се паника те кара да се мъчиш да се събудиш.
	Понякога бе достатъчно да раздвижиш ръка или крак, за да се върнеш от ръба, и той почувства, че ако успееше да повика една солидна, ясна мисъл, би могъл да се спаси от заплаха, от която иначе никога нямаше да избяга.
	Защо бе отишъл при онзи медиум… каква беше целта му… какво беше търсил…
	И ето че то му се яви.
	С глас, който не звучеше като неговия, Троу заяви:
	— Нуждая се от армия. Нуждая се от армия, с която да победя краля.
	Над главата му изпращя нещо като мълния и, да, по тялото му премина електричество, носейки със себе си яснота и усещане за цел, които изличиха предишното му объркване.
	— Искам да сразя краля и да поема властта над расите на вампирите и на човеците. Искам да бъда господар и повелител над цялата земя и всичките й обитатели.
	Начаса страниците започнаха да се прелистват от само себе си, суха, прашна миризма изпълни ноздрите му и едва не го накара да се разкиха.
	Когато пристъпът отмина, усети, че се превива надве, сякаш някой бе сложил ръка на тила му и го натискаше надолу.
	Изведнъж думите придобиха смисъл. Върху лицето на Троу се разля усмивка.


>	40

	Куин вървеше през падащия сняг, сякаш беше едно с бурята; яростта му по нищо не отстъпваше на ревящия вятър, белите му дрехи го скриваха сред преспите, които се трупаха по уличките в центъра на Колдуел. До него Тор беше същият — хищник, пасващ съвършено на пейзажа, който вече не изглеждаше градски, а арктически.
	Рояци снежинки се вихреха около тях и забавяха напредването им по поредната уличка, в която не се виждаха нито пешеходци, нито коли. Беше толкова студено, че снегът бе лек и пухкав, но количеството му толкова обилно, че сантиметрите се превръщаха в метри, а той продължаваше да се сипе.
	Куин се молеше да види копеле, което и да било копеле. Но най-вече онова копеле, което търсеха.
	Това бе най-добрият им шанс да уловят Кор сам, на място, където можеха да направят убийството му да изглежда като вражеска засада, където можеха да се погрижат за нещата както трябва. А копелето определено беше тук, търсещо момчетата си, въпреки бурята.
	Докато Куин крачеше напред, мускулите на бедрата му горяха, предните му зъби бяха изтръпнали от студа, а топлината, която тялото му произвеждаше, го изпълваше с желание да разкопчае бялото си яке. Някъде на заден план в ума си осъзнаваше, че продължава с предателския си план не само заради отмъщението, което Кор си беше заслужил, но и заради всичко, от което бягаше: Блей, който си беше отишъл, Лейла с децата, скарването му с Рот.
	Да прекара цялата нощ навън, в дирене, бе далеч по-добрата опция от това да бъде затворен в къщата, още повече че го чакаше цял ден, заключен под покрива й. Мамка му, щеше да откачи от…
	Напред, през гъстия като мъгла сняг, изникна черна фигура с размерите на вампирски воин и отново изчезна, скрита от порив на вятъра.
	Каквото и да бе това, мястото му не беше тук.
	И спря в мига, в който ги забеляза. Вятърът, блъскащ в гърбовете на Куин и Тор, очевидно беше донесъл миризмата им до ноздрите му.
	В този момент, сякаш така беше предначертано, вятърът смени посоката си и довя обонятелната му визитна картичка до тях.
	— Кор — прошепна Куин и като бръкна в якето си, сложи ръка върху дръжката на четиресетмилиметровия си пистолет.
	— Тъкмо навреме. — Тор също извади оръжието си. — Като по поръчка.
	Кор им даде време да се приближат и Куин беше напълно сигурен, че знае кои са.
	Близо… по-близо…
	Сърцето на Куин задумка, възбудата възвря и разлени емоциите му, но не и главата и тялото му: ръката му, отпусната до тялото, си остана сигурна.
	По-близо…
	Тъкмо когато вдигаше пистолета си, телефонът се обади до гърдите му, вибрацията привлече вниманието му, но не го спря. Двамата с Тор натиснаха спусъците едновременно… в същия миг, в който Кор, който не беше идиот, се хвърли на земята.
	С бушуващата буря беше като яйцето или кокошката — трудно бе да се каже кое се случи първо, хвърлянето на земята или куршумите.
	Докато телефонът на Куин продължаваше да звъни, двамата с Тор се втурнаха да бягат, празнейки пълнител след пълнител натам, където бяха видели копелето.
	— Кучи син — процеди Куин, когато стигнаха мястото, където го бяха видели да пада.
	Копелето беше изчезнало. Във въздуха не се усещаше миризма на кръв. Нима изобщо не бяха улучили?
	Двамата с Тор се огледаха наоколо, а после братът каза:
	— На покрива.
	Дематериализираха се върху десететажната сграда вдясно от мястото на стрелбата. Нищичко. Видимостта беше толкова лоша, че не можеха да различат дори улицата под тях.
	С вятъра, ревящ в ушите му дори през шапката, която беше нахлупил ниско, и очи, овлажнели от студа, Куин почувства раздразнение, което стигаше до мозъка на костите му.
	— Не може да е отишъл далече! — надвика той шума.
	— Да се разделим. Аз ще тръгна…
	— Мамка му! — изруга Куин, когато телефонът му се раззвъня отново. — Кой, _по дяволите_, ме търси!
	Дръпна рязко ципа на якето си и бръкна вътре. Извади шибания телефон и…
	Начаса вдигна.
	— Блей? Блей…?
	Не чуваше нищо, така че посочи към уличката под тях. Тор кимна, а той опита да се съсредоточи и се дематериализира там, където бяха преди малко.
	Запуши другото си ухо и повтори:
	— Блей?
	Гласът на партньора му, разнесъл се от другата страна на пресекващата връзка, беше изтънял.
	— … помощ.
	— Какво?
	— … Северната магистрала. Отбивка…
	— Чакай, какво?
	— … двайсет и шест…
	— Блей?
	А после една дума се разнесе, силно и ясно:
	— Катастрофа.
	— Идвам! — Куин погледна към Тор. — Веднага!
	Не искаше да прекъсва обаждането, но съществуваше опасност снегът да повреди телефона му, а можеше да се нуждае от него.
	— Да се разделим — каза Тор. — Аз ще тръгна на север…
	— Не, не, Блей има нужда от помощ. Трябва да вървя!
	За частица от секундата двамата се взираха един в друг. За Куин обаче нямаше никакво съмнение. Любов или отмъщение.
	Щеше да избере любовта.
	По дяволите, ужасно бе, че Блей беше претърпял катастрофа, но поне му се беше обадил — потърсил го бе, когато наистина имаше значение, и, да, Куин определено щеше да отиде там, накъдето го теглеше сърцето. Дори ако кръвта на Кор изтичаше от рана в гърдите и единственото, което беше нужно, за да го изпрати в Небитието, беше още един куршум, Куин щеше да се разкара от тук.
	Виж, с Тор беше друго.

	* * *

	Кор виждаше двамата братя от покрива срещу онзи, върху който бяха те: въпреки белите им якета, поривите на вятъра и сипещия се сняг очертаваха телата им.
	Неведнъж през годините Кор можеше да се закълне, че някаква външна сила бе решена да опази живота му. И тази вечер беше един от тези пъти.
	И двата пистолета бяха насочени към него, стреляли едновременно, сякаш братята деляха един мозък… или поне пръсти. И все пак незнайно как дори не беше имал нужда от бронираната жилетка, която си беше сложил, преди да облече черното яке в онова ранчо.
	Приписваше вината на вятъра. Или по-точно — заслугата.
	Дори облечен с дрехи, които го превръщаха в ходеща мишена, дори когато те бяха едва на петнайсетина метра от него, куршумите не го бяха улучили.
	А той се беше дематериализирал, без да губи нито миг.
	Слава на Съдбите, че под напрежение обикновено ставаше по-фокусиран, освен това беше преценил съвършено правилно на кой покрив ще се качат. Поради което самият той си беше избрал по-ниската сграда зад мястото, където се бяха опитали да го прострелят. Преимуществото му обаче нямаше да трае дълго. Те щяха да се разделят, за да го намерят и да довършат онова, за което бяха дошли.
	Този опит за убийство означаваше едно от две неща: бяха тук на своя глава, в разрез със заповедите на краля… или Рот го беше излъгал за намеренията си и цялото Братство го търсеше.
	Изглеждал бе искрен, но откъде можеше да е сигурен? А и кой можеше да спори с онези пистолети…
	Тор и Куин се дематериализираха. Кор приклекна и стори същото на принципа, че е по-трудно да улучиш движеща се мишена.
	Прие физическите си очертания три пресечки на запад от една жилищна кооперация и съгласува местоположението си спрямо картата във фермерската къща. Беше близо, съвсем близо до мястото, посочено в нея.
	А ако го преследваха, нямаше по-добро място, където да бъде, отколкото заедно с воините си.
	Докато се придвижваше от покрив на покрив, си помисли за времето, прекарано в клоните на дърветата, много преди Блъдлетър да го открие в онази гора. Възможно бе отново да му се наложи да прибегне към уменията си на крадец, в зависимост от това как се развиеха нещата.
	Имаше малко амуниции и никакви пари — проблем, който трябваше да бъде разрешен. Но да не избързва.
	Дематериализира се в една тясна уличка, тъмна като вътрешността на черепа му. Вятърът не можеше да проникне в този процеп между тухлените сгради, снегът беше натрупал високи преспи в двата й края, по-рехав в средата. Придържайки се от едната страна, той се приведе и пое забързано покрай поредица от врати и от време на време — някой и друг контейнер.
	Разбра, че е открил правилния вход, когато видя три драскотини от острие в горния десен ъгъл на касата на вратата. Натисна очуканата стара брава, без да очаква тя да поддаде. Ала тя поддаде.
	Оглеждайки се наляво и надясно, а после нагоре, Кор влезе вътре, затваряйки след себе си, без да каже нито дума. Миризмата му щеше да оповести появата му така, както миризмата, която го посрещна, издаде, че мъжете му са били тук съвсем наскоро. Преди броени часове.
	Това бе мястото, където бяха отседнали.
	Прозорците бяха заковани, вратата — затворена зад гърба му, така че той реши да рискува и да запали втората сигнална ракета. Трептяща червена светлина изригна от върха и той описа бавно кръг.
	Беше изоставена ресторантска кухня, пълна с покрити с дебел пласт прах чинии и тигани, щайги и пластмасови кофи. Имаше обаче и признаци на обитаване — празни места до стените, където едри тела се бяха излягали, за да си отдъхнат.
	Кутиите от пица „Домино“ го накараха да се усмихне. Копелетата открай време харесваха тези пици.
	След като обиколи кухнята, а после отиде в ресторантската част отпред, която се оказа също така празна, разхвърляна и със заковани прозорци, се върна при вратата, през която беше влязъл.
	И отново прекрачи в бурята навън.


>	41

	Беше добър план.
	И както всички добри планове, които накрая се проваляха, и този беше започнал без проблеми: Блей беше седнал зад волана на новия седан волво на родителите си, с баща му до него, а майка му — отзад, облегната на вратата и вдигнала пострадалия си крак върху седалката. Е, да, бяха се поизмъчили, докато излязат от алеята пред къщата, но бяха успели да стигнат до главния път и дори да се качат на магистралата без проблем.
	Естествено, магистралата беше затворена, но това беше щатът Ню Йорк — хората бяха казали майната му и бяха оставили успоредни дири в средата на двете ленти, отиващи на север. Единственото, което трябваше да стори, бе да влезе в коловозите и да поддържа равномерна скорост, докато предното стъкло се превръщаше в онова, което Хан Соло виждаше всеки път, когато Хилядолетният сокол направеше скок в хиперпространството.
	Така че, да, в началото всичко вървеше добре. Бяха слушали Гарисън Кейлър и бяха припявали заедно на неговата версия на „Кажи ми защо“, и почти бяха успели да забравят факта, че наближават дългите отбивки, където нямаше да могат да слязат от магистралата в продължение на десет, петнайсет или дори двайсет километра.
	Нещата се бяха влошили без никакво предупреждение — пъплеха с шейсет километра в час по коловозите, спускайки се по едно нанадолнище, когато волвото се бе натъкнало на заледен участък, пред който гумите и предавката му се бяха оказали безсилни.
	В един момент си караха безметежно, в следващия, като на забавен кадър, описваха пирует и се приземяваха в канавката.
	Буквално.
	С предницата назад.
	Добрата новина според Блей беше, че бе успял да забави достатъчно, та въздушните възглавници да не се задействат и да фраснат него и баща му в лицата. Лошата? „Канавката“ бе по-скоро нещо като огромно дере, способно да поглъща шведски коли цели.
	Първото, което Блей стори, бе да провери дали майка му, която нямаше как да си сложи колан, е добре.
	— Как сме на задната седалка?
	Опитваше се да звучи небрежно, но не си пое дъх, докато не видя майка му да вдига палци.
	— Е, това беше вълнуващо. А аз съм съвсем добре.
	Майка му и баща му забъбриха нервно, а той отправи поглед нагоре, нагоре, където беше магистралата. След това изключи двигателя. Съществуваше немалка вероятност ауспухът да е задръстен със сняг, а ако отоплението продължеше да работи, като нищо щяха да се събудят мъртви, преди да бъдат изпепелени от слънцето на сутринта.
	— Някакъв шанс да си в състояние да се дематериализираш? — попита той майка си.
	— О, разбира се, абсолютно. Никакъв проблем.
	След десет минути, през които тя напразно затваряше очи и се съсредоточаваше, стана ясно, че това е обречена кауза, а от само себе си се разбираше, че нито той, нито баща му щяха да излязат от колата без нея.
	Ето как се беше обадил на Куин.
	Беше му отнело известно време да вземе това решение.
	И когато Куин светкавично се беше съгласил да му помогне, Блей бе останал с ръце върху волана, чудейки се дали не бе трябвало да се обади на Джон Матю.
	Или на вълшебната фея от приказките.
	— Всичко ще бъде наред — обади се майка му от задната седалка. — Куин скоро ще пристигне.
	Блей погледна в огледалото за обратно виждане и не пропусна да забележи, че беше закопчала якето си догоре.
	— Аха.
	По дяволите, трябваше да помоли Джейн да дойде в къщата на родителите му. Само че си беше мислил за Асейл и останалите, което бяха наистина болни. Сторило му се бе егоистично да отнеме някой от лекарите или Елена от клиниката.
	Пък и като човек, Мани не можеше да се дематериализира.
	Не, а и най-доброто решение бе да се обади на Куин. Особено когато се опитваше да не тревожи родителите си с това, че беше прекарал една, а сега и втора нощ у дома… и изобщо не беше споменал близнаците. Прекрасно си даваше сметка, че не може да заблуди никого от тях, но все още не беше готов да говори за това как стоят нещата: _А, да, спомняте ли си онези хлапета, които толкова харесвате? Да, мамо, включително и онова, което е кръстено на теб? Е, те вече няма да бъдат…_
	От сипещия се сняг изникна призрак. Огромен призрак, надянал шапка.
	— О, ето го — обади се майка му от задната седалка.
	Облекчението й бе нещо, което Блей не можеше да си позволи да признае, че също изпита. Само че, да, радваше се, че братът е тук. Така де, ставаше дума за майка му. Трябваше да я заведе в имението и беше знаел, че дори снежна буря не би попречила на Куин да дойде да ги вземе.
	Да, определено не теглеше чертата пред ураганни ветрове и заслепяващ сняг. Разделителната линия беше това кой ще сменя пелените.
	— Стойте тук — каза Блей и посегна да отвори вратата.
	Възнамерявал бе да се появи триумфално, като равен пред равен, временно надхитрен от гумите на колата. Само че вратата беше заяла. В крайна сметка се дематериализира през едва открехнатия прозорец.
	„Мамка му, ама че студ“ — помисли си, когато вятърът го блъсна в лицето.
	— Ранена е! — извика във вихрушката.
	Куин просто се взираше в него; прекосили разстоянието, което ги делеше, очите му задаваха въпроси, умоляваха. После обаче се отърси и попита:
	— При катастрофата?
	— Не, преди това! Подхлъзна се и отново си нарани глезена. Не си беше обула ортопедичния ботуш. Опитах се да ги закарам в тренировъчния център.
	— Трябваше да ми се обадиш преди това… щях да…
	Още една фигура се появи от снежната вихрушка. Тор. Доловил присъствието му, Куин се обърна и върху лицето му се изписа изненада. Последвана от облекчение.
	— Може ли да се дематериализира? — извика, обръщайки се отново към Блей.
	— Не! А няма да я оставим сама!
	Куин кимна.
	— Ще отида да докарам хамъра!
	Крещяха си, оформили фунии пред устите си, напрегнали тела… и колкото и да бе странно, Блей си помисли, че доста прилича на общуването им по време на станалото с Лейла и децата. Онази буря беше изригнала между тях, разтърсвайки и двама им, надигналата се емоционална вихрушка бе направила терена на връзката им непроходим… и лошото време още не беше отминало.
	Всъщност боеше се, че никога нямаше да отмине.
	— Ще остана с тях! — каза.
	— Аз ще донеса одеяла от вкъщи — обади се Тор. — А после ще се върна и ще ти помогна с охраната!
	Блей извърна глава и изтръска снега от очите си.
	— Благодаря ти!
	Подскочи, усетил ръката на Куин върху рамото си, но не се дръпна.
	— Веднага се връщам. Не се тревожи за нищо.
	За частица от секундата Блей просто се взираше в разноцветните му очи. Нещо в тях, толкова загрижени и напрегнати, направи болката в гърдите му така прясна, както в мига, в който се беше появила за първи път. Ала това не бе всичко, което изпитваше.
	Тялото му все още копнееше за Куин. Все още беше готово за още от него. По дяволите.
	Без нито дума повече, Куин и Тор се дематериализираха.
	Блей остана насред бурята за миг-два, завъртайки се, за да погледне към магистралата. Я виж ти. Бяха успели да строшат мантинелата.
	Преди да се върне в колата, отиде до предния капак, коленичи и извади швейцарското си ножче. Не носеше ръкавици, така че трябваше да работи бързо, избърсвайки снега, за да развие двата болта, задържащи регистрационната табелка на мястото й. Свали я, а после мина отзад и стори същото със задната, прибирайки и двете в якето си.
	Дематериализира се обратно в колата и се усмихна на родителите си.
	— Веднага се връщат. Няма проблем.
	Майка му кимна и се усмихна.
	— Те са върхът.
	— Аха. — Блей посочи към жабката. — Хей, татко, имаш ли нещо против…
	— Вече го направих.
	Баща му му подаде регистрационния талон и застраховката на колата, които Ви беше подправил, и той прибра и тях в якето. Номерът на шасито беше изтрит, веднага щом бяха купили колата, именно заради случаи като този — когато си вампир в света на човеците и катастрофираш, нерядко просто си вдигаш чукалата, защото разправиите не си заслужаваха.
	За бога, щяха да минат ден-два, ако не и повече, преди който и да било изобщо да е в състояние да се добере до седана, така че бе най-лесно направо да отпишат колата.
	Загледан през страничния прозорец, Блей усети как в него се гъне тревога, която нямаше нищо общо нито с крака на майка му, нито със снежната буря.
	„Не можеш да вървиш назад — помисли си. — Единствено напред.“
	— Тази кола наистина ще ми липсва — подхвърли майка му. — Тъкмо започвах да свиквам с нея.
	— Ще си вземем друга, миличка — отвърна баща му. — Може ти да я избереш.
	Твърде жалко, че не можеш да отидеш в автокъща за връзки и да си купиш онова, което си разбил, но с технологични подобрения и по-добро окачване на партньора ти.
	Само че в живота не ставаше така.


>	42

	Седнал зад волана на хамъра, Куин имаше чувството, че му отне цял месец, докато стигне до мястото, където волвото беше полетяло от магистралата. Макар че, помисли си, когато най-сетне видя километричния камък, който чакаше толкова отдавна, вероятно би трябвало да е благодарен, че изобщо бе успял да дойде. Вторият му нов джип наистина си го биваше, гумите с дълбоки грайфери, подсилени с гигантски вериги, и широкото междуосие бяха именно това, от което се нуждаеше в нощ като тази. В която спасяваш любовта на живота си и родителите му насред снежна буря.
	Ала дори с впечатляващите качества на колата, видимостта беше ужасна и веднага щом набра достатъчно скорост, беше принуден да угаси фаровете и да кара на габаритни светлини: с острото си зрение успяваше да вижда достатъчно, а това решаваше проблема със заслепяването, когато ксеноновите лъчи срещаха снежинките.
	Подмина километричния камък и отби на банкета. Присви очи (не че това помогна особено) и се опита да види къде точно бяха излезли от пътя от насрещните, отиващи на север платна.
	Бързо се отказа и като изви волана наляво, мина в насрещния (и несъществуващ в момента) трафик и пое по магистралата в неправилната лента. Запали страничния прожектор и го завъртя на една страна.
	Откри волвото след около триста и петдесет метра и при вида на комбито, килнато на около два-три метра под строшената мантинела, едва не повърна. Вместо това удари спирачка, мина на неутрална предавка и отвори вратата.
	Волвото беше поднесло в подножието на един хълм и се беше забило челно в снега така, че вратата на шофьора не можеше да се отвори. Блей и семейството му се бяха възползвали от другата страна и двамата мъже тъкмо изнасяха Лирика от задната седалка. Лицето й беше разкривено от болка, но тя не се оплакваше. Мъчеше се да се усмихва.
	— Здравей, Куин — извика в бурята, когато той се заспуска към тях.
	Това бе всичко, което успя да каже — тръскането очевидно я убиваше и на Куин му се искаше да може да помогне.
	Междувременно Тор стоеше наблизо, с одеяло и термос в ръце. Куин беше останал изумен, когато го видя да се появява, и определено се радваше да знае, че братът удържа фронта, докато той отиде да докара хамъра.
	— Аз ще я кача — заяви бащата на Блей, както би сторил всеки обвързан мъж.
	От уважение към него всички се отдръпнаха, докато той вземаше своята шелан на ръце. Блей тръгна след него, подкрепяйки родителите си нагоре по насипа към хамъра, докато Тор се оглеждаше в бурята за следи от врага, а Куин изтича напред, обърна джипа и отвори задната врата.
	Господи, дано не се появят никакви човеци. Особено такива в полицейска кола.
	Мина сякаш цяла вечност, преди Лирика да бъде настанена сигурно на задната седалка. Куин си пое дълбоко дъх. Все още обаче им предстоеше да се доберат до имението невредими.
	Блей се качи на седалката до него, а баща му седна отзад, до Лирика. Тор се приближи и Куин свали стъклото на прозореца си.
	— Благодаря ти… наистина ти благодаря.
	Братът му подаде одеялото и термоса.
	— Вътре има горещ шоколад. Фриц очевидно го има готов в нощи като тази.
	— Ти в Колдуел ли се връщаш?
	Тор зарея поглед в навяващия сняг.
	— Ще отидем заедно, такава беше уговорката.
	Куин му протегна ръка.
	— Напълно си прав, братко.
	Стиснаха си ръцете, а после Тор отстъпи назад.
	— Прибирам се у дома като теб.
	— Не е нужно да го правиш. Но се радвам, че е така.
	Тор кимна и удари с юмрук по капака на колата.
	— Карай внимателно.
	Куин вдигна стъклото на прозореца и натисна газта… предпазливо. Хамърът беше пригоден за всякакъв терен, включително купища шибан сняг, но той нямаше намерение да рискува със скъпоценния си товар, да не говорим за това, че майката на Блей изохка, когато джипът се придвижи с друсане в снежните коловози.
	Докато поемаха на път, родителите на Блей си говореха тихичко на задната седалка, шепотът им беше топъл и интимен.
	Пълна противоположност на това, което се случваше на предната седалка.
	Куин хвърли поглед към Блей, който беше приковал очи в предното стъкло с безизразно лице.
	— Ще карам право в тренировъчния център — каза.
	Беше глупава забележка, разбира се. Или какво — щеше да ги вкара през комина като Дядо Коледа?
	— Би било чудесно. — Блей се прокашля и разкопча якето си. — Значи, братята са били на бойното поле тази нощ?
	— Какво?
	— Рот ви е изпратил навън в буря като тази? — Когато обърканото изражение не слезе от лицето на Куин, Блей добави: — Двамата с Тор говорехте за това, че сте били на бойното поле.
	— А, да. Не. Всички имат почивен ден.
	— Тогава какво правехте в града?
	— А, нищо.
	Блей отново впери поглед през прозореца.
	— Тайни задачи на Братството, а? Е, миришеш на барут.

	* * *

	Когато хамърът пристигна в тренировъчния център и спря пред укрепената врата в дъното на гаража, Блей слезе пръв. Пътуването до имението беше осеяно с поредица от неловки паузи и нови опити за разговор между него и Куин дотам, че беше трудно да прецени дали изпълненото с напрежение мълчание бе за предпочитане пред това да се прокашлят час по час. А междувременно на задната седалка родителите му чуваха всичко, макар да се преструваха, че си бъбрят.
	Кой не би искал майка му и баща му да станат свидетели на най-лошия момент във връзката му? Беше почти толкова забавно, колкото счупен глезен.
	Докато Блей отваряше вратата на майка си, д-р Манело се появи с носилка на колелца. Усмихваше се любезно, но имаше преценяващия поглед на всички лекари и хирурзи, когато срещнеха пациент.
	— Как сме? — попита, докато Лирика се мъчеше да слезе от задната седалка. — Радвам се, че успяхте да пристигнете невредими.
	Майката на Блей наклони глава на една страна и му се усмихна, облягайки се на своя хелрен.
	— Толкова глупаво от моя страна.
	— Не си си обула ботуша.
	— Да. — Тя извъртя очи. — Просто се опитвах да приготвя Първото хранене. И така.
	Д-р Манело се здрависа с бащата на Блей, а после сложи ръка върху рамото на Лирика.
	— Няма страшно, ще се погрижим за теб.
	По някаква причина това простичко изявление, съчетано с пълната увереност, която се излъчваше от него като аура, в която го беше обгърнал лично Господ, накара Блей да извърне очи и да примига учестено.
	— Добре ли си? — попита Куин тихичко.
	Блей се стегна, без да му отговори, докато прехвърляха внимателно майка му върху носилката, а д-р Манело я прегледа набързо.
	— Кога ще си дойдеш? — прошепна Куин и когато Блей не отговори, настоя: — Моля те, ела си у дома.
	Блей се приближи до носилката.
	— Мамо, искаш ли да те завия? Не? Добре, аз ще се погрижа за вратата.
	И той я задържа отворена, докато останалите влизаха един подир друг. След като се увери, че е затворил както трябва, пое след тях по дългия бетонен коридор, подминавайки класни стаи и стаята за почивка, която новият клас ученици използваха.
	Както навсякъде в Колдуел, всичко беше затворено, нямаше ученици, всички се бяха покрили.
	И по-добре, защото писъците… пресвета Скрайб-изпарила-се-Върджин, писъците.
	— Какво е това? — попита майката на Блей. — Да не умира някой?
	Д-р Манело просто поклати глава. Въпреки че във вампирското здравеопазване нямаше закони за поверителност на информацията, той никога не говореше за пациентите си, дори когато информацията беше от един брат за друг, и Блей открай време му се възхищаваше за това. Както и на доктор Джейн. По дяволите, в имението всички знаеха всичко за всички. Когато нещата вървяха добре? Нямаше проблем. Ала когато не беше така?
	Загрижените, изпълнени с топли чувства, ругаещи зяпачи понякога можеха да ти дойдат повечко.
	— Е, кога ще видим малките? — попита бащата на Блей, поглеждайки към Куин през рамо. — От десет нощи не съм държал внучетата си на ръце. Това е твърде дълго. А знам, че на баба им определено ще й се отрази добре да ги види.
	Блей преглътна ругатнята, напираща на езика му, заповядвайки си да не поглежда към Куин. Но поне знаеше, че може да разчита на него да ги измъкне от…
	— Абсолютно. Може ли обаче да изчакаме до утре вечер? Защото страшно бих искал да ги доведа у вас и да ви погостуваме както трябва.
	„Какво? — помисли си Блей. — Ти поднасяш ли ме?“
	Докато той хвърляше гневен поглед на Куин, майка му заахка от щастие.
	— Наистина ли? — попита, обръщайки се в носилката, за да погледне към Куин.
	Братът пренебрегна най-нехайно Блей, докато те всички влизаха в една от стаите за преглед.
	— Аха. Знам, че искахте да дойдем да ви видим, и мисля, че сега е чудесен момент да го направим.
	Не вярваше на ушите си. Блей просто не вярваше на ушите си.
	Трябваше обаче да му отдаде заслуженото — беше наистина добре изиграна карта. Лирика от доста време копнееше за възможност да се посуети около децата, да им опече сладкиши и да ги снима в собствената си къща, макар че не беше казала нищо направо, защото не искаше да се натрапва. Стратегията й бе много по-деликатна, нищо повече от намеци, подхвърлени тук-там за възможността за гостувания с преспиване, когато малките поотраснеха, посещения за фестивалите, когато малките поотраснеха, филмови вечери, когато малките поотраснеха.
	Ала копнежът в гласа й не можеше да бъде сбъркан.
	Майка му се протегна, за да стисне ръката на Куин, и Асейл избра точно този момент, за да се разпищи отново… също като Блей в главата си.
	— Окей, да видим с какво си имаме работа.
	За какво говореше д-р Манело, зачуди се Блей… а после си спомни, а, да, намираха се в кабинет за прегледи. След като бяха изхвърчали от магистралата. В разгара на най-тежката раннодекемврийска снежна буря в историята.
	За бога, искаше му се да фрасне Куин с нещо. С шкафа с медицински консумативи или пък с онова бюро ей там.
	— Ще трябва да направим рентгенова снимка. А после ще…
	Лекарят се впусна в обяснения и бащата на Блей се съсредоточи. Блей искаше да стори същото, но вместо това чакаше Куин да погледне към него.
	И тогава оформи едно беззвучно: _В коридора отвън. Веднага._
	След това погледна към родителите си.
	— Ние ще излезем за малко, за да си поговорим, веднага се връщам.
	Никак не му хареса одобрителният начин, по който майка му го погледна, сякаш очакваше каквото и да не беше наред между тях двамата да се оправи навреме за задушевното семейно събиране утре вечер.
	Това беше един подарък, който нямаше да може да й направи за Коледа.
	В мига, в който Куин се присъедини към него в коридора, Блей се протегна и затвори вратата. Увери се, че наоколо няма никой, и се хвърли в атака.
	— Ти майтапиш ли се с мен? — изсъска. — _Няма_ да дойдеш у нас утре вечер.
	Куин просто сви рамене.
	— Родителите ти искат да видят…
	— Да, двете бебета, които ти се погрижи да не оставиш никакво съмнение у мен, че не са мои деца. Така че, не, няма да доведеш сина и дъщеря си в къщата на родителите ми просто като повод да ме видиш. Няма да ти позволя да го направиш.
	— Блей, не пресилвай…
	— Намерил кой да го каже! Задникът, който искаше да пусне куршум в главата на майката на децата си. Докато тя стоеше над люлките им. — Блей разпери ръце. — Куин, не може да си чак такъв егоист.
	Куин се приведе напред.
	— Не знам колко пъти трябва да кажа, че съжалявам.
	— Нито пък аз, ала извиненията не оправят нищо.
	Възцари се мълчание, а после Куин се изпъна, а по лицето му се разля дистанцирано изражение.
	— Значи, така. Захвърляш връзката ни на боклука само заради една забележка.
	— Не беше просто забележка. Беше същинско откровение.
	Което го беше убило на място. По дяволите, би имал по-големи шансове да оцелее, ако Куин беше стрелял по него.
	Куин скръсти ръце на гърдите си по начин, от който бицепсите му се издуха така, че изпълниха дори ръкавите на широкото му яке.
	— Спомняш ли си… — Той се прокашля. — Спомняш ли си как преди милион години дойде у нас, след като баща ми… нали се сещаш, ми се нахвърли?
	Блей сведе очи към циментовия под между тях.
	— Имаше много такива нощи. Коя по-точно?
	— Прав си. Ала ти винаги беше до мен. Идваше тайничко и двамата играехме видео игри и разпускахме. Ти беше моето спасение. Ти си единствената причина да съм жив сега. Единствената причина тези деца да съществуват изобщо.
	Блей поклати глава.
	— Не го прави. Недей да използваш миналото, за да ме накараш да се почувствам виновен.
	— Винаги си ми казвал, че баща ми не е прав да ме мрази. Казваше, че не можеш да разбереш защо…
	— Виж, вече не ти дължа нищо — сопна се Блей. — Нищичко. Целувах ти задника, служех ти като лепенка за раните, бях ти спасителен пояс. И искаш ли да знаеш защо? Не беше, защото си толкова специален. А защото ти спеше с всичко живо, а аз не можех да те имам и приемах безразборните ти сексуални връзки като доказателство, че не съм ти достатъчен… и това ме караше да искам да ти се доказвам отново и отново. Но вече няма да го правя. Ти ме отблъскваше през всичкото онова време, докато чукаше други, но затова ще ти простя, защото тогава нямах смелостта да ти призная какво изпитвам. Ала когато ме отблъсна в спалнята на децата ти, знаеше колко много те обичам. Това не съм в състояние да надмогна…
	— Онова, което се _канех_ да кажа — сопна се Куин, — бе, че ти все ми повтаряше, че съжаляваш, задето той не може да ми проста за нещо, което не съм в състояние да променя…
	— Така е… не си отговорен за деенкато си. Какво общо, по дяволите, има то със ставащото между нас? Да не искаш да кажеш, че не си отговорен за онова, което излиза от устата ти? — Блей поклати глава и закрачи напред-назад. — Или още по-добре, че не си ти виновен, задето ме изхвърли от живота на децата?
	— Току-що се самопоканих с тях в къщата на родителите ти, забрави ли? Очевидно не те изхвърлям от живота им. — Куин вирна брадичка. — А това, което се опитвах да кажа, бе, че не разбирам как онзи, който проповядваше за важността на прошката, отказва да приеме извинението ми.
	Без да се замисли, Блей бръкна в палтото си и извади пакета „Дънхил“. И докато палеше цигара, измърмори:
	— Да, пак започнах да пуша. Не, това няма нищо общо с теб. И когато говорех за баща ти, ставаше дума за цвета на очите ти, за бога. Не исках от теб да се отдръпнеш от онези, които смяташ за свои деца. Това беше моят живот, Куин. Тези деца… те бяха бъдещето ми, онова, което щеше да остане от мен, след като умра. Щяха да бъдат… — Гласът му се прекърши и той всмукна от цигарата. — Те щяха да продължат традициите на моите родители. Има важни моменти на щастие и цялост, които дори ти не си в състояние да ми дадеш. Това е _нищо_ в сравнение с генетичната случайност, заради която си се родил с едно синьо и едно зелено око.
	— Все тая, Блей — заяви Куин мрачно и описа кръг с ръка около лицето си. — Този дефект беляза целия ми живот и ти го знаеш. Дефектът ми определяше _целия_ ми шибан живот в дома на родителите ми. Бях отрязан от всичко…
	— Е, добре, значи, знаеш какво е усещането.
	Погледите им се сблъскаха и Куин поклати глава.
	— Ти си също толкова лош, колкото беше и баща ми, знаеш ли това? Наистина си такъв.
	Блей замахна със запалената цигара към него.
	— Да ти го начукам. Заради това. Сериозно.
	За миг Куин се взираше в него през изпълнения с напрежение въздух, а после каза:
	— Какво става тук? Ама наистина, действително ли искаш да сложиш край на всичко? Искаш да се върнеш при Сакстън или пък искаш да чукаш някой друг? Искаш да бъдеш такъв, какъвто бях аз някога? Затова ли го правиш?
	— Затова ли го правя… я чакай, сякаш заемам тази позиция, за да сложа край? Мислиш си, че просто ми е щукнало да ти държа лекции по някакъв случаен въпрос? Наистина ли смяташ, че играя някаква игра? — Поклати глава от неверие толкова голямо, че му се зави свят. — И не, не искам да бъда като теб. Двамата с теб не сме еднакви и никога не сме били.
	— Поради което нещата между нас се получават. — Гласът на Куин изведнъж изтъня. — Ти си моят дом, Блей. Винаги си бил. Дори с Лирика и Рамп в живота ми, без теб съм изгубен и, да, случва се да се ядосам насред разговор като този, но въпреки това съм достатъчно мъж, за да си призная, че съм нищо без теб. — Той се прокашля. — И за твое сведение смятам да се боря за теб, за нас, така че ще те попитам отново. Какво ще е нужно? Кръв? Защото каквото и да трябва да сторя, за да си те върна, ще го направя.
	Асейл нададе нов писък и Блей затвори очи, когато изтощение го обгърна като мъртвешки саван.
	— Да, добре — промърмори. — Кръв. Ще е нужна кръв. А сега, ако ме извиниш, трябва да отида да се погрижа за майка си.
	— Утре ще дойда в къщата на родителите ти с малките.
	— Аз няма да съм там.
	— Решението си е твое. И аз ще го уважа. Но наистина мислех онова, което казах. Каквото и да е нужно, ще ти докажа, че те обичам, имам нужда от теб и те желая… и че децата са и твои.
	С тези думи братът се извърна и се отдалечи по циментовия коридор с твърда стъпка, вдигнал високо глава, изпънал рамене…
	— Синко?
	Блей подскочи и се обърна към баща си.
	— Как е тя? Направиха ли й рентгеновата снимка?
	— Пита за теб. Според доктор Манело може да се наложи да я оперират.
	Мамка му.
	— Разбира се. — Той обви ръка около раменете на баща си. — Хайде, да идем да се оправим с това заедно…
	— Между теб и Куин всичко наред ли е?
	— Абсолютно. Тип-топ — заяви Блей, докато отваряше вратата на стаята за прегледи. — Няма защо да се тревожиш. Да се съсредоточим върху мама, става ли?


>	43

	Троу беше чувал, че можеш да направиш бомба от най-обикновени домакински продукти. Че много лесно може да изработиш взривно устройство с помощта на неща, които можеше да бъдат намерени в повечето кухни.
	И все пак, макар това да беше вярно, докато слизаше по официалното стълбище в имението на хелрена на своята любовница, изпитваше почти разочарование от баналността на онова, което търсеше. Все пак с книгата под мишница и добре дошли яснота и целеустременост в ума, той си казваше, че вярата му ще бъде възнаградена, а целта му постигната.
	Дори ако това сега не му се струваше особено кулминационно.
	Поне в момента беше съсредоточен.
	Колко странно бе предишното му объркване, помисли си, когато слезе във фоайето на първия етаж, където огънят, пращящ в мраморната камина, предлагаше топлина и светлина, а кристалният полилей блещукаше така, сякаш от тавана висяха истински диаманти. Поспря за миг и хвърли одобрителен поглед към всекидневната от другата страна с копринените й дивани, канделабъра, завесите на високите, тесни прозорци, цветовете като скъпоценни камъни, избрани от някой с много изискано око и много дълбок джоб.
	От другата страна на голямото открито пространство, както повеляваше традицията, се намираше кабинетът на мъжа в семейството, излъчващ могъщество и елегантност. Дървената ламперия, подвързаните с кожа книги, масивното писалище с попивателна от кожа и стол в същия стил, витражните стъкла на прозорците придаваха усещане за такава аристократичност, че Троу почувства носталгия да стяга гърдите му. Много години бяха минали, откакто беше живял по този начин, години, изпълнени с безброй коптори. Имало бе и невежество и вулгарност, смърт и кръв, и долнопробен секс.
	Не бе животът, който някога си бе представял за себе си, и действително, колкото и да се беше чувствал свързан с шайката копелета и техния предводител, сега му се струваше, че времето, прекарано с тях, бе просто лош сън, зла буря, преминала през съдбата му, преди да продължи, за да посее хаос в живота на някой друг нещастник.
	Мястото му беше тук.
	Всъщност от всички места, които беше познал в Новия свят, това имение му пасваше най-добре. Не беше най-голямото сред именията на приятелките му, но беше обзаведено само с най-доброто, отговарящо на стандартите, които би избрал за собственото си жилище…
	Които скоро _щеше_ да избере за собственото си жилище, поправи се, след като покореше расата…
	— Няма да изкараш дълго с нея.
	Троу се обърна рязко. Хелренът на дома, престарял вампир на около осемстотин години, излезе, тътрузейки се, от тоалетната, шумът от пускането на водата в тоалетната чиния беше оповестил присъствието му по-ясно, отколкото чезнещият му мирис и изтъняващият глас.
	— Моля? — измърмори Троу, макар да го беше чул отлично.
	— Няма да изкара с теб по-дълго, отколкото с останалите. До Нова година ще се озовеш обратно на улицата.
	Троу се усмихна, особено когато видя бастуна, от който другият вампир се нуждаеше, за да се придвижва. За миг си представи как се изплъзва от артритната му ръка и изгубил равновесие, той полита и пада тежко върху мраморния под.
	— Мисля, че извънредно подценяваш моята привлекателност, старче. — Троу притисна Книгата до гърдите си. Интересно, тя като че ли смъдеше до сърцето му. — Но това не е тема за възпитан разговор, нали?
	„Сива коса, рошави вежди, снопчета косми, стърчащи от ушите… о, униженията на старостта — помисли си Троу. — Както и неизбежната полова немощ и импотентност. В крайна сметка и възможностите на виаграта не бяха неограничени. Дори и пенисът да успееше да се вдигне благодарение на фармацевтиката, ако останалата част от тялото бе толкова привлекателна, колкото разлагащ се еленски труп, какво друго би могла да стори една млада жена, освен да си вземе по-съблазнителен любовник?“
	— Нали знаеш, че тя излезе — каза мъжът с треперливия си глас.
	Защо нямаше еквивалент на бастун за говор, зачуди се Троу лениво. Мъничък високоговорител, който да усилва казаното. Може би с копче, което да добави бас.
	— Да, знам — отвърна Троу с усмивка. — Изпратих я да ми намери играчка, друга жена, с която двамата да се позабавляваме. И преди сме го правили, така че тя ще се върне и ще ми донесе това, което искам.
	Когато другият мъж заекна, сякаш шокиран, Троу се приведе напред и понижи глас до шепот, сякаш двамата с хелрена споделяха обща тайна.
	— Вярвам, ще откриеш, че това ще се случва често занапред. Трябва да осъзнаеш, почитаеми, че аз не съм като останалите, с които се е развличала в миналото. Казвам й какво да прави и тя се подчинява. Което ме различава и от теб, не мислиш ли?
	Старият вампир си възвърна присъствието на духа и размаха бастуна си.
	— Ще видиш. И преди го е правила. Аз съм този, без когото не може да живее, защото съм в състояние да я издържам. Ти, като скитник, мошеник и пропаднал аристократ, определено не си.
	Е, помисли си Троу, възможно бе флегматичната природа на стареца да го беше заблудила. Не че имаше някакво значение.
	Троу наклони глава на една страна.
	— Вярвай каквото си искаш. Това никога не променя действителността, нали? Приятна вечер.
	Отправи се към килера и гласът на хелрена го догони, малко по-силен отпреди:
	— Използваш вратата за прислугата, а? Съвсем уместно. Някога си бил член на глимерата, но вече не е така… и не е така, откакто семейството ти те изличи от аналите си. Толкова жалко. Освен ако не погледнеш от тяхната гледна точка. Позорните петна в едно семейство трябва да бъдат премахнати, ако ли не, заплашват да заразят всичко.
	Троу спря и бавно се обърна. Присви очи и усети как познатият гняв се гърчи в корема му, змия, която копнее да ухапе.
	— Внимавай, старче. Ще ти го кажа само още веднъж: аз не съм като другите.
	— Ти си жиголо. Продаваш тялото си за храна и подслон като най-обикновена курва. Един изискан костюм не може да скрие вонята на плътта, която обгръща.
	Смътно Троу си даде сметка, че Книгата бе станала гореща до гърдите му. И почувства такова изкушение да се поддаде на гнева си, каквото не бе познавал досега. После обаче си спомни защо беше слязъл на долния етаж. И какво щеше да направи в спалнята си, когато събереше нещата, които му трябваха.
	Отново се усмихна.
	— Имаш късмет, че се нуждая от теб.
	— И гледай да не го забравяш. Нито пък тя.
	— Няма, обещавам. Особено когато твоята шелан свърши за мен.
	Троу продължи по пътя си, оставяйки хелрена на каквото и да си беше намислил за остатъка от нощта… и колко забавно щеше да бъде то само. Поради проблемите си с подвижността той прекарваше повечето вечери в задната библиотека, подпрян като статуя, чиято основа беше строшена. Така че, когато дойдеше време, нямаше да е трудно да бъде намерен.
	Междувременно Троу трябваше да отиде в килера и да си набави необходимите съставки.
	Да открие помещението, което му трябваше, с изобилието от рафтове и редиците консерви и кутии, и буркани, не беше трудно. Да намери това, от което се нуждаеше обаче, щеше да отнеме известно време и концентрация: при вида на количеството запаси, накупени за консумация от домакинството, на Троу му се зави мъничко свят.
	Нещо като че ли му нашепна да се обърне за помощ към прислугата.
	Книгата, щеше да си помисли по-късно, да, Книгата говореше с него без думи така, както едно животно, което познаваш наистина добре, може да ти „говори“ с погледи и движения на муцуната, неща, невидими за останалите, които означават нещо единствено за вас двамата.
	Троу отгърна Книгата върху масата за рязане на месо и се усмихна, когато страниците сами се отвориха на правилното място. А после се зае да събере нужните съставки.
	Беше гаден бъркоч.
	Ангостура битер. Винен оцет. Джинджифил. Лакриц, черен. Рукола. Шафран. Сусамово семе. Освен това — свещи от черен восък. И… машинно масло? От кола?
	За миг изпита раздразнение заради усилието, което трябваше да положи, за да събере всичко, и отколешният навик да му прислужват надигна привилегированата си глава. Само че в този миг Книгата изпърха със страници сякаш неодобрително.
	— Слушам — каза й той. — Ще изпълня каквото трябва.
	Взе една кошница от купчинката до вратата, сякаш пазаруваше и се залови да свали от рафтовете онова, което му трябваше.
	О, и медна тенджера. Надяваше се да открие такава в кухнята.
	Да, бъркоча си го биваше. Ала едва ли бе това, от което би могъл да си направиш войска, и навярно нямаше да се получи…
	Книгата прошумоля със страници, като подразнено куче.
	Троу й се усмихна.
	— Не бъди толкова докачлива. Имам своята вяра и вярата ми има мен.
	Странен начин да се изрази, но думите заседнаха в ума му и излязоха от устата му като шепот.
	— Имам своята вяра и моята вяра има мен. Имам-своята-вяра, моята-вяра-има-мен, моятавяраимаменмоятавяраимамен…


>	44

	Зайфър поведе шайката копелета към мястото, където бяха намерили убежище, много преди да се зазори. Снежната буря беше толкова яростна и вилнееше от толкова отдавна, че не само плановете им за отпътуване от Новия свят бяха осуетени (както и тези на мнозина човеци), но и Колдуел се беше превърнал в призрачен град — нито следа от автомобили по непроходимите улици, нито следа от пешеходци по непроходимите тротоари.
	Предишната нощ се бяха опитали да открият Кор за последен път, както предполагаха. Ала когато презатлантическият им полет беше отменен и те се оказаха хванати в капан на Източното крайбрежие, се бяха опитали отново, този път действително за последно, да намерят своя предводител.
	И също както преди, усилията им се бяха увенчали с неуспех. Дали беше заради бурята, или…
	О, кого заблуждаваше, помисли си Зайфър, докато свърваше в уличката, станала им така позната. Кор си беше отишъл, най-вероятно беше в гроба. Трябваше да се откажат, още повече че сега бяха не само обзети от безсилно раздразнение, но и замръзваха от студ. Най-добре да си отдъхнат, защото, щом се стъмнеше утре, трябваше да резервират нов полет или дори по друг начин да се приберат у дома.
	Ако имаше нещо, което да очаква с нетърпение, то бе отново да се настанят в своя замък.
	Изоставеният ресторант, в който бяха отседнали, беше по-добър от някои места, където се бяха подслонявали през вековете, но изобщо не можеше да се сравнява с каменния замък с големи огнища в Древната страна. Все пак бяха направили най-доброто, което можеха, със сегашното си обиталище, изкопавайки тунел до съседната сграда, за да си осигурят допълнителен път за бягство, в случай че на човеците им хрумнеше да се появят в западналия квартал.
	Да, щеше да е доволен, когато си тръгнат, макар и да скърбеше за онзи, когото оставяха след себе си.
	Зайфър пръв стигна до вратата и според протокола им застана отстрани, за да охранява бойците си, докато те отваряха и влизаха един по един вътре… не че имаше от какво да ги охранява.
	Де да можеше подобни бури да върлуват непрекъснато, помисли си, та човеците всяка вечер да се крият по къщите си.
	Последен през прага прекрачи Син и след като огледа за последен път затрупаната със сняг уличка и изоставените западнали постройки насреща, Зайфър също пристъпи вътре, където не беше по-топло, но определено не беше така ветровито, както на улицата.
	Облекчение бе снегът да не ти влиза в очите и да запушва ушите ти.
	Шумът, докато се опитваха да се отръскат от снега, тропайки с обувки по пода и размахвайки шапки и ръкавици, му напомни за препускащо стадо, придружено от ято птици. Не че някога бе виждал нещо такова, но предполагаше, че би…
	— Не мирише както трябва.
	— Някой е бил тук.
	Усетили присъствието на натрапник, те до един заеха отбранителна позиция, прикляквайки с извадени оръжия. Само че не беше…
	— Барут? — предположи един от тях.
	— Може би сигнална ракета…
	В този миг вратата зад тях се отвори…
	И миризмата, нахлула заедно със студа, накара всички да замрат. Миризмата… и размерите на мъжа, изпълнил касата на вратата, властната аура, която го обгръщаше…
	Вратата се затвори бавно. И все така никой не помръдваше.
	— Няма ли да поздравите своя водач? — каза спокойно гласът, който Зайфър бе изгубил надежда някога отново да чуе. — Толкова дълго ли ме нямаше?
	Зайфър направи крачка напред в мрака. И още една. А после, с разтреперана ръка извади фенерче от палтото си и го включи.
	Беше Кор. Отслабнал и сякаш поостарял, но несъмнено той.
	Зайфър посегна и докосна силното рамо. А после, да, докосна лицето му.
	— Жив си — прошепна.
	— Да — прошепна Кор в отговор. — Едвам. Но, да.
	Зайфър не знаеше кой пръв протегна ръце, той или предводителят му. Ала ръцете се обвиха около тялото на другия, гърдите им се срещнаха, настоящето отново се напасна с едно минало, което винаги бе включвало мъжа, който като по чудо стоеше пред него.
	— Братко, мислех, че тази нощ никога няма да настъпи. — Зайфър затвори очи. — Изгубил бях надежда.
	— Аз също — отвърна Кор дрезгаво. — Аз също.
	Зайфър отстъпи назад и Балтазар се приближи на неговото място, както и останалите.
	Една по една бяха разменени прегръдки, мощни потупвания по силни рамене. Ако в очите имаше сълзи, те не бяха пролети, но никой глас не бе способен да изрече и дума… дори Син го стисна в прегръдката си, най-слабата от всички, но все пак.
	Мисиите им да открият Кор жив постепенно се бяха превърнали в неизречена на глас решимост, че може би ако научеха какво се беше случило или успееха да намерят останките му, за да ги погребат както подобава, навярно биха могли да открият някакъв покой. Ала много отдавна бяха изгубили надежда, че подобна среща е възможна. Това жизненоважно завръщане бе дар, на който никой отдавна не дръзваше да се надява.
	— Братството ли беше? — попита Балтазар. — Заловиха ли те?
	— Да.
	Начаса студеният, застинал въздух се изпълни с ръмжене като от глутница вълци, обещание за болка, нанесена в замяна на злото, причинено на един от тях.
	— Не — рече Кор. — По-сложно е от това.

	* * *

	Скрит от другата страна на улицата, Кор беше наблюдавал входа на изоставения ресторант, за да види дали някой от бойците му няма да се появи, преди да е съмнало. Предпочел бе да прекара нощта така, вместо в неприветливата вътрешност на постройката, при положение че Куин и Тор, а може би и други от братята го преследваха, боеше се да не бъде хванат натясно и убит.
	Така че се бе спотаил в една стара къща, която предлагаше добра видимост и достатъчно стъкло, през което да се дематериализира, ако дори само нещо в свиренето на вятъра не му харесаше. Докато времето се точеше бавно, мислите му често се отправяха към Лейла, което беше добре дошло, тъй като образът й в ума му сгряваше тялото му и го държеше нащрек през нетипичната за него умора. Докато зората все повече приближаваше, той нямаше план за това какво ще стори, когато съмне, освен заключението, че няма да се върне в ранчото.
	Поне след изгрева на слънцето нямаше да е нужно да се тревожи, че братята все още го издирват. Дневната светлина представляваше същият проблем и за тях.
	А после другарите му бяха пристигнали, материализирайки се от бурята като призраци в гробище. Толкова бе щастлив да ги види отново, че бе отворил уста, за да ги извика от мястото си на прозореца. Ала годините на военна подготовка го спряха, преди от устата му да бе излязла и сричка на поздрав.
	Трябваше да повика на помощ цялата си воля и да изчака малко, за да се увери, че никой не ги е проследил.
	А докато влизаше в бърлогата им, не беше сигурен как ще го посрещнат, разтревожен, че властта, която бе налагал с такава желязна ръка, бе довела до необратим бунт.
	Вместо това бе посрещнат като брат. Някой, за чиято смърт бяха скърбили горчиво.
	О, как копнееше да може да остане малко по-дълго, потопен в този дух на другарство, в тази емоционална среща. Само че не разполагаше с много време и колкото по-дълго беше с тях, толкова по-малко бяха в безопасност те.
	— Значи, избяга от Братството? — подхвърли някой с гордост. — Колко от тях успя да убиеш?
	Кор си помисли за Куин, мъчещ се да разбие портата в онази пещера.
	— Не убих нито един от тях. И не съм свободен.
	— Какво означава това? — попита Зайфър.
	На нетрепващата светлина на електрическото фенерче Кор скръсти ръце на гърдите си и изгледа копелетата един по един.
	— Заклех се пред Слепия крал. Врекох се във вярност на трона.
	Тишината, последвала тези думи, можеше да се очаква.
	— Значи, си бил принуден? — предположи Зайфър. — Платил си за свободата си, вричайки се във вярност на Рот?
	— Не, врекох му се, след като се освободих.
	Балтазар поклати глава.
	— Заради Избраницата.
	— Не, заради краля. — Кор говореше бавно и ясно, разчитайки дългите години, през които бяха оцелявали заедно на бойното поле, да придадат убедителност на думите му. — Отдадох верността си на Рот, син на Рот, по собствена воля, независимо от Избраницата Лейла и не за да изкупя предишните си постъпки.
	— Значи, си се подчинил? — попита Зайфър.
	— Да. И ви казвам, че кралят иска и вашите клетви.
	— Заповядваш ли ни го? — поиска да узнае Зайфър.
	— Не. — Кор отново срещна очите на своите бойци. — Иска ги в замяна на това да бъдете освободени от смъртна присъда. Ще помилва всички ви за извършеното предателство и ще ви позволи да се завърнете в Древната страна, ако отидете при него и му се закълнете във вярност.
	— Но ти не ни заповядваш да го направим?
	— Ще се бия рамо до рамо с всеки от вас до нощта, когато умра. Ала никога няма да ви принудя да преклоните глава пред някого. Уважавам ви твърде много, за да го сторя, а и подозирам, че Рот ще разбере. Въпреки че е сляп, той вижда нещата със забележителна яснота.
	Думите му бяха последвани от мърморене. А после един дълбок глас каза:
	— Какво са сторили с теб.
	Беше Син и не беше въпрос.
	— Опазиха ме жив.
	— Предател. — Другият мъж пристъпи напред. — Предател, изменил на краля им, и те опазиха жив?
	— Бях ранен. Те ме прибраха и ме опазиха жив.
	Зайфър поклати глава.
	— Никой не би нарекъл Кор слаб. В това няма смисъл.
	— Но е истината. — Кор вдигна ръце към небето. — Давам ви единствено истината. Бях ранен на бойното поле, те ме плениха и се погрижиха да оцелея. — Е, да, за да могат да го изтезават. Само че той искаше между Братството и копелетата да има мир, така че щеше да им спести тази част. — Избягах и ето че сега съм при вас.
	— В това няма смисъл — каза Син с ниския си зъл глас. — Ако си избягал, как така си се врекъл във вярност на Рот? Да не си бил пленен от част от Братството, за която Рот не знае?
	— Подробностите нямат значение.
	— Как ли пък не. И не разбирам тази клетва. Не е в природата ти да се подчиняваш на когото и да било.
	Кор се усмихна студено.
	— От доста отдавна не съм те чувал да говориш толкова много, Син.
	— Ако съществува тема, за която си заслужава да говорим, това е тази. И отново ти казвам, в това няма никакъв смисъл и не разбирам защо си се преклонил пред някого.
	— Мисленето ми узря.
	— Или пенисът ти.
	Без да се замисли, Кор доближи лице на сантиметри от това на Син, макар другият воин да бе много по-тежък от него.
	— Мери си приказките — каза, оголвайки зъби. — В миролюбиво настроение съм, но то не е безгранично.
	Двамата останаха така, око до око, гърди до гърди, в продължение на известно време, докато останалите се отдръпнаха, в случай че избухнеше сбиване.
	— Заради една жена… — провлачи Син.
	— Заради любовта на живота ми. Никога не го забравяй, копеле.
	Докато Кор говореше, мирисът на обвързването му изригна и това привлече вниманието на другия мъж. Син повдигна високо вежди и потръпна леко, толкова, че можеше да го забележи само някой, който го познаваше до мозъка на костите… като Кор.
	След миг кимна едва забележимо, но неопровержимо.
	— Имаш извиненията ми.
	— Приемам ги. А тя няма нищо общо с това. — Останалите си поеха дълбоко дъх, докато агресията във въздуха се разсейваше, ала Кор не им даде време да си отдъхнат. — Както казах, в замяна на вашите клетви, Рот ще ви освободи от всяко наказание, но трябва да се върнете в Древната страна. Както и аз.
	Зайфър се разсмя.
	— Именно там възнамерявахме да бъдем сега. Канехме се да заминем, но снегът ни попречи да отпътуваме така сигурно, сякаш повторната ни среща е била предначертана от Скрайб Върджин.
	— Щастливо стечение на обстоятелствата.
	Умълчаха се и Кор остави на момчетата си достатъчно време, за да го огледат изучаващо, докато мислеха върху онова, което им беше казал. Не можеше обаче да се бави сред тях още дълго.
	Тази нощ веднъж вече бяха стреляли по него. Не искаше да им навлече нежелана среща с братята.
	— Това са възможностите пред вас — заяви. — Ще ви оставя да помислите. Ако изберете да не се подчините, съществува голяма вероятност, върнете ли се в родината, да бъдете в безопасност за известно време. Ала това е съществуване, от което лично аз съм ужасно уморен. Винаги ще сте принудени да се оглеждате през рамо, а вярвайте ми, Рот ще дойде за вас. Може да отнеме известно време, тъй като в момента вниманието му е погълнато от по-важни неща. Но рано или късно, отмъщението му ще ви застигне. Той е мъж на мира, но не и на кастрацията.
	— Почакай — намеси се Балтазар. — Ако ти си с краля, защо да не е безопасно да бъдем край теб? Предполагам, че затова си тръгваш.
	Кор се поколеба, а после реши, че има неща, които не бива да крие от тях.
	— Сред Братството има такива, които не приемат клетвата ми.
	— Бащата на малките на Избраницата — предположи един от бойците му.
	Кор не каза нищо, тъй като това беше логично заключение, но не влизаше в работата на никого. Никога не бе отричал, че Избраницата Лейла е бременна, но и никога не бе говорил за това. И определено нямаше намерение да обсъжда личния си живот с когото и да било, сега или когато и да било.
	Отправи се към вратата.
	— Ще ви оставя. Имате много, над което трябва да помислите. Ще се видим след двайсет и четири часа на мястото ни за среща. Тогава ще ми дадете отговора си.
	Подозираше, че вече знаят как ще постъпят. Нуждаеше се обаче от време, за да е сигурен, че ще бъдат в безопасност, ако ги заведе при Рот.
	— Ти къде ще отидеш? — попита Зайфър.
	— Ще се видим утре, в четири сутринта. — Кор се обърна да си ходи, но преди да отвори вратата, погледна през рамо. — Не вярвах, че отново ще ви видя някога.
	Фактът, че гласът му се прекърши, бе нещо, което не можеше да скрие. Освен това беше доказателство колко много се беше променил.
	Не че беше станал друг, помисли си, докато се стягаше, за да излезе в студа и снега.
	Не, по-скоро отново беше станал онзи, който бе някога, трансформацията му беше завръщане към един мъж, когото амбицията и жестокостта бяха затъмнили. И установи, че това завръщане бе също толкова добре дошло, колкото повторната му среща с бойците, които бяха единственото семейство, което бе познавал някога, единствените, които го бяха приели, докато всички останали, били те свързани с него от кръв или непознати, го бяха отблъснали.
	Докато снегът брулеше лицето му, а вятърът проникваше през горните слоеве на дрехите, които беше взел назаем, той се молеше да успее да постигне истински мир с краля, когото се бе опитвал да свали, та войниците му да бъдат в безопасност.
	Ако не можеше да бъде заедно с жената, която притежаваше сърцето и душата му, можеше поне да се погрижи за бойците, които толкова дълго му бяха служили вярно.
	Имаше много, за което трябваше да се реваншира.


>	45

	На следващата вечер Лейла се събуди и начаса посегна към малките си. Нямаше обаче причина за тревога — Рамп и Лирика бяха до нея върху леглото в личните покои на Скрайб Върджин, прелестните им ресници бяха заслонили очичките им, дълбокото им дишане и съсредоточените им личица бяха доказателство за усилието, което влагаха в това да пораснат големи и силни.
	Излегната по гръб, тя усещаше, че нощта пристига на земята под тях. Винаги беше така, нещо в промяната между светлина и мрак, от сезон на сезон отекваше чак до Светилището.
	Движейки се внимателно, за да не обезпокои малките, тя се изправи на крака и дълго съзерцава прелестните им личица. Беше прекрасно това време, което бяха прекарали насаме, наслаждавала се бе на всеки миг, всяка милувка и докосване — нещо, което беше скътала в сърцето си.
	Как щеше да ги остави? Щеше да бъде толкова трудно отново да отвори раната, зараснала през тези тихи, прочувствени часове.
	За да не заплаче, тя се обърна и прекоси боса мраморния под. Мисълта, че бе спала в личното пространство на Скрайб Върджин заедно с малките си, бе прекалено странна, за да я проумее, но пък тя никога не би могла да си представи нощ, в която майката на расата си е отишла, а двамата с Куин имат график за виждане с децата.
	Уви, промените настъпват, когато си решат, и понякога единственото, което можеш да сториш, е да оставиш да се случат и да направиш най-доброто, което е по силите ти.
	Пък и покоите бяха толкова удобни, леглото беше така меко, белият цвят на мраморните подове, стените и шкафовете — така успокояващ…
	Лейла се намръщи. Вратата на един от дрешниците насреща й беше открехната едва-едва. Странно. Мраморните панели, с техните почти невидими дръжки, бяха напълно равни, когато беше дошла тук, за да поспят.
	Приближи се, чувствайки се неспокойна без причина. Не беше като Скрайб Върджин да се криеше там или нещо такова. Хвана дръжката и дръпна, без да е сигурна какво да очаква…
	— Леле.
	Клин със зеброви шарки. Черно кожено яке. Ботуши с размерите на главата на човек, розова боа от пера, сини дънки, черно-бяла тениска…
	— Опитах се да не те събудя.
	При звука на мъжкия глас Лейла се обърна рязко и затули устата си с ръка, за да не стресне малките. След това обаче видя кой е и отпусна ръка, смръщвайки се от объркване… а после от шок.
	Не, не можеше да бъде…
	Ласитър, падналият ангел, й се усмихна и се приближи, русо-черната му коса се полюшваше до хълбоците му, златните пиърсинги и верижки го караха да грее.
	А може би грееше по друга причина.
	Лейла се прокашля, докато всички възможни значения на присъствието му тук се редяха в главата й.
	— Ти… тя… да не би… какво…
	— Знам, че заекваш просто защото си толкова развълнувана, че си изгубила дар слово.
	Лейла поклати глава… а после побърза да кимне, за да не го обиди.
	— Само… искам да кажа… само _ти_ ли си?
	— Аха, аз. Скрайб Върджин избра мен, мен, мен. — Той заподскача наоколо като шестгодишно момиченце с близалка и обувки за степ. После обаче заряза представлението и стана напълно сериозен, впивайки поглед в нейния с твърдо изражение. — Все още не съм казал на никого и ти също не бива да го правиш. Просто реших, че ако ще отсядаш тук с хлапетата, рано или късно, ще разбереш, защото се нанасям.
	Лейла погледна разтревожено към леглото, но той вдигна ръце.
	— О, няма да бъда тук, когато идваш. Знам, че искаш усамотение, и ще уважа това. Освен това искам да ти помогна. Вече ти се струпа толкова много.
	Състраданието и разбирането на Ласитър бяха толкова неочаквани, че Лейла се просълзи.
	— О, прескъпа Скрайб Върджин, толкова съм… — Тя млъкна, осъзнала, че този призив вече няма смисъл. — Ъм…
	— Да, не съм девствен и мразя да пиша. Така че ще трябва да измислим друго име. Мислех си за нещо като високопочитаеми грансиньор, но ми се струва, че човеците са ме изпреварили, по дяволите.
	— Ъ… — Лейла заекна отново, прекалено шокирана, за да се сети какво да каже. — Е, сигурна съм, че ще измислиш нещо.
	Един господ знаеше какво щеше да бъде то.
	— А що се отнася до тези покои — добави, — не искам да ти бъда в тежест. Ще се преместя в общите спални…
	— А, не, аз не спя тук. Само си донесох някои дрехи, да видя какво е усещането, това е всичко. И аз все още свиквам с това повишение… нали се сещаш, опитвам се да открия с какви сили разполагам. — Той се приведе заговорнически към нея. — С други думи: колко мога да направя и да ми се размине. Хей! Знаеше ли, че мога да правя сняг?
	— Какво?
	— Сняг. — Той изимитира как нещо се сипе, като зашава с пръсти. — Мога да направя цял куп сняг. А знаеш ли какво ще е още по-забавно? Да гледам как човешките учени се мъчат да открият причината за бурята там долу. Ще почнат да говорят за метеорологични условия и промяна на климата, но просто трябваше да помогна на момчето ти.
	— Кор? Извинявай… не разбирам.
	— Дълга история. Както и да е, как си? Как са децата?
	Все едно не се случваше нищо особено.
	— Извинявам се, ъ, а…
	— Да опитаме с _ваше превъзходителство_.
	Лейла примига.
	— Добре. Извинявам се, ваше превъзходителство, но как помогна на Кор?
	— Трябваше да задържа бойците му на този континент. Така че направих снежна буря.
	— Значи, ги е намерил!
	— Знаеш ли, оказва се, че съдбата отваря доста работа на някой като мен. — Ласитър сви рамене. — Кой да предположи, че са нужни толкова усилия, за да дадеш на хората шанс да използват свободната си воля. Сякаш светът е шахматна дъска за всеки човек, за когото отговарям. Така че играя около сто хиляди различни партии едновременно.
	— Леле.
	— Нали? Слава на Бога за синдрома на дефицит на вниманието и хиперактивност. — Той се ухили, а после се намръщи. — Всъщност по-скоро слава на мен за него.
	Лейла не можа да сдържи усмивката си.
	— Определено ще бъдеш нещо различно, ваше превъзходителство.
	Ласитър размърда рамене.
	— Не, звучи странно. Да опитаме с _високопреосвещенство_.
	— Добре, ваше високопреосвещенство.
	Ласитър изпука врата си.
	— Не. И това не става. Ще трябва да поработим върху въпроса с титлата… о! — Падналият ангел… ъ, главата на всичко… ъ… подскочи, сякаш го бяха смушкали. — Окей, трябва да вървя. Грижи се за себе си и знаеш какво трябва да направиш сега.
	— Така ли?
	— Аха. Имаш карта, която трябва да изиграеш, ход, който да направиш. Знаеш какъв е. И не забравяй — той допря показалец до устните си, — шшшшшт. Новата ми професия ще бъде малката ни тайна до по-нататъшни инструкции.
	— Но, разбира се…
	— Чао, чао!
	С тези думи той просто се изпари сред водопад от проблясващи искри, посипали се по пода… в същия миг, в който Кормия се появи на отворената врата на покоите.
	— Как мина всичко? — попита тя.
	„А, значи, си беше тръгнал, за да не го видят“ — помисли си Лейла. Тръсна глава, за да дойде на себе си, и отвърна:
	— О, а, чудесно. Наистина добре, благодаря.
	Другата Избраница се приближи до малките.
	— Здравейте, мъничета. Събуждате ли се вече?
	Лейла отиде незабелязано до дрешника и затвори вратата, така че зебровият клин да не се вижда, а после опита да се усмихне така, сякаш не знаеше онова, което знаеше, и не беше чула онова, което беше чула.
	— Справиха се отлично. Придържахме се към режима им, разбира се. Нека само взема багажа ни и можем да тръгваме.
	Отиде при сака, където беше прибрала и използваните пелени, и го преметна през рамо. След това се приближи до леглото.
	— Сигурна съм, че Куин няма търпение да ги види. Знам, че аз нямах, когато… Както и да е, радвам се, че отново дойде да ми помогнеш за пътуването. Благодаря ти.
	Очите на Кормия бяха тъжни, ала гласът й бе подчертано жизнерадостен.
	— Разбира се! Кой от двамата искаш да вземеш?
	— Рамп, защото държах Лирика, докато идвахме. — Намествайки сака така, че да легне на гърба й, тя се обърна към сина си. — Трябва да разделям времето си поравно. Така е справедливо.
	Хвърли поглед към Кормия, докато тя вдигаше Лирика. По-силно беше от нея. Не че мислеше, че Избраницата не знае какво прави… просто беше майка.
	— Случи ли се нещо вълнуващо? — попита Кормия, вземайки Лирика на ръце.
	— Не — измърмори Лейла. — Нищичко.

	* * *

	— Получих работата, полуууууууууучих раааааааааботата…
	Терез продължи да говори на отражението си в огледалото, докато си слагаше лек грим и изправяше косата си. Щеше да я върже, за да не й влиза в лицето и да изглежда спретнато, но ако не я изправеше малко преди това, винаги имаше чувството, че на тила й стърчи балетна пачка.
	Интересно, открай време смяташе, че е наследила вълнистата коса от майка си. Оказваше се, че не е така.
	Изключи пресата за коса и отново погледна в огледалото, за да се увери, че не е прекалила с фон дьо тена и пудрата. След това си кимна.
	— Ще се справиш.
	Тъкмо когато понечи да угаси лампата, една хлебарка пробяга пред покритата с петна вана и тя трябваше да положи усилие да не я настъпи — все още беше боса. Щеше да бъде ужасно гадно.
	— Нямам _търпение_ да се махна от тази дупка.
	Излезе в спалнята/всекидневната/кухненското помещение, което звучеше много по-добре, отколкото мърлявата действителност заслужаваше. Взе палтото, телефона и чантата си и съвсем импулсивно един шал. На прага поспря за миг, за да наведе глава и да се помоли на Скрайб Върджин да я закриля.
	Не ставаше дума за работата или пътуването до работата. Ставаше дума за това да слезе по стълбището към входната врата и да излезе на улицата невредима.
	Тъжно бе да знаеш, че си в по-голяма безопасност по тъмно в лош квартал, отколкото в сградата, където живееш.
	Но поне имаше план: през седмицата и половина, откакто се беше нанесла тук с куфара, раницата и седемстотинте си долара в кеш, си бе създала цяла процедура преди излизане. Първо? Допираше ухо до вратата.
	Затвори очи и се съсредоточи върху онова, което ставаше в коридора. Нищо необичайно, както изглеждаше. Само редовните крясъци, силна музика и приглушени трясъци.
	— Страхотно! Да продължим със следващата стъпка.
	Свали веригата на вратата, вдигна лоста, който минаваше вертикално от касата до пода, и освободи резето. Излезе светкавично и заключи бързо след себе си. Не беше сигурно кое е по-опасно — да върви по коридора или да бъде изтласкана обратно в стаята си. Е, да, като вампир тя беше по-силна от повечето човешки мъже, ала онова, от което се боеше, бе какво ще стане, ако някой от тях извадеше пистолет. С нож вероятно би могла да се справи, като надвие нападателя си, но един куршум бе…
	Като по шибана поръчка.
	Сякаш я беше чакал, противният тип от отсрещния апартамент излезе в същия миг, в който и тя. В сравнение с нея, той изобщо не изглеждаше притеснен или забързан, първо, защото по всяка вероятност беше здравата надрусан, и второ, защото Терез имаше чувството, че той отговаря за сградата.
	Определено я беше гледал така, сякаш бе ядене, което би искал да излапа. Отвратителен тип.
	Приготвяйки се да посрещне отблъскващите коментари, с които вероятно щеше да я залее, Терез…
	— Мамка му! — измърмори той, когато я видя.
	А после се обърна и забърника по бравата, сякаш се опитваше да си влезе обратно.
	Терез се огледа по коридора. Нямаше жива душа. Може би страдаше от параноидна делюзия или нещо такова? Каквото и да бе, определено нямаше намерение да го попита дали е добре, или да се оплаква от факта, че изведнъж като че ли бе решил да я избягва.
	Забърза към стълбището и взе стъпалата на бегом. Знаеше, че вероятно би трябвало просто да се дематериализира, но всички прозорци в сградата бяха покрити с метална мрежа и никой от тях не се отваряше. И макар да беше логично да предположи, че циментът, тухлите или от каквото и да бяха направени стените не са подсилени с нищо, не искаше да рискува. Чувала бе достатъчно ужасяващи истории за това какво се бе случило, когато някой вампир бе предположил погрешно какъв е материалът, през който се бе опитал да се дематериализира.
	Тъй като беше самичка на света, това бе още един риск, който не можеше да си позволи да поеме.
	Намираше се по средата на стълбището и тъкмо завиваше, когато двама мъже, които се изкачваха, стигнаха до площадката едновременно с нея.
	Разпознала ги от лобито, Терез наведе очи и напъха ръце в палтото си, за да стисне чантата си по-плътно до тялото…
	Двамата мъже отскочиха назад, блъскайки се един в друг, преди да се долепят до стената, така че тя да може да мине покрай тях. Когато същото се случи и докато излизаше през входа (още един от човеците, които беше виждала в сградата, се отдръпна подчертано от пътя й), Терез реши, че може би страда от заразна болест, която само някой от другата раса можеше да усети.
	Или пък бяха открили, че тя е вампир? Нямаше представа с какво би могло да се е издала, но защо иначе биха се държали така, сякаш е запалена пръчка динамит? Да, те всичките се друсаха, но всеобща психоза против жени с тъмна коса не беше особено вероятна.
	Но защо да се притеснява, ако това я опазваше в безопасност? Освен, разбира се, ако не ставаше дума за расата й, в който случай беше загазила сериозно. От друга страна, кой щеше да повярва на такива като тях? Наркоманите често страдаха от халюцинации, нали?
	Излезе навън и се закова на място.
	Леле. Сняг. Навсякъде… сняг. Трябва да беше навалял поне един метър, а вятърът, която я бе държал будна до късно през деня, го беше навял на преспи.
	Изобщо не се учуди, че пътеката пред входа, ако изобщо можеше да се нарече така, не беше разчистена. Неприятното бе, че ботите й, които бяха водоустойчиви и удобни, стигаха само до глезените й. Опасяваше се, че мокрите чорапи ще бъдат на мода тази вечер.
	Когато стигна до тротоара, установи, че както можеше да се очаква, той също не беше изчистен. Огледа се наоколо, разисквайки със себе си дали да не се дематериализира насред улицата, но не. Слънцето беше залязло, но не беше съвсем тъмно, натрупалият сняг отразяваше и усилваше светлините на града.
	Със сигурност щяха да я забележат — трябваше да намери някое по-закътано местенце.
	Пое по улицата, сгушена в палтото си, а ушите й щипеха от студа. Поне вратът й беше топъл, както и ръцете й, напъхани в дълбоките подплатени джобове. След две пресечки свърна наляво в една тясна, доста по-тъмна уличка, затвори очи и се дематериализира зад „При Салваторе“.
	Докато приемаше физическите си очертания, видя две коли да се появяват и да паркират до служебния вход. Един човешки мъж, а после две човешки жени слязоха от автомобилите и без да си губят времето с приказки, забързаха към вратата, сякаш закъсняваха или им беше студено.
	Може би и двете.
	Терез последва примера им, улавяйки вратата, преди да се беше затворила напълно, след което изтръска покритите си със сняг обувки върху гумената постелка на прага.
	— Здрасти.
	Вдигна глава и се взря в очите на учудващо привлекателен човешки мъж. Имаше тъмноруса коса, наситено сини очи и добре очертана челюст.
	— Ти ли си новата? — попита я.
	— Да.
	Една доста голяма длан се протегна към нея.
	— Аз съм Емил.
	— Терез. Трез.
	— И имаш акцент. Също като мен. Е, не е френски като моя.
	Тя се усмихна.
	— Не, не съм от Франция.
	Нямаше ли подобен стар скеч, помисли си тя. Тя беше вампир, а може би той бе извънземен.
	— Да идем в стаята за служителите — посочи той напред.
	Терез кимна и тръгна до него, като развиваше шала и разкопчаваше палтото си.
	— И преди съм била сервитьорка, но въпреки това съм притеснена.
	— Енцо, салонният управител, при него ли беше на интервю? Той е много добър. Много свестен. Винаги е справедлив.
	— Изпратиха ми копие от менюто. Цял ден го учих наизуст.
	Влязоха в кухнята, където имаше помещение с шкафчета за личните вещи. Терез огледа човеците наоколо, мъже и жени на двайсет и няколко години, които очевидно се опитваха да поемат по своя път в живота и да бъдат независими… също като нея. Двама-трима я погледнаха, но всички като че ли бяха съсредоточени върху това да се приготвят за посетителите, които щяха да се изсипят за вечеря.
	Салонният управител, Енцо Анджелини, се приближи и се обърна първо към нея, а после и към останалите.
	— Ето че си тук, хубаво. Колеги, това е Терез. Терез, ще научиш имената на другите в движение. Ела с мен, за да подпишеш договора и да ти дам униформата.
	Имаше нещо успокояващо в това да стане част от рутина и установени правила. След като беше напуснала дома си, всичко бе свободно от ограничения, но освен това имаше и прекалено лековат елемент и усещането бе като да те пуснат в пустошта без карта.
	Това тук щеше да е нещо хубаво.
	Единственото, от което не беше в особен възторг? Не можеше да пропъди от главата си мисълта за онзи мъж от предишната нощ. Образът му беше като махмурлук, без изобщо да е пила, главата й пулсираше, стомахът й се свиваше, щом си спомнеше онази целувка.
	Той бе твърдо решен да я остави на мира. И това все още й се струваше добър план.
	Странно бе обаче да ти липсва някой, когото не познаваш. Ала сърцето я болеше мъничко при мисълта никога вече да не го види.
	Все едно. Вероятно бяха просто хормони. Или пък тъгата заради всичко случило се, когато бе напуснала Мичиган, се прехвърляше в други аспекти от живота й.
	Да, вероятно беше това.
	Защото как бе възможно да скърбиш за някого, когото си познавал едва двайсет минути?


>	46

	Куин влезе в стаята с близнаците, очаквайки да бъде насаме с тях и да ги приготви за гостуването у родителите на Блей, но завари Кормия да ги слага в люлките. Добрата новина? Поне Лейла я нямаше, макар да долови миризмата й във въздуха, а обидата стана още по-голяма, когато се приближи до люлките и усети, че децата миришат на нея.
	Без да обръща внимание на шелана на Фюри, той отиде право в банята, сложи двете сини ванички в двата дълбоки умивалника и пусна топлата вода.
	Когато се върна, Кормия го погледна с директност, която не му хареса.
	— Искаш ли да ти помогна да ги изкъпеш?
	Сякаш не можеше да се справи сам.
	— Не, благодаря.
	Избраницата се поколеба, все така застанала до люлките.
	— Слушай, знам, че ситуацията в момента е наистина трудна.
	„Всъщност не знаеш“ — помисли си Куин.
	— Само че — продължи тя — на Лейла толкова й хареса да бъде с тях, а както виждаш, за тях също е било чудесно.
	Е, все още дишаха, ако не друго. Това поне беше вярно.
	— Наистина мисля, че…
	Куин вдигна ръка.
	— Благодаря ти за цялата помощ и загриженост. Наистина, страхотна си. Не мога да ти кажа колко съм ти благодарен.
	Внимателно, но твърдо, той я улови за лакътя и я поведе към вратата.
	— Сериозно, просто страхотно.
	В мига, в който тя пристъпи в коридора със статуите, Куин затвори вратата и я заключи… след което дойде ред на къпането. Увери се, че водата е точно толкова топла, колкото трябва, и изкъпа първо Рамп, защото да се оправя със сина си беше по-лесно в толкова много отношения, след което насапуниса и изплакна набързо и Лирика.
	Когато ги върна, порозовели и сгрени, в люлките им, си помисли, че ще трябва да ги облече за вълнуващото им пътуване извън имението.
	Влезе в дрешника, където имаше две ракли, поставени една до друга, и се зае да отваря чекмеджета, дивейки се на мъничките дрешки вътре, гащеризончета и малки ризки, панталонки и полички. За миг се зачуди колко ли време отнема да бъдат изпрани, сгънати и прибрани на правилното място, всичко розово — в едната ракла, всичко камуфлажно и тъмносиньо — в другата.
	Лейла обичаше да издокарва Лирика, така че той й облече чифт миниатюрни дънки и червена ризка на брат й, след което напъха Рамп в най-мъничкия костюм с папийонка, невиждан някога на друго, освен на кукла Кен.
	Погледна часовника, мислейки, че ще има време да си вземе душ, ала времето сякаш се беше изпарило. Възнамерявал бе да отиде у родителите на Блей доста преди Първото хранене да бъде сложено на масата, ала с тази скорост? Късмет щеше да има, ако успееше да заведе хлапетата там, преди да са станали достатъчно големи, че да шофират. И това бе, преди да се залови за мъничките обувчици и палтенца, а след това да ги настани в бебешките кошници.
	Когато най-сетне и двете деца бяха с чисти пелени и увити в дрехи, палтенца, ръкавички и шапчици и след като ги опаса с колани така, сякаш съществуваше опасност да затанцуват брейк в подплатените кошчета, буквално погледна към леглото, мислейки си, че май има нужда да подремне.
	Същият вампир, чиято работа бе да воюва с лесъри, които се опитваха да го убият. Не беше като да сравняваше това с някаква си работа зад бюро.
	— Добре — заяви на двете личица, вдигнати към него. — Готови ли сте? Да го направим…
	В този миг воня, която беше нещо средно между смрадлива бомба, умрял гущер и гниещ плод, достигна до ноздрите му и едва не накара синусите му да сдадат багажа.
	Исусе Христе. Беше от онези миризми, от които очите ти се насълзяват, а носът ти заплашва да си вдигне чукалата и да те остави с две черни дупки насред физиономията.
	— Ти майтапиш ли се?
	За частица от секундата се поколеба дали да не тръгнат така. Можеше да отвори прозорците на хамъра, да надуе отоплението и с допълнителната доза кислород, би могъл да стигне някак.
	Не можеше обаче да връчи нещо такова на майката на Блей. Тя вече имаше счупен глезен. Едно вдишване от този смъртоносен облак като нищо щеше да я издуха през стената.
	Наведе се и веднага установи, че Рамп бе този, който бе пуснал бомбата. И докато разкопчаваше кошницата и вадеше хлапето, трябваше да признае, че уважаваше усилието му, като мъж към мъж.
	Да, когато акаше, синът му не си поплюваше като някой женчо.
	Отнесе го до масата за повиване, разкопча копчето и свали ципа на миниатюрните панталонки, от което ръцете му направо се схванаха. А после…
	— Леле… — измърмори и трябваше да извърне глава, за да си поеме малко свеж въздух.
	Кой да предположи, че можеш да видиш Бог, без да напускаш планетата?
	За това почистване щеше да му е нужен багер и противогаз. А Рамп просто си лежеше там и го гледаше, вдигнал малките си юмручета, сякаш очакваше поздравления.
	Ако се съдеше по това, че изобщо не му пукаше, можеше да се заключи, че макар малките вампири да съзряваха много по-бързо от човешките деца в началните стадии на живота си, обонянието им очевидно се развиваше доста по-късно. В противен случай хлапето нямаше да се усмихва.
	Докато се заемаше с пелените, Куин поклати глава.
	— Истински дрисльо си, знаеш ли това…
	Почукването, долетяло откъм вратата, му даде претекст отново да извърне глава и да си поеме дълбоко дъх.
	— Да?
	Сакстън, адвокатът на краля и братовчед на Куин, подаде съвършената си руса глава в стаята.
	— Донесох документите, които поиска…
	Сепването му би било комично, ако Куин не беше затънал до лактите в бебешко ако.
	Сакстън се закашля. Или пък се задави.
	— Прескъпа Скрайб Върджин, с какво ги храниш?
	— Адаптирано мляко.
	— И това е законно?
	— Общо взето, да. Макар че, в зависимост от храносмилателната система, в която влиза, очевидно има и военни приложения.
	— Действително. — Адвокатът поклати глава, сякаш за да накара мозъка си да поеме и останалите си задължения, освен да се мъчи да принуди дробовете му да дишат. — Нося това, което поиска.
	— Страхотно. Благодаря ти. Ще го оставиш ли в кошницата на Рамп? Не, почакай… по-добре в торбата с пелени. Както виждаш, в момента съм малко зает.
	— Да, мисля, че никой в къщата не би искал вниманието ти да бъде отвлечено. Цялото Източно крайбрежие всъщност.
	Докато издърпваше мръсната пелена изпод дупето на сина си и вадеше кърпички от уреда за затопляне на кърпички, сякаш се канеше да направи парашут от тях, се зачуди какво щеше да стори с нея. Може би да я изгори в задния двор?
	Пламъкът вероятно щеше да е зелен. Хей, може би трябваше да загаси лампите и да види дали свети в мрака.
	— Куин.
	— Да?
	Когато не получи отговор, Куин погледна през рамо към издокарания в костюм и папийонка адвокат.
	— Какво?
	— Сигурен ли си за това?
	— Да, напълно съм сигурен, че тази пелена трябва да бъде сменена. И ти благодаря за помощта. Искам да кажа, страхотно. Наистина страхотно.
	Май това се превръщаше в новия му начин да се сбогува. Похвала, която наистина мислеше, но която целеше да сложи край на разговора и да накара събеседника му да си тръгне.
	И отново подейства.
	Сакстън не се задържа дълго и много скоро Куин вече закопчаваше сина си в кошницата. След това преметна сака и вдигна двете кошници.
	И начаса ги остави. Отвори вратата, която Сакстън беше затворил след себе си. И отново опита с изнасянето от стаята. Защото не е много лесно да завъртиш дръжката на вратата, когато нямаш свободна ръка.
	Докато вървеше покрай мраморните статуи, усети дълбоко изтощение и предположи, че би могло да се дължи на ред причини. Цял ден не беше мигнал, умът му беше погълнат от мисли за Блей, гняв към Лейла и тревога за това какво ли правеха Рамп и Лирика. Плюс цялата история с Кор. И накрая олимпийските усилия по приготвянето на децата за гостуването.
	По дяволите, възможно бе да е предварителна депресия заради перспективата да намести проклетите кошници в гнездата, които беше пригодил на задната седалка на хамъра. След падането на нощта беше направил тренировка на сухо и едва не си беше изгубил ума, мъчейки се да намести пластмасовите боклуци в жлебовете… и това бе, когато бяха празни.
	Защо човеците идиоти, които бяха изработили проклетите неща, не можеха да ги направят така, че да си пасват, бе загадка, достойна за Шерлок Холмс. Логично бе да предположи, че ако можеха да качат човек на Луната, двукраките плъхове биха могли да направят така, че родителите да не трябва да се борят със седалки за коли.
	Не беше толкова сложно.
	Докато слизаше по голямото стълбище, остави ума си да се възмущава от това и какво ли още не, давайки му свободата да се ядосва за най-различни бебешки пособия.
	Беше по-добре от това да се тревожи дали Блей ще бъде в къщата на родителите си, или не. За това дали връзката им ще издържи. Или не.
	Безкрайно по-добре.

	* * *

	Когато прие физическите си очертания на задната веранда на ранчото, Лейла задейства сензорите за движение и лампите лумнаха, обливайки я в светлина. Нямаше проблем обаче. Никой от човеците не можеше да я е видял как се появява от нищото, защото се беше материализирала в гъстите сенки край оградата.
	Отправи се към плъзгащата се стъклена врата, а снегът хрущеше под краката й, докато тъгата от раздялата с малките и тревогата, че Куин би могъл да направи нещо лудо, като да ги отвлече, отстъпваха място на притеснението дали Кор ще я чака. Умът й беше толкова превъзбуден, че едва бе успяла да се дематериализира и като че ли не усещаше присъствието му наоколо.
	Въведе кода на охранителната система, чу изщракването и отвори вратата.
	Посрещнаха я топлина и тишина.
	Беше оставила лампата над печката запалена, както и тази до вратата във всекидневната. Нищо като че ли не беше докоснато… не, чакай, боклукът беше изхвърлен.
	— Кор?
	Затвори стъклената врата и се заслуша. Пое дълбока глътка въздух.
	Разочарование прониза гърдите й, когато не получи отговор и не долови миризмата му. Любопитна да разбере кой бе изпразнил кошчето в кухнята, тя се приближи до хладилника и го отвори. Беше зареден с храна и бе готова да се обзаложи, че спалнята на долния етаж е разтребена, а чаршафите са сменени.
	Очевидно след като Кор си беше тръгнал за през нощта, бяха дошли догени, за да почистят. Очевидно бе също така, че той не беше прекарал деня тук.
	Лейла приседна до кръглата маса, сложи ръце върху полираната повърхност и разпери пръсти. След това ги събра. И отново ги разпери.
	Очаквала бе да го открие тук, когато си дойде. Не беше ли това планът? Може би само си мислеше така. Не можеше да си спомни.
	Господи, ами ако са го убили? Но не, това беше гласът на параноята, нали? А може би беше открил бойците си? Може би се бяха врекли във вярност на Рот и си бяха тръгнали, без дори да се сбогува с нея?
	Докато се вслушваше в тишината на къщата, нарушавана единствено от свистенето, с което топлият въздух излизаше от климатиците, и тихото бръмчене на хладилника от време на време, сърцето й се блъскаше в гърдите от тъга и страх.
	А после, докато времето течеше, бе споходена от потискащата мисъл, че също като ранчото, животът й бе толкова празен. Без малки, за които да се грижи, без Кор, на когото да се наслаждава. Какво й беше останало?
	Като се имаше предвид, че Кор щеше да си замине много скоро (ако вече не го беше направил), както и това, че бе много малко вероятно да се върне да живее в имението, време бе да намери нещо за себе си, нещо, което да не е свързано с това да бъде майка или нечия жена. Докато беше Избраница, имаше цял куп неща, с които да запълва ума и времето си, най-различни задължения, които да изпълнява. Тук, в света навън? В епохата след Скрайб Върджин?
	Свободата изискваше себепознание.
	В крайна сметка как би могъл да упражняваш правото си на избор, ако нямаш представа кой си? Етикетите не бяха достатъчни, титли като „мамен“ и „шелан“ нямаше да ти помогнат. Трябваше да потърсиш дълбоко в себе си и да откриеш съдържателни занимания, които имат смисъл за теб като индивид, с които да запълваш времето си.
	Твърде жалко, че това, което би трябвало да бъде приключение на опознаване и просвещение, й се струваше като товар.
	Стомахът й изкъркори и тя погледна към хладилника. Вътре имаше какво ли не, ала нищо, което да предизвика у нея достатъчно интерес, за да я накара дори да прекоси пода, още по-малко пък да вади тенджери и тигани. Доставка до дома? Чувала бе за това, но нямаше нито пари в брой, нито кредитни карти, нито каквото и да било желание да се разправя с човеци…
	_Чук, чук, чук…_
	Лейла подскочи и се обърна към плъзгащата се врата. И по лицето й се разля усмивка. Широка усмивка.
	Огромна.
	Скочи от стола, отвори вратата и вдигна очи, високо, високо, към лицето, изпълвало мислите й през последните двайсет и четири часа.
	— Ти се върна — прошепна, докато Кор пристъпваше вътре и затваряше зад себе си.
	Очите му се присвиха, приковани в устните й.
	— Къде другаде бих отишъл?
	Изкушаваше се да го накара да й обещае, че няма да си тръгне за Древната страна, без да се сбогува, ала сега, когато той стоеше насреща й, не искаше да помрачи дори секунда от времето им заедно с мисли за предстоящата раздяла.
	Повдигна се на пръсти и се приведе напред, докато не изгуби равновесие, сигурна, че Кор ще я улови… и той го стори, ръцете му, силни и корави, се обвиха около нея.
	— Кажи ми — рече, преди да я целуне, — с малките всичко наред ли е? Добре ли са? Ами ти?
	Лейла затвори очи за миг. Да попита за децата на мъж, който не го бе зачел по никакъв начин, й се стори толкова мила и великодушна постъпка.
	— Лейла? — Кор се дръпна назад. — Всичко наред ли е?
	Тя примига учестено.
	— Да, да, съвсем добре са. Прекарахме си прекрасно. Те са възхитителни. Истинска благословия.
	За миг си позволи да си помечтае как той се среща с Лирика и Рамп, как ги държи на ръце и ги опознава. Ала това никога нямаше да се случи, и то не само защото Кор щеше да се върне в Древната страна.
	— Ами ти? — попита го. — Ти добре ли си?
	— Сега вече, да.
	Устните му откриха нейните, ръцете му отново се обвиха около нея и той я повдигна от пода, притискайки я плътно до могъщото си тяло. Сливайки устите им в едно, той я прикова към стената.
	Лейла простена и обви крака около кръста му, накланяйки глава на една страна, след което го целуна неудържимо. Цялата й тревога, загрижеността и притеснението й за него, за малките, за Куин, стресът й… всичко се изпари, вкусът и мирисът му бяха единственото, което тя усещаше.
	Твърде скоро Кор се отдръпна назад и пламналите му очи се плъзнаха по косата и раменете й. Представяше си я гола, помисли си Лейла. Спомняше си я точно как изглежда, обгърната единствено от страстта си…
	— Кога яде за последен път? — попита я.
	Окееееей, май не беше познала за какво си мисли.
	— Не знам. — Лейла премести ръце от раменете върху тила му. — Целуни ме отново… о, целуни ме…
	— Сега ще те нахраним.
	С тези думи той я настани на един стол, сякаш тежеше не повече от перце. И тъкмо когато Лейла се канеше да изтъкне, че след като правят любов, ще имат предостатъчно време да мислят за калории, той разкопча черното си яке.
	Което беше стъпка в правилната посока.
	— Това бронирана жилетка ли е? — попита тя.
	Той сведе поглед към гърдите си.
	— Да.
	Лейла затвори очи за миг и не бе само от облекчение. Беше и защото й се искаше войната да не съществува. Никой от неговия лагер да не се беше опитвал да простреля Рот. Да нямаше причина той да се притеснява за пистолети, ножове и каквито и да било оръжия, вдигнати срещу него.
	— Какво ти се хапва? — попита я, докато оставяше якето настрани и се заемаше с каишките на бронираната жилетка. — Имай предвид, че не съм кой знае какъв готвач. Ще ми се обаче да можех да ти приготвя най-изискано пиршество.
	Принцепс или просяк, готвач или не, помисли си тя, изобщо не ме е грижа.
	Особено ако продължиш да си сваляш…
	— Почакай, да не си ранен? — попита и се надигна от стола.
	— Какво?
	— Ранен си.
	Докато Кор сваляше жилетката, Лейла посочи петното засъхнала кръв над кръста му. И преди да е успял да го омаловажи, се озова до него и вдигна тениската, ахвайки при вида на раната.
	— Простреляли са те. — Какво друго би могло да остави подобна ивица? Със сигурност не и нож. — Какво се случи?
	Той сви рамене.
	— Не го усетих.
	Лейла натисна ръцете му надолу, когато той опита да се закрие.
	— В банята. Веднага. Хайде.
	Не изглеждаше склонен да й се подчини, така че тя го улови за ръката и го затегли след себе си, принуждавайки го да слезе в мазето и да влезе в спалнята, която бяха споделили предишната нощ. Когато отидоха в банята, Лейла пусна топлата вода в мивката, взе сапун и кърпа и се залови да съблече тениската му.
	— Лейла…
	— Кор — промърмори тя, имитирайки отегчения му глас. — И, да, знам, че няма смисъл да те моля да отидеш при Хавърс или да ми позволиш да повикам доктор Джейн. Така че, като отплата за сговорчивостта ми, ще ми позволиш да почистя раната ти.
	— Вече е зараснала.
	— Така ли?
	Лейла навлажни кърпата и капна малко сапун.
	— Затова ли отново започна да върви, след като си свали жилетката? А сега събличай тази тениска или ще извадя ножицата.
	Кор взе да мърмори, но все пак се подчини… и изохка, когато тя се залови да избърше внимателно ивицата възпалена и разкъсана плът. Когато изчисти кръвта, установи, че куршумът само го беше одраскал, улучвайки го отстрани на жилетката, където тя не беше подплатена, може би защото беше скачал или тичал, когато това бе станало. След това жилетката се беше върнала на място и бе запечатала раната, притискайки я затворена, докато не беше съблечена.
	Или поне това бе нейното съвсем не експертно заключение.
	— Е, какво се случи? — Лейла изплакна кърпата и се залови да отмие сапуна. — Е?
	Когато вдигна поглед от работата си, видя, че беше стиснал желязната си челюст и бе скръстил ръце на гърдите си, същинско въплъщение на неодобрението.
	— Намери ли бойците си? — попита го.
	— Не — отвърна той отсечено. — Не ги намерих.
	Е, поне не го беше направил един от тях, разгневен заради обета му към краля.
	— Лесъри ли бяха?
	След един дълъг миг, в който Лейла започна да се чуди дали няма да се наложи да изтегли обяснението от него с кука, той кимна неохотно.
	Тя затвори очи.
	— Ненавиждам тази война. Наистина.
	Прескъпа… хм, прескъпи определено-не-девствен-Ласитър, не искаше дори да мисли за това какво би могло да се случи в буря като тази, ако го бяха простреляли някъде другаде, като например в главата…
	— Добре съм — каза Кор меко.
	Лейла отново се съсредоточи върху него и видя, че беше отпуснал ръце и я гледаше с нежност.
	— Не плачи, обич моя.
	— Плача ли? — прошепна тя.
	— Да. — Той избърса нежно сълзите й с палци. — Никога недей да плачеш заради мен.
	Накара я да се изправи и я прегърна.
	— Пък и съм добре. Виж.
	С тези думи я целуна, бавно и продължително, устните му дразнеха и вземаха, езикът му ближеше и милваше и не след дълго тя се разтопи и всяка мисъл да се погрижи за раната му се изпари от главата й. Какъвто несъмнено беше планът му… и все пак Лейла беше безсилна пред него.
	— Ти си големият изтривач на мисли — промълви тя до устата му.
	— Моля?
	Лейла поклати глава и се притисна още по-плътно до него… а после изруга, когато той се отдръпна.
	— Храна — заяви той. — Веднага.
	Когато Лейла понечи да възрази, Кор повдигна вежди.
	— Оставих те да се погрижиш за мен. Сега аз ще се погрижа за теб.
	С тези думи я улови за ръката и я поведе обратно към стълбището. Докато минаваха покрай леглото, Лейла измърмори:
	— Даваш си сметка, че тук има дюшек. Еееей тук.
	— И ще си бъде тук и след като те нахраним, обич моя.


>	47

	Докато паркираше пред дома на родителите на Блей, Куин плъзна поглед по прозорците на къщата. Доста от тях светеха и той затърси едно познато тяло да се движи зад някой от тях, едно едро, красиво…
	Входната врата се отвори и майката на въпросния мъж се показа с патерици и гипс, с вид, сякаш се канеше да поеме по алеята, макар тя да бе покрита с лед и сняг.
	Обзет от паника, Куин посегна към дръжката на вратата, готов да се дематериализира пред нея, за да я спре, ала бащата на Блей изтича навън и каза нещо.
	За миг Куин просто гледаше лицата им, докато двамата спореха, а топлотата и обичта, които изпитваха един към друг, превръщаха конфликта в преговор между две сговорчиви страни.
	Нещо, над което самият той вероятно трябваше да поработи, помисли си.
	— Готови ли сте, малките? — попита, хвърляйки поглед в огледалото за обратно виждане. — Време е да погостуваме на баба и дядо.
	Угаси двигателя и слезе.
	— Здравейте! — извика и махна към верандата.
	— Толкова се вълнувам! — възкликна Лирика.
	— Готви — поклати глава бащата на Блей. — Тя готви, макар че лекарите й наредиха да лежи, а малките все още са само на мляко.
	— Трябва обаче да нахраня нашия Куин! — Лирика буквално преливаше от ентусиазъм, подскачайки нагоре-надолу в собствената си кожа. — Освен това къщата ще ухае приятно за малките. Ще им хареса миризмата на канела и подправки във въздуха.
	Или пък не, помисли си Куин, докато се канеше да свали от колата първо Рами. Носът на сина му като нищо не работеше.
	След известна борба успя да освободи бебешката кошница и се отправи към входната врата.
	— Искаш ли едно хлапе? — попита той бащата на Блей.
	— И още как — отвърна другият мъж, докато поемаше кошницата.
	Миг преди да се обърне, Куин зърна израженията им, докато се взираха в малкото… и едва не се просълзи. Прехласнати от обич, двамата по-възрастни вампири примигваха учестено с грейнали погледи и пламнали лица.
	Това го накара да си спомни думите на Блей да не ги измъчва с деца, които не бяха техни.
	Е, беше се погрижил за това.
	Опитвайки се да го направи незабелязано, той се наведе на една страна и погледна към преддверието. Нито следа от Блей. Не слизаше и по стълбите. Не се задаваше от дъното на къщата. А в сегашното си положение Куин не можеше да долови присъствието му. Хмм, как точно да ги попита…
	— Блей тук ли е?
	При звука на сричките, излезли от устата му, родителите на Блей замръзнаха. Баща му се намръщи и погледна към своята шелан.
	— На задната веранда е. Къде другаде би могъл да бъде?
	Лирика, от друга страна, очевидно знаеше какво става.
	— Защо не отидеш да го доведеш? — След това погледна към своя хелрен. — Миличък, ще отидеш ли да вземеш Лирика от онова гълтащо бензин чудовище?
	Докато бащата на Блей се втурваше да изпълни поставената задача, на Куин му се прииска да прегърне Лирика. Така и направи и фактът, че тя прие прегръдката му на драго сърце, му вдъхна надежда.
	— Хайде, върви — прошепна в ухото му. — Оправете това между вас, каквото и да е то. Ние ще се погрижим за малките.
	Когато Куин се изправи, част от онова, което изпитваше, трябва да бе проличало в изражението му, защото тя протегна ръка и го помилва по лицето.
	— Обичам те, дори изборът ти на автомобил да ме ужасява. Колко харчи?
	— Да, ама ни докара невредими в тренировъчния център снощи — подхвърли бащата на Блей, когато се върна с малката Лирика. — Твоят приус не би успял да излезе и от алеята.
	Сякаш знаеше, че е отишъл толкова далече, колкото беше безопасно да стигне, Рок намигна на Куин, усмихна се с обич на своята шелан и се отправи към къщата с двете кошници в ръце, сякаш го преследваха с навития на руло манифест на някоя природозащитна организация.
	— Недей да бързаш — каза Лирика на Куин. — Ще прочета някои статии за промяната на климата на малките ти. Може да им пусна и лекцията на Бил Гейтс за въглеродните емисии.
	Куин й помогна да се прибере в къщата, макар тя да се опита да се възпротиви на ръката му върху лакътя си. Оказа се права: канелата и подправките действително ухаеха прекрасно, топлината на огъня, напален във всекидневната, беше съвършена в студена нощ като тази и всичко сякаш грееше от обич.
	Стегна се и подмина кухнята, на път към задната веранда. Преди да отвори вратата, поспря, за да се увери, че яката на ризата му е сгъната както трябва и че вълненото му палто също е безупречно. Освен това провери дали не е изцапан с бебешка пудра.
	А после…
	През стъклото в горната част на вратата видя Блей да стои в студа само по пуловер, зареял поглед към замръзналото езеро. Крайчето на цигарата му присветна в оранжево, когато всмукна от нея, и над червенокосата му глава се изви облаче дим.
	Имаше царствен вид в сдържаността си, изпънал рамене, присвил очи към нещо в далечината, стъпил твърдо върху празната веранда.
	Нещо подтикна Куин да почука, преди да излезе при него навън.
	Блей не се обърна. Просто сви едва-едва рамене.
	„Просяците не могат да избират“ — помисли си Куин, докато отваряше вратата и пристъпваше в ранната зимна нощ.
	А той определено беше готов да проси.

	* * *

	— Още една печена филийка? — предложи Кор от другата страна на масата.
	Лейла поклати глава и избърса уста с една салфетка, след което се облегна назад.
	— Мисля, че се нахраних, благодаря.
	Превод: погълнах две препечени филийки, две яйца и чаша чай. Може ли вече да приключваме и да слезем долу, за да правим любов?
	— Нека ти приготвя само още една. Още чай?
	Кор стана от масата и по раменете и неодобрителното му изражение Лейла се досети, че — незнайно как — му е ясно, че го лъже за това, че се е заситила. И няма никакво намерение да се остави да бъде отклонен от намерението си да я нахрани както трябва.
	— Да, моля.
	Тонът й казваше по-скоро „майната му на това“, отколкото „благодаря за чая“, но така ставаше, когато една жена бе сексуално незадоволена.
	— Защо не го занесем в спалнята? — предложи тя, мислейки си, че по този начин ще бъдат по-близо до леглото, което щяха да обърнат с главата надолу. — Всъщност мисля, че ще сляза там още сега.
	Кор пъхна две филийки бял хляб в тостера и натисна копчето.
	— Ще ти донеса всичко. Върви и си вдигни краката, остави ми чашата си.
	Докато отиваше към вратата на мазето, Лейла поспря и погледна през рамо. Сиво-бялата кухня беше малка и тялото на Кор я караше да изглежда още по-малка, сякаш немска овчарка беше влязла в кукленска къща. Беше толкова несъвместимо — този воин, приведен над тостера, следящ внимателно изпичането на филийките.
	Нито прекалено малко, нито прекалено много.
	А после — масло. Подхождаше към намазването на хрупкавата повърхност със сладко масло със сериозността и вниманието на кардиохирург.
	Точно така си беше мечтала да се отнася към нея мъжът, когото обича… и то нямаше нищо общо с това дали беше Първото хранене, или Последното, ден или нощ, зима или лято. Загрижеността на Кор показваше, че тя има значение за него. Че го е грижа за нея.
	Че я _вижда_.
	След като цял живот бе една от многото за едно божество, бе рядък дар да бъде единствената за един простосмъртен. Ала дяволите да го вземат, защо не можеха да правят секс точно сега?
	Когато слезе в подземието, намали осветлението и включи телевизора, надявайки се да попадне на някой от романтичните филми, които Бет и Мариса обичаха да гледат по кабелната. Новини. Новини. Реклами. Реклами…
	Защо се бавеше толкова, помисли си, хвърляйки поглед към стълбите.
	Реклами. Реклами…
	О, този си го биваше. „Докато ти спеше“.
	Къде беше Кор обаче?
	Най-сетне, сякаш след цяла вечност, го чу да слиза по стълбите.
	— Включих алармата — каза той.
	Лейла спря звука на Сандра Бълок, която тъкмо се опитваше да вкара коледно дръвче през отворения прозорец на апартамента си, след което се опита да придаде на себе си и на робата си подобаващо прелъстителен вид. Робата беше дразнеща. Когато бяха дошли, за да почистят къщата, догените бяха донесли няколко униформи на Избраница за нея, без да знаят, че тя вече не ги носи. Твърде жалко, че не беше бельо. С очертанията на тялото й, скрити под диплите на одеждата, едва ли изглеждаше като кралица на красотата.
	Макар че нейният мъж като че ли я предпочиташе гола.
	Когато не я тъпчеше с храна, разбира се.
	— О! — каза тя при вида на подноса в ръцете му.
	Спокойно би могъл да донесе кухненската маса в подземието. Беше изпекъл остатъка от хляба, направил бе още бъркани яйца и носеше цял чайник. Взел бе и сметаната (която Лейла не беше използвала), както и бурканчето с мед (което беше).
	— Е, това е… прелестно — каза, докато Кор оставяше всичко върху ниската масичка.
	Той се настани до нея, взе една филийка и се залови да я намаже с масло.
	— И сама мога да го направя — промърмори тя.
	— Искам да се погрижа за теб.
	„В такъв случай си свали панталона“ — помисли си Лейла, поглеждайки към яките бедра, които издуваха шевовете на черния анцуг, който носеше. Да не забравяме и начина, по който ръкавите на тениската му едва успяваха да обхванат обиколката на бицепсите му. И сянката, която наболата брада хвърляше по челюстта му.
	Лейла впи нокти в бедрата си и погледна към устата му.
	— Кор.
	— Хмм? — попита той, докато мажеше слой масло върху филийката с математическа прецизност.
	— Достатъчно с храната.
	— Почти приключих.
	„А аз приключих напълно“ — помисли си Лейла.
	Приведе се напред, опитвайки се да отвлече мислите си, като си наля чаша чай, но това беше изгубена битка. За сметка на това забеляза начина, по който реверите на робата й се разтвориха.
	Използвай го.
	Вдигна ръце към колана на кръста си, развърза го и разтвори двете половини на дрехата, разкривайки прозрачния впит комбинезон, който бе официалното бельо на Избраниците. Окей, трябваше да се отърве от него… и виж ти, когато се зае да разкопчае миниатюрните перлени копченца, те се подчиниха с готовност, сякаш изгаряха от желание да й помогнат.
	Свали всичко, което покриваше тялото й, и се излегна в постелята на робата си.
	Кор все така продължаваше да маже филийката.
	Докато той се облягаше назад, загледан преценяващо в това, което беше направил с маслото, Лейла си помисли, че обвързването на мъжките вампири може и да имаше своите еволюционни преимущества, но това беше нелепо.
	Какво щеше да направи сега? Да извади линийка и да я измери?
	— Знаеш ли какво ще е вкусно върху препечена филийка? — попита той, докато отново поднасяше ножа към нея.
	Да, защото в левия ъгъл беше останал около милиметър, който не беше намазан.
	— Какво?
	— Мед. Мисля, че ще бъде наистина вкусно.
	Лейла погледна към бурканчето с мед.
	— Мисля, че си прав. — Протегна се да го вземе и изви гръб в дъга. — Медът е хубав върху много неща.
	Пъхна бъркалката вътре и като я извади, я задържа над гърдите си. Зърното й улови сладостта, капнала от върха, и гъделичкането я накара да прехапе устни, а после върху кожата й покапа още от кехлибарената течност и оформи ручейче надолу по корема й.
	— Кор…?
	— Да…
	Погледна я и се сепна… а после пусна филийката върху подноса. Което беше истинско облекчение, защото, честно, ако не можеше да спечели битката за вниманието му срещу някакви си въглехидрати, имаше сериозен проблем.
	Тъмносините му очи начаса пламнаха, приковани в начина, по който медът капеше възбуждащо бавно по гърдите й и се стичаше надолу, надолу… надолу.
	— Чудя се — каза Лейла дрезгаво — дали медът е по-сладък от мен?
	С тези думи сви единия си крак в коляното, разкривайки сърцевината си пред него.
	Нейният мъж блъсна подноса настрани толкова рязко, сякаш съдът беше казал нещо лошо за бойците му.
	Вибриращото ръмжене, изтръгнало се от него, бе точно каквото Лейла искаше, също като вида на вампирските му зъби, източили се светкавично. А после той се надвеси над нея, мощните му ръце се озоваха от двете страни на тялото й, огромната му сила едва се удържаше, докато езикът му се протягаше към зърното й, за да улови една от капките.
	Със стон, топлите му влажни устни уловиха и засмукаха, ближеха и целуваха. Лейла отметна глава назад, но я извърна настрани, за да гледа своя огромен мъж. Усещанията бяха толкова еротични, че тя почувства приближаването на оргазма, но не искаше това да свърши. След нетърпението й отпреди малко, сега искаше да се наслади на всяка секунда, в която бяха заедно.
	— Кор… погледни ме.
	Очите му се обърнаха към нейните и тя задържа бъркалката над устата си и остави последните капки мед да капнат върху езика й. А после беше неин ред да завърти език, преди да засмуче връхчето на бъркалката и да я извади, да я засмуче и да я извади…
	— Убиваш ме — простена Кор и с едно ловко движение й отне бъркалката и я върна в бурканчето в същия миг, в който тялото й сякаш се превърна в онова, което беше изляла отгоре му, костите й сякаш се разтопиха, мускулите й се отпуснаха омекнали. Докато краката й се разтваряха още по-широко, той превзе грубо устата й, устните им лепнеха от меда, а възбудата му се притискаше в сърцевината й през панталона.
	Това не трая дълго.
	С груби ръце той освободи мъжествеността си и ето че беше в нея, без да престава да я целува, докато телата им намериха ритъм, който бе толкова яростен, че дори диванът подскачаше и се блъскаше в стената.
	По-силно, по-бързо, по-дълбоко, докато устите им вече не можеха да останат заедно. Лейла вдигна ръце и се вкопчи в бушуващите му рамене, мускулите под гладката кожа бяха като бушуващ океан…
	Насладата й изригна като мълния и едновременно с това я направи цяла, а после той също откри своето освобождаване, изливайки се в нея.
	Ала не спря.
	Нито забави темпото.


>	48

	Сърцето на Блей подскочи в гърдите му, когато вратата на верандата се отвори зад гърба му и миризмата на единствения мъж за него извести появата му.
	Едно от хубавите неща на пушенето бе, че ти дава нещо, което да правиш с ръцете си. Едно от лошите неща на пушенето бе, че когато решиш да изтръскаш цигарата си, за да правиш нещо с ръцете си, се вижда, ако те треперят.
	— Здравей.
	Блей се закашля.
	— Здрасти.
	— Радвам се, че си тук. — Пауза. — Не мислех, че ще бъдеш.
	За миг на Блей му се прииска да изкрещи: _Аз също, копеле!_, ала това му се струваше нещо, което беше най-добре да запази за себе си, ако искаше да изглежда силен, да бъде силен, да остане силен.
	Господи, защо трябваше Куин да мирише толкова хубаво?
	— Доведох Рамп — измърмори Куин.
	— Нали това беше планът. — А после се намръщи. — Къде е Лирика…
	— О, тя също е тук. Да.
	Лек ветрец повя от юг и Блей си представи балерина, описваща пируети на фона на синьо-снежния пейзаж. Вече нямаше листа, които да затанцуват във въздуха заедно с нея, тъй като всичко бе застлано с бяло одеяло, ала по краищата на имота вечнозелените храсти, приведени под тежестта на затрупалия ги сняг, поизправиха клонки с облекчение, когато миниатюрни снежни вихрушки се вдигнаха от тях.
	С периферното си зрение през прозорците Блей виждаше родителите си да се движат в жълтата уютна светлина на кухнята. Майка му беше готвила в продължение на шест часа, освежена от вълнението и щастието след тежкото денонощие. Радостта й беше толкова голяма, че бе лесно да забравиш, че се бе наложило да я приспят и да наместят костта й. Че под гипса й имаше шевове. Че след две нощи трябваше отново да отиде в клиниката, та д-р Манело да провери как са нещата.
	Поне Фриц беше успял да ги откара вкъщи в минивана със затъмнените стъкла, макар че, докато изпишат Лирика от клиниката, вече се беше съмнало. Родителите му бяха искали да се приберат у дома след изпитанието, а Блей определено нямаше намерение да спори по въпроса…
	— Имам нещо за теб — каза Куин.
	Бръкна в палтото си, но Блей поклати глава и угаси цигарата.
	— Да влезем вътре. Студено ми е.
	Не изчака отговор и като че ли изобщо не се интересуваше какво иска да му даде Куин.
	Когато пристъпи в къщата, го лъхна уханна топла вълна, която му напомни за семейство и от която му се доповръща. Особено когато Куин го последва в кухнята, присъствието му беше все така осезаемо, макар сега да не го виждаше.
	Може би дори още по-осезаемо отпреди.
	— С какво мога да помогна? — Блей се усмихна на майка си.
	По-възрастната Лирика седеше на високо столче пред газовата печка и приготвяше пържени филийки и бекон с яйца.
	— Би могъл да поздравиш децата си — подхвърли тя през рамо. — И да подредиш масата.
	Преглъщайки болката, изригнала в гърдите му, сякаш някой го беше изритал в слънчевия сплит, Блей остави кутията цигари до стационарния телефон и отиде да си измие ръцете, опитвайки да се приготви за това да види малките.
	Не, помисли си, докато се бършеше. Все още не можеше да погледне в бебешките кошници. Трябваше някак си да се стегне или беше много вероятно да се срине.
	Уби малко време при чекмеджето, където държаха приборите. Уби още малко време, вадейки червено-бели салфетки. И още мъничко, докато извади четири чинии.
	Край островчето в средата на кухнята Куин и баща му обсъждаха войната, политиката на човеците, футболните плейофи и началото на баскетболния сезон.
	През цялото време очите на Куин не се откъсваха от Блей.
	Не беше глупав. Знаеше, че ако дори с една дума намекне, че Блей трябва да отиде при малките, които бяха заспали в кошниците си върху масата, щеше да постигне обратния ефект.
	По дяволите, помисли си Блей най-сетне. Не можеше да продължава да избягва децата.
	Събра сили, остави салфетките, вилиците, ножовете и останалото и се приближи до тях.
	Опита се да не поглежда. Не успя.
	В мига, в който очите му съзряха малките, всяка следа от самозащита се отцеди от тялото му: всички онези лекции как трябвало да остане незаинтересована трета страна, така че да не бъде наранен отново, изхвърчаха през прозореца.
	Сякаш усетили присъствието му, близначетата се събудиха, вдигнаха очички и начаса размахаха ръчички и крачета, ангелските им личица се оживиха, тихи звуци заизлизаха от устичките им. Очевидно го бяха разпознали.
	Може би дори им беше липсвал.
	Отпускайки бавно това, което държеше (каквото и да беше то — нещо, с което или върху което да се хранят или пък тостер, лопата за сняг или телевизор), той се наведе.
	Отвори уста, но от нея не излезе нищо. Гърлото му се беше затворило.
	Щеше да се наложи да разчита на допир, за да си общуват. Което беше окей. Те също не можеха да говорят.
	Първо посегна към Лирика — помилва я по бузката, погъделичка меката й гушка. Би могъл да се закълне, че тя се изкиска.
	— Как е момиченцето ми? — прошепна накъсано.
	А после осъзна кое местоимение беше използвал… и стисна очи. _Не_ са мои деца, поправи се. Те _не_ са мои деца.
	Е, да, Куин отново искаше да се правят на семейство. Само че колко дълго щеше да продължи? Кога щеше да му падне пердето заради Лейла и пак да излезе от релсите? Най-разумно би било да понесе удара веднъж, да затвори раната толкова плътно, че болката да не се повтори никога вече… и да не поглежда назад.
	С тази мисъл насочи вниманието си към Рамп. Такова здравеняче, такъв корав малък тип. Блей изцяло вярваше, че традиционните роли на половете са пълна глупост, и ако Лирика искаше да бъде като Пейн или Хекс, той щеше да я подкрепи напълно. По същия начин, ако Рамп решеше да стане лекар или адвокат и да не участва във войната, това също беше окей. Ала, човече, те бяха толкова очевидно различни, макар че беше жизненоважно да не ги поставя в рамки. Вярваше, че е изключително важно децата да бъдат свободни да…
	Мамка му. Правеше го отново. Забравяше къде бяха границите.
	Тракането на вилици и лъжици го накара да вдигне глава. Куин се беше заел да нареди масата, подреждайки салфетки и прибори с наведена глава и сериозно лице.
	Блей се прокашля.
	— Аз мога да го направя.
	— Няма проблем. Аз ще се погрижа.
	В този момент Рамп пусна миризлива бомба, достатъчно мощна, за да накара голям мъж да се просълзи.
	— _Леле._
	— Аха — подхвърли Куин. — Да го беше подушил точно преди да дойдем. Затова закъснях. Ще ми направиш ли услуга? Можеш ли да го провериш? Възможно е да сме извадили късмет и да е само газ.
	Блей стисна зъби. На върха на езика му беше да каже на Куин да го направи сам, но това му се стори ненужно грубо. Освен това му се искаше да прегърне малкото, пък и родителите му бяха тук и гледаха, давайки си вид, че не го правят.
	Всичко сякаш замря и на Блей му се стори, че целият му живот и цялата му идея за семейство се свеждат до този миг… и странно как животът те издебваше по този начин. Вървиш си по пътя, градиш връзки или ги рушиш, движиш се напред или пък назад в отношенията си, подмятан от морето на емоциите си и емоциите на другите, ала през по-голямата част от времето заради дърветата не виждаш гората. Накъсан танц от избори и решения, вземани стъпка по стъпка, в по-скоро случайна посока, отколкото умишлено избрана.
	А после неочаквано апертурата на фотоапарата се отваря толкова бързо, че получаваш екзистенциална травма и се оказваш принуден да погледнеш цялото и да си кажеш, леле, значи, _тук_ се намирам.
	И всичко — заради едно хлапе, което се беше наакало в панталонките, и това кой ще се погрижи за него.
	Куин се приближи и застана точно срещу Блей.
	— Липсваш ми — каза съвсем тихо. — Липсваш и на тях.
	— Аз съм им чичо — чу се да отговаря Блей. — Окей? Просто чичо.
	Разкопча коланите с разтреперани ръце и извади Рамп. Вдигна малкото бебешко дупе високо, доближи нос и вдъхна дълбоко.
	— Хоризонтът е чист — заяви дрезгаво. — Повтарям, беше просто газен облак.
	Намести сина на Куин в сгъвката на ръката си и размаха пръсти пред лицето му.
	— Кой е гладен? — обади се майка му жизнерадостно.
	Сякаш бе решила, че всичко ще бъде наред, само защото той държеше бебето в ръце.
	— Вижте само тези рефлекси — каза баща му, докато ръчичките на Рамп посягаха насам-натам, сграбчвайки с учудваща точност. — Наистина е твой син, нали, Куин?
	— Да — съгласи се Блей, — наистина е негов син.

	* * *

	Лейла изгуби сметката на това колко пъти правиха любов. Два пъти на дивана. После под душа. Още три пъти в леглото?
	Докато лежеше до своя мъж, милвайки силното му рамо, усещайки дишането му до шията си, тя се усмихна в мрака. Ненаситността бе плюс, когато ставаше дума за любовника в живота ти.
	А Кор беше един наистина гладен мъж.
	Бедрата я боляха от вътрешната страна. Сърцевината й туптеше от всичкото триене. И тя цялата беше пропита с миризмата му, отвътре и отвън.
	Не би променила нищичко. Е, може би само едно…
	— Какво те измъчва? — вдигна глава той.
	— Моля?
	— Какво не е наред?
	Не би трябвало да се изненадва, че бе в състояние да усети настроението й, дори полузаспал и в пълна тъмнина. Беше в забележителен синхрон с нея, и то не само сексуално.
	— Лейла?
	— Не искам да си тръгваш — прошепна. — Не мога да понеса мисълта да не…
	Гласът й заглъхна. Той наведе глава и я целуна по шията. Не каза нищо, но това не я изненада. Какво би могъл да каже? Тя имаше малките си и колкото и да обичаше Кор, нямаше да ги заведе в Древната страна. Те имаха нужда от баща си.
	А и Куин никога нямаше да го допусне.
	— Недей да мислиш за това, обич моя.
	Прав беше. Той щеше да й липсва през остатъка от живота й. Защо да започва отсега, когато все още беше с нея?
	— Знам толкова малко за теб — промълви. — Как си израснал. Къде си пътувал. Как си се озовал тук.
	— Няма нищо за разказване.
	— Или не искаш да знам.
	Мълчанието му отговори на този въпрос. Не че не можеше да се досети за доста неща благодарение на онова, което беше прочела за него в Светилището. Всъщност тъгата й заради проявената към него жестокост бе болка, стигаща до дъното на душата й… особено когато си помислеше за Рамп. Мисълта, че един родител може да захвърли невинно дете просто защото има дефект, който не е по негова вина, бе нетърпима и все пак не можеше да престане да мисли за това.
	— Не ни остава много време — каза меко, макар че току-що си беше обещала да не мисли за раздялата им. — Веднага щом откриеш бойците си, ще ги заведеш при Рот, за да му се врекат във вярност, и после ще си заминеш. Трябва да вместя цял живот в нощите, които ни остават.
	— Ти ще продължиш напред.
	— Също като теб. Но не заедно. Така че, моля те, допусни ме до себе си. Докато все още имаме време. Не ми спестявай нищо както от доброто, така и от лошото, за да те опозная напълно.
	— Ако не искаш да губим от времето си, нека не говорим.
	Опита се да я целуне, но тя не му позволи.
	— Не се страхувам от миналото ти.
	Гласът му стана по-нисък.
	— А би трябвало.
	— Никога не си ме наранявал.
	— Не е вярно и ти го знаеш.
	Докато Лейла си спомняше как я беше отпратил, той седна, запали лампата и преметна крака през ръба на леглото. Не си тръгна обаче.
	Искаше й се да го докосне, да прокара ръка по гръбнака му, да го облекчи, докато той отпускаше глава в ръцете си. Знаеше обаче, че не бива.
	— Усещам разкаянието ти — прошепна.
	Кор дълго мълча, а после каза:
	— Възможно е нечие влияние да те тласне към посоки, които… — Поклати рязко глава. — Не, сам сторих онова, което сторих. Никой не ме принуди. Последвах един зъл мъж и станах зъл и сега държа себе си виновен за това.
	— Разкажи ми — помоли тя.
	— Не.
	— Ще те обичам въпреки това.
	Кор застина, а после бавно се обърна към нея. Върху лицето му се бяха спуснали сурови сенки.
	— Не знаеш какво говориш.
	— Обичам те. — Сложи длан върху ръката му и задържа погледа му, предизвиквайки го да отрече чувствата й. — Чу ли ме? _Обичам те._
	Той поклати глава и извърна поглед.
	— Не ме познаваш.
	— Тогава ми помогни да те опозная.
	— И да рискувам да ме изхвърлиш? Казваш, че искаш да прекараме времето, което ни остава, заедно. Гарантирам ти, че това няма да се случи, ако ме познаваше по-добре, отколкото ме познаваш сега.
	— Никога не бих те изхвърлила.
	— Майка ми вече го направи. Защо с теб да е различно? — Той поклати глава. — Може би е знаела по какъв път ще поема. Може би не е било заради устната ми.
	Лейла прекрасно си даваше сметка, че трябва да бъде много внимателна.
	— Майка ти те е изоставила?
	— Бях поверен на грижите на бавачка, докато и тя не ме изостави.
	— Ами баща ти? — попита Лейла напрегнато.
	Макар да знаеше нещичко за това.
	— Мислех, че е Блъдлетър. Каза ми, че е моят баща, но по-късно научих, че не е така.
	— Никога… никога ли не си се опитвал да откриеш кой е?
	Ръцете на Кор се напрегнаха, а после се свиха в юмруци.
	— С течение на времето научих, че биологията означава по-малко, отколкото изборът. Моите бойци — те ме избраха. Избраха да ме последват. Те са моето семейство. А двамата вампири, станали причина за моето зачатие и раждане, след което са ме изоставили, докато съм бил неспособен да оцелея сам — не е нужно да научавам самоличността или местонахождението им.
	Неподправен страх прониза сърцето на Лейла, когато си го представи като новороден, а после като малко момче, неспособно да се защитава, и най-сетне като претранс, преминал през преобразяването си без ничия помощ.
	— Как изобщо си оцелял? — прошепна.
	— Правех това, което трябваше. И се борех. Винаги ме е бивало да се боря. Единственото полезно, което получих от родителите си.
	— Преобразяването ти… как успя да преживееш промяната?
	Беше искрен въпрос, защото това не се споменаваше в животоописанието му.
	— Дадох колибата, в което живеех, на курвата, която ме обслужваше. Трябваше да й платя, в противен случай не би ми позволила да пия от вената й. Стори ми се справедлива замяна — моят живот срещу убежището ми. Прецених, че мога да си намеря друго място, където да живея, и действително беше така.
	Лейла седна и придърпа чаршафите до брадичката си.
	— Не бих могла да причиня това на едно бебе. Наистина не бих.
	— Ето защо си достойна жена. — Кор сви рамене. — Освен това аз бях провалено зачатие. Сигурен съм, че и двамата биха предпочели да бях умрял в утробата или при раждането… дори ако това убиеше майка ми. По-добре малкото ти да умре, отколкото да родиш на този свят някой като мен.
	— Това е грешно.
	— Такъв е животът и ти го знаеш.
	— А после си отишъл във военния лагер.
	Кор я погледна, изражението му беше сурово.
	— Твърдо си решена да го изкопчиш от мен, нали?
	— Не е нужно да се криеш от мен.
	— Искаш ли да знаеш как изгубих девствеността си, тогава? — сопна се той. — Искаш ли?
	Лейла затвори очи за миг.
	— Да.
	— О. почакай. Може би трябваше да бъда по-точен. Искаш да знаеш кога за първи път чуках жена или кога за първи път правих секс? Защото те не са едно и също. Първото ми струва десет пъти по-скъпо от обичайната цена с една проститутка в Древната страна и първото, което тя стори след това, бе да изтича до реката и да ме отмие от себе си. За миг се зачудих дали не се кани да се удави, толкова яростно се хвърли във водата.
	Лейла примига, за да преглътне сълзите си.
	— А… другото?
	— Бях изчукан от войник. Пред всички във военния лагер. Защото той ме победи в битка. Тече ми кръв в продължение на часове след това.
	Лейла затвори очи и усети, че произнася безмълвна молитва.
	— Все още ли ме искаш? — провлачи той.
	— Да. — Тя отвори очи. — Ти не си нечист за мен. Нито по-малко мъж.
	Усмивката върху лицето му я уплаши, толкова бе студена и далечна.
	— Аз правех същото, между другото. Когато успеех да победя.
	Обзелата я скръб бе прекалено дълбока и всепоглъщаща за сълзи.
	Освен това знаеше точно какво прави той. Опитваше се да я отблъсне, предизвикваше я да си тръгне, за да не се налага да го стори той. Беше го правил и преди, а нима можеше да очаква нещо друго от мъж, който бе отхвърлян цял живот?
	— Все още ли искаш това? Все още ли обичаш това? — Когато Лейла не отговори, той посочи лицето, а после тялото си, сякаш принадлежаха другиму. — Е, Избранице, какво ще ми кажеш?


>	49

	Вишъс тръгна от имението на Братството сам, без никому да каже къде отива. Не че криеше нещо, просто Бъч беше на бойното поле с Рейдж, Джон Матю и Тор, а Рот беше в къщата за аудиенции заедно с Фюри и Зи, и дрън, дрън, дрън.
	О, а Джейн беше в клиниката.
	Което беше окей.
	Така че, да, нямаше никой, на когото да каже, и никой, който да се чуди къде е. Всичко беше наред.
	Снежната буря от предишната нощ бе оставила след себе си сериозен проблем с разчистването и когато се дематериализира близо до центъра на Колдуел, Ви завари точно това, което очакваше: да, тук-там чистеха, но все още имаше огромни количества сняг, затрупали паркирани коли и жилищни блокове, главните пътища бяха сведени до две платна, страничните улички бяха непроходими, а тротоарите — изчезнали под снега.
	Адресът, където прие физическите си очертания, беше триетажна викторианска къща, разделена на три апартамента. И в трите имаше запалени светлини и човеците в тях разпускаха след работа.
	Или, в случая на онзи, от който се интересуваше, се друсаха.
	Премести се върху покрива на сградата отсреща, запали ръчно свита цигара и зачака. Човекът, когото чакаше, все още не се беше прибрал — знаеше го, защото беше направил някои проучвания за добрия стар Знам Стокър.
	„Той“ се оказа жена. Някоя си Джо Ърли, която по една случайност работеше в „Колдуел Куриър Джърнъл“.
	Честно казано, фактът, че е жена, го беше впечатлил. Беше предположил, че яснотата на изразяване и неемоционалното излагане на фактите в блога означават, че пръстите по клавиатурата са на мъж, но не беше ли неговата шелан същата?
	Джейн бе корава и с по-ясна мисъл и от него.
	Например — сигурен бе, че Джейн не се беше сдухала заради състоянието на връзката им. Не, тя си вършеше работата и спасяваше животи. Той бе този, който като нищо щеше да напише писъмце до някоя вестникарска колона със съвети.
	„Океееееееееееей, нека се опитаме да не свеждаме всичко до себе си, става ли“ — помисли си той.
	Докато пушеше, мъчейки се да отклони вниманието си от връзката си, умът му действително пое в друга посока. Твърде жалко, че това не бе кой знае какво подобрение. Ако приемем, че искаше просто малко спокойствие.
	Докато седеше на бюрото си през деня, преглеждайки видео клипове в Ютюб, фейсбук страници и акаунти в Инстаграм за хора, забелязали вампири, беше изкушен от един свой стар имейл адрес, който бе изоставил веднага щом доктор Джейн се беше появила в живота му.
	Всъщност беше го изоставил почти веднага след като бе срещнал Бъч.
	Името му, което беше псевдоним, както и акаунтът в Gmail, бяха същите, с които бе регистриран в сайтове, където подчинени си търсеха доминиращи както в рамките на расата, така и извън нея.
	Никога не бе имал проблем да си намира желаещи. Мъже и жени, вампири и човеци, които до последния си търсеха едно специфично преживяване, а Ви си беше създал рутина, която следваше. Първо се срещаше с тях в някой клуб и ги преценяваше, избирайки най-привлекателните… или онези, които според него щяха да му предложат най-доброто представление. След това ги отвеждаше в апартамента си в „Комодор“ и се забавляваше с тях, докато не се отегчеше. Тогава ги изритваше.
	С неколцина се беше срещнал повече от веднъж. Огромната част обаче бяха за еднократна употреба. Само с трима се беше виждал редовно.
	По онова време ставаше дума единствено за това да освободи напрежението, да укроти тъмната си страна, да обуздае инстинктите си.
	Днес беше влязъл в акаунта си.
	По обед.
	Веднага след като беше получил съобщение от Джейн, че операцията на майката на Блей е минала добре, но тя искала да се прибере у дома, така че Джейн трябвало да остане в клиниката и да се опита да я увещае да не си тръгва. Написаното набързо съобщение беше дошло два часа след като му беше казала, че е приключила в операционната и е на път към Дупката, трябвало само да се увери, че по-възрастната Лирика ще излезе от упойката без проблем. Което беше предшествано, два часа по-рано, от съобщение, в което говореше за Асейл.
	Имаше близо двеста имейла в онази пощенска кутия.
	И той ги беше прочел до последния. Някои бяха кратки, нищо повече от основната информация и може би някоя снимка. Други бяха дълги и несвързани излияния в стил поток на съзнанието, за това какво искат да им направи. Имаше и такива, които го умоляваха да им даде втори шанс, да ги види отново. Както и встъпителни изречения с телефонни номера. И гневни тиради, че не можел просто да ги забрави, не, не можел, че не приемали това, че щели да го намерят и да го накарат да осъзнае, че са правилните за него…
	Беше като археологическа разкопка в останките от град, който някога бе построил, в който се беше нанесъл и над който бе властвал.
	На тясната, задавена от снега улица под него една хонда спря пред жилищния блок. Хората в нея говориха в продължение на около минута, а после вратата до шофьора се отвори и една стройна червенокоса жена излезе отвътре.
	— Значи, ще се чуем утре? — каза тя на човека в колата. — Окей. Да, заемам се, ще го кача на уеб сайта на „Колдуел Куриър Джърнъл“ още утре сутринта. Дик да върви на майната си.
	И като помаха за довиждане, затвори вратата и заобиколи предницата на колата. Разперила ръце, за да запази равновесие, прекоси една пряспа, следвайки пътеката, оставена от стъпките на миналите преди нея, прекоси тротоара и провери пощенската кутия до двете врати.
	Няколко минути по-късно Ви я видя да влиза във всекидневната на втория етаж и да казва нещо на типовете, които седяха на дивана пред телевизора и си подаваха наргиле с трева.
	Изглеждаше ядосана, помисли си Ви, когато я видя да слага ръка на хълбока си и да размахва нещо, което приличаше на наръч сметки.
	След това влезе в предната спалня и затвори вратата.
	Ви извърна поглед, когато тя започна да се съблича, но напразно си беше дал труда — тя си свали само палтото, а останалото довърши в банята, чийто прозорец беше матиран.
	След това се настани на бюрото пред скапания си компютър „Епъл“ и влезе в интернет.
	Докато палеше поредната ръчно свита цигара, Ви си помисли дали просто да не й пусне един куршум в главата, но реши, че то е, защото е кисел. Ако не се брояха видео клиповете и другите неща, които качваше в интернет, бързата проверка на миналото й не беше разкрила нищо тревожно. Беше осиновената дъщеря на някакви богаташи. Работеше за „Колдуел Куриър Джърнъл“, нещо с поддръжката на интернет съдържанието. Преди това бе работила като рецепционистка в агенция за недвижими имоти. Впечатляващо академично CV, но като немалко младежи не беше направила нищо с това.
	Освен ако не броим употребата на правилна граматика, когато говореше за вампири.
	Така че, да, единственото, което трябваше да стори, бе да изтрие това-онова в мозъка й и спокойно можеше да се прибере в Дупката.
	Всмукна от цигарата, изпусна струйка дим и загледа как се издига в неподвижния въздух.
	В далечината се разнесе вой на сирена.
	Линейка, помисли си. Това беше линейка.
	Над него, в кристално ясното, кадифено синьо небе блещукаха само най-ярките звезди, удавени от светлините на града, ала самолетите се виждаха ясно, полетът им описваше концентрични, невидими кръгове около международното летище на Колдуел.
	Сякаш Бог бе извадил маркер, за да огради с кръг града като нещо, към което искаше да се върне по-късно.
	След като се взира в човешката жена известно време, отново се зачуди защо не се заемаше с онова, заради което беше тук. Да проникне в сайта й и да поеме контрол върху него, след което да изтрие клиповете от Ютюб можеше да направи и вкъщи.
	По-точно — трябваше да го направи.
	Интернет беше като блюдо на Петри в лаборатория. Ако искаш да отгледаш някоя култура, просто създаваш правилните условия и оставяш времето да си свърши работата: достатъчно приказки за вампири, подкрепени от достатъчно видео материал, рано или късно, щяха да привлекат интерес, защото човеците обичаха плашещите неща, особено ако мислеха, че са секси.
	Ама че скука.
	По същата логика, ако искаш да убиеш някоя идея? Просто я караш да изчезне и не след дълго човеците, с техните вечни драми, щяха да я заменят с нещо друго.
	Склонността на човеците да се оставят да им отвлекат вниманието бе, ако не се броеше това колко лесно бе да бъдат убити, най-хубавата им черта.
	Защото, така де, когато ставаше дума за вампири, кой искаше да види как Елън Дедженерис интервюира Омега за любимите му традиции, за празниците или как книга за живота и смъртта на Лаш попада в класацията на бестселъри на „Ню Йорк Таймс“.
	Или, оставяйки шегата настрана, човеците да започнат да преследват расата. Тези двукраки плъхове не се разбираха дори помежду си. Ако изведнъж откриеха, че водят съвместно съществуване с вампири?
	Спокойно можеше да изтриете думите _съвместно_ и _съществуване_ от речника си.
	Така че щеше да се наложи да изтрие тази малка каша от интернет, както и да си „поговори“ с госпожица Джо Ърли. Ако приемем, че цял живот се беше интересувала от вампири, той нямаше да е в състояние да промени това, но определено можеше да почовърка в мозъка й и да я отклони от блога й.
	Да, помисли си, време бе да се материализира в спалнята й, да открие какво се случва в черепа й, след което да се прибере у дома и да направи основно почистване в интернет.
	Аха.
	Да.
	И все пак остана на мястото си, ръсейки пепел върху заснежения покрив, премествайки тежестта на тялото си, когато единият му крак се умореше, изпъвайки гръб от време на време.
	Това, че не си тръгваше, нямаше нищо общо с жената. Не, оставаше по същата причина, поради която беше излязъл.
	Когато обмисляш да изневериш на своята шелан, на съвестта ти никак не й е лесно. И определено не е нещо, което искаш да правиш в къщата, която делиш с нея.


>	50

	Докато Кор чакаше Лейла да му каже, че иска да си върви, кръвта бушуваше във вените му, а главата му кипеше от спомени. Никога не бе говорил с никого за онова, което бяха сторили с него във военния лагер, нито за онова, което той бе причинявал на другите. Като за начало, никой не го беше питал. Бойците му или бяха правили същото, или някой го беше правил на тях, така че едва ли можеше да се очаква да бъде тема за разговор сред тях, нещо, за което да си спомнят, защото предизвикаше топли, щастливи чувства. А освен бойците си Кор не беше срещал никой, който да иска да го опознае.
	— Е — настоя, — какво ще кажеш.
	Не беше въпрос. Изобщо не би се учудил, ако тя…
	Лейла го погледна право в очите и когато заговори, гласът й беше съвършено равен.
	— Това, че оцеляването е страховито, понякога трагично начинание. И ако очакваш да изпитвам друго, освен тъга и съжаление заради станалото с теб, дълго ще трябва да почакаш.
	Кор бе този, който пръв отмести поглед. И докато тишината между тях се проточваше, нямаше представа какво изпитва. Изглежда обаче, докато се взираше в ръцете си сякаш от огромно разстояние, трепереше.
	— Никога ли не си се чудил какво е станало с родителите ти? — попита тя. — Или да откриеш дали нямаш брат или сестра?
	Или поне това му се стори, че я чува да казва. Умът му не се справяше особено добре.
	— Извинявай — смотолеви, — какво?
	Леглото се раздвижи, когато тя седна до него; краката й, преметнати през ръба, висяха във въздуха, докато неговите, които бяха по-дълги, достигаха пода. След миг усети как нещо обгръща голите му рамене. Одеяло. Беше го завила с одеялото, сгънато в долната част на леглото.
	Миришеше на нея.
	Беше топло като нея.
	— Кор?
	Когато той не отговори, тя обърна лицето му към своето. Прииска му се да затвори очи, когато я погледна. Беше твърде прелестна за него и миналото му. Беше изтъкана от доброта, а той вече й бе коствал толкова много: домът, спокойствието с малките…
	— Любовта е нещо, което се случва между душите. — Тя сложи длан в центъра на гърдите му. — Нашата любов е между твоята душа и моята. Нищо няма да промени това, нито твоето минало, нито нашето настояще… нито каквото и бъдеще да успеем да си създадем далече един от друг. Поне не и за мен.
	Кор си пое дълбоко въздух.
	— Искам да ти вярвам.
	— Не на мен трябва да вярваш или да не вярваш. Това е закон на Вселената. Можеш да спориш с него колкото си искаш… или пък би могъл да приемеш благословията такава, каквато е.
	— Ами ако тя е била права?
	— Кой? Ако кой е бил прав?
	Кор извърна очи, приковавайки поглед в босите им крака.
	— Бавачката ми все повтаряше, че съм прокълнат. Че съм зъл. Когато ме… — Млъкна, тъй като не искаше да говори за побоите. — Казваше ми, че съм развален отвътре. Че лицето ми просто показвало гнилата ми същност. Че същинското разложение е вътре в мен.
	Лейла поклати глава.
	— Значи, е говорила за себе си. Разкривала е истината за себе си. Да изрече такива неща на едно невинно дете? Да отрови ума му и да го измъчва по този начин? Ако съществува друга дефиниция на злина и поквара, не знам каква е тя.
	— Виждаш твърде много добро в мен.
	— Защото това си ми показал. Винаги си бил добър с мен.
	Ръката й улови неговата, която беше вкопчена в коляното му, и я стисна, докато той се мъчеше да осмисли нейната лоялност и доброта. Да, тя никога нямаше да разбере истинските мащаби на зверствата му и може би така бе най-добре. Щеше да й попречи да се почувства зле, че го беше преценила толкова погрешно.
	— Трябва да ти кажа нещо.
	Напрежението в гласа й го накара да я погледне.
	Сега, помисли си Кор, сега щеше да му каже да си върви.
	— Дължа ти извинение. — Пусна ръката му и сплете длани, сякаш й беше трудно да намери думи. — Направих нещо, което навярно не биваше… и за което определено трябваше да ти кажа по-рано. И съвестта ми ме убива.
	— Какво е то?
	Смущението й се усили и за Кор бе лесно и истинско облекчение да сменят темата и да се съсредоточи върху онова, което я измъчваше.
	— Лейла, не можеш да сториш нищо, с което да ме разстроиш.
	Думите се изляха от нея забързано, но ясно:
	— В Светилището, където живеят Избраниците, има голяма библиотека с животоописания. В книгите там се съхранява информация за всички мъже и жени от расата, описана от Избраниците, след като са видели в купите всичко, добро и лошо, случило се на земята. Това е пълна хроника на расата, битките и честванията, пиршествата и гладуванията, тъгата и скръбта… смъртите и ражданията.
	Тя замълча и Кор усети, че сърцето му забива учестено.
	— Продължавай.
	Лейла си пое дълбоко дъх.
	— Исках да науча повече. За теб.
	— Прочела си онова, което пише за мен?
	— Да.
	Кор отметна одеялото, с което го беше завила, и като се изправи, закрачи напред-назад.
	— Защо тогава се хаби да ме питаш за миналото ми? Защо ме принуди да изрека…
	— Не всичко е записано там.
	— Току-що каза, че е.
	— Не и чувствата. Не и мислите ти. Освен това не знаех за… — Тя се прокашля. — Знаех, че си бил във военния лагер, но какво точно се е случвало там, не е описано.
	Кор спря и се обърна към нея. Тя бе блажено гола, великолепното й тяло бе изложено пред очите му в топлата спалня, покрито единствено от дългата й прекрасна руса коса. Беше притеснена, но не се свиваше от страх, и той за кой ли път се зачуди защо, по дяволите, жена като нея би имала нещо общо с такъв като него.
	Какво не й беше наред, зачуди се.
	— Е, какво прочете за мен? — попита.
	— Знам кой е баща…
	— Спри. — Вдигна ръка с разперена длан, а по челото и горната му устна изби пот. — Спри дотук.
	— Толкова съжалявам. — Тя посегна към захвърленото одеяло и го уви около себе си. — Трябваше да ти кажа. Просто…
	— Не съм ядосан.
	— Не си?
	Кор поклати глава и наистина го мислеше.
	— Не.
	След миг отиде до панталона, който се бе наложило да заеме, и го обу. Стори същото и с тениската, която носеше, когато го простреляха. Вдигна ръба й и погледна дупката там, където куршумът го беше одраскал, а после огледа кожата си. Беше зараснала.
	Резултат от кръвта на Избраницата Лейла.
	— Знам, какво ще попиташ — каза сякаш отдалече.
	— Е, искаш ли да знаеш?
	Босите му крака отново се раздвижиха, отнасяйки го от единия край на стаята до другия, отново и отново.
	— Знаеш ли, имах една фантазия… когато бях малък. Всъщност няколко. Потъвах в тях, когато бавачката ми ме оковаваше пред колибата през нощта…
	— Оковаваше? — повтори Лейла немощно.
	— … за да си запълвам времето. Една от любимите ми бе да си представям кой е баща ми. Виждах го като велик воин, възседнал мощен жребец, и как една нощ излиза от гората и ме отнася на седлото зад себе си. В празните ми мечти той беше силен и се гордееше с мен и ние бяхме единни, търсехме единствено чест и доброто на расата. Велики воини, рамо до рамо.
	Усещаше, че очите й са впити в него, и това не му харесваше. И така се чувстваше достатъчно уязвим. Ала също както когато вадиш куршум, потънал в плътта ти, трябва да довършиш започнатото.
	— Това ми даваше сили да продължа. Дотам, че дори когато отивах в едно или друго сиропиталище, никога не се задържах дълго, защото винаги се страхувах, че той може да отиде в онази колиба и да не ме намери там. По-късно, когато пътят ми се пресече с този на Блъдлетър и той ме излъга, че е моят баща, за да ме накара да отида с него, толкова бях отчаян, че се промених, за да се нагодя към онзи зъл мъж, и това бе една от най-ужасните грешки в живота ми. — Той поклати глава. — Когато открих измамата му, се почувствах предаден, но това беше и завръщане там, където бях като дете. От самото си раждане живеех с мисълта, че съм отхвърлен от родителите си. Разполагали бяха с един-два века, за да преосмислят стореното и да се опитат да ме открият, но те не го направиха. Да науча имената им, какво се е случило с тях или къде живеят? Това няма да промени нищо нито за тях, нито за мен.
	Красивите очи на Лейла блестяха от сълзи и Кор виждаше, че се опитва да бъде силна заради него.
	Искаше му се да не я беше поставял отново в това положение.
	— Не ти се сърдя. — Приближи се и коленичи до нея. — Никога не бих могъл.
	Сложи ръце върху бедрата й и се насили да се усмихне. Искаше да й вдъхне увереност, да успокои ума и съвестта й, ала собствените му емоции бяха в хаос. Разговорът с нея беше отворил кутията на Пандора на миналото му и в ума му препускаха най-различни образи, спомени от детството му, от военния лагер, а по-късно — от времето с бойците му. Трупаха се като натрапници, напиращи да нахлуят през затворена врата, заплашващи да превземат цялото му същество.
	Ето защо миналото трябваше да си остане погребано, реши той, и дълго неразкрити истини трябваше да си останат такива. Да ги изровиш наново, не решаваше нищо, само вдигаше пушилка, която дълго не можеше да улегне.
	Добрата новина? Беше казал на бойците си, че ще се срещне с тях в четири часа, и това му даваше оправдание да сложи край на този разговор. Е, какво като едва минаваше два. Щеше да има нужда от време, за да се овладее.
	— Трябва да вървя.
	— За да откриеш бойците си?
	— Да.
	Лейла си пое дъх, сякаш за да се стегне.
	— Ще си сложиш ли бронираната жилетка? В случай че попаднеш на още лесъри?
	Кор се изправи, махвайки пренебрежително с ръка, за да я успокои.
	— Да, но не се притеснявай. Те вече почти не съществуват. Не помня кога за последен път видях един от тях.

	* * *

	Първото хранене у родителите на Блей бе, поне погледнато отстрани, съвършена сцена на закуска: влюбена двойка, две красиви деца и баба и дядо, насядали в кухня, която сякаш беше излязла от ретро женско списание.
	Ала действителността бе далече от каквото и да било съвършенство.
	Куин се облегна назад в стола и подпря чашата с кафе върху корема си. Което едва ли беше особено добра идея, като се имаше предвид какво се случваше вътре. За да зарадва голямата Лирика и да уважи усилията й, беше изгълтал четири яйца, шест пържени филийки, три чаши кафе и един портокалов сок. О, и три замразени шоколадови бонбона „After Eight“.
	Така че, да, напълно беше възможно да експлодира като в онзи филм на „Монти Пайтън“ и парченца от него да посипят красивата кухня с кленова ламперия, дървен под и медни тигани, които висяха като украса над кухненския остров.
	— Още пържени филийки? — предложи Лирика с усмивка и протегна подноса, при което Куин усети, че малко го дели от това да върне всичката вкусна храна, която тя беше приготвила, при все още неизядената.
	— Мисля, че ще си почина малко, преди да си взема допълнително.
	— Добре си похапна, синко — подхвърли бащата на Блей и също се облегна назад. — Май отдавна не си се хранил както трябва. Какво ви дава Фриц там, киноа и тофу?
	— О, нали знаеш, все съм зает.
	Всъщност трудно бе да се храниш, когато партньорът ти на практика се е изнесъл.
	— Твърде много работиш — заяви Лирика, докато наместваше съименницата си в ръцете си. — Не е ли така? Татко ти работи твърде много.
	Малката Лирика избра съвършения момент, за да изгука, ако целта й беше да разтопи сърцето на баба си.
	— Толкова прилича на Лейла. — Лирика погледна към своя хелрен. — Нали? Ще бъде много красива, когато порасне.
	Рок кимна и вдигна чашата с кафе като за наздравица срещу Куин и Блей.
	— Добре, че и двамата ви бива с пистолетите.
	— Ще се научи на самозащита — обади се Блей. — Така че да може сама да се грижи за себе си и…
	Млъкна рязко и погледна през прозореца.
	— Точно така — съгласи се Куин. — И ти ще я научиш. Нали, Блей?
	Когато Блей не отговори, Лирика погледна към Куин.
	— Май обсебих дъщеря ти. Цяла нощ не си я взел в ръце.
	Тя завъртя малката в ръцете си и при вида на чертите й, досущ като тези на майка й, Куин потръпна, но бързо се овладя.
	— Всъщност няма нужда, благодаря.
	Демонстративно се наведе на другата страна и заговори на Рамп, който беше в ръцете на Рок.
	— Теб също ще те научим да се биеш. Нали така, здравеняко?
	— Нали няма да го изпратиш на бойното поле? — рече Лирика. — Искам да кажа, навярно би могъл да поеме по друг път в живота…
	— Син е на брат — намеси се Блей, докато се изправяше. — Така че ще бъде като баща си.
	Вдигна чинията си и тази на майка си и се отправи към мивката.
	— Ето, Куин, вземи я — рече Лирика.
	Куин поклати глава.
	— Ще я сложиш ли в кошницата? Аз ще помогна със съдовете.
	— А ти — измърмори бащата на Блей на майка му — трябва да дадеш почивка на крака си. В леглото. Хайде.
	— Трябва да разтребя.
	— Не — заяви Блей твърдо. — Ти готвиш, аз разчиствам, забрави ли?
	— Послушай сина си, Лирика.
	Докато двамата подхващаха поредния си благовъзпитан, изпълнен с взаимно уважение спор, Куин отчаяно се мъчеше да улови погледа на Блей, докато си подаваха чинии и подноси, кани и чаши над кухненския остров.
	Блей обаче нямаше намерение да допусне това да се случи. Всъщност незнайно защо изглеждаше бесен, макар да го прикриваше добре, докато родителите му се готвеха да се оттеглят, за да може Лирика да се настани в леглото.
	Тя прегърна Куин и той й отвърна със същото.
	— Скоро отново ще дойда.
	— Гледай да го направиш. И да доведеш внучетата ми.
	Бащата на Блей я взе на ръце.
	— Връщам се след минутка, момчета.
	— Или пък — рече Лирика — би могъл да погледаш малко телевизия със своята шелан.
	— Трябва да помогна в разтребването…
	— Те са големи мъже. И сами могат да се справят. Хайде, има предаване за следващото масово измиране, което исках да гледаме заедно.
	— Точно за каквото си мечтаех — отвърна бащата на Блей.
	Докато двамата се отправяха към стълбите, Куин можеше да се закълне, че Лирика му кимна: _Аз ще се погрижа. Не се притеснявай, имаш време…_
	— Искаш ли да ми кажеш какво, по дяволите, става тук?
	Куин, който тъкмо отиваше към масата, за да вземе салфетките, се сепна и спря.
	— Моля?
	Блей се облегна на умивалника и скръсти ръце на гърдите си.
	— Цяла нощ не я погледна. Отказваш да я докоснеш. Какво, по дяволите, става?
	Куин поклати глава.
	— Извинявай, не разбирам…
	Блей посочи сърдито към бебешките кошници.
	— Лирика.
	— Не знам за какво говориш.
	— Друг път не знаеш.
	Докато Блей се взираше яростно в него, Куин почувства как изтощението му се завръща десетократно по-силно.
	— Виж, аз не…
	— Знам, че не съм техен родител, но…
	— Господи, пак ли това? — Куин отметна глава назад и се взря в тавана. — Моля те, не отново…
	— … няма да стоя безучастно и да ти позволя да я пренебрегваш само защото прилича на Лейла, а ти не можеш да търпиш Избраницата. Няма да го допусна, Куин! Не е справедливо спрямо дъщеря ти.
	Куин замалко да повтори, че не разбира, но не. Нямаше намерение да се измъква така.
	Блей размаха пръст насреща му.
	— Тя е добро дете и стига ти да не прецакаш нещо през следващите двайсет и пет години, ще се превърне в забележителна жена. И не ме е грижа, че името ми не фигурира в картоните за раждането им и че нямам никакви права над тях…
	— Не се засягай, но достатъчно с това. Вече не е вярно.
	Докато очите на Блей се присвиваха, сякаш всеки миг щеше да изригне, Куин бръкна в чантата с пелените, сложи наръч документи върху гранитния плот и ги плъзна към него.
	— Погрижих се за това.
	— Какво?
	Куин изпусна дъха си бавно и продължително, отиде до масата и се тръшна в един от столовете. Заигра се с една смачкана салфетка и кимна към документите.
	— Просто ги прочети.
	Блей очевидно беше в настроение да спори, но нещо явно го възпря. Някаква вибрация в атмосферата или пък беше изражението на Куин?
	— Защо? — попита.
	— Ще видиш.
	Докато другият мъж четеше документите, Куин следеше всеки нюанс върху познатото красиво лице, потръпването на челото, напрягането — а после отпускането — на устата и челюстта, пълното изумление и неверие, заменили гнева.
	— Какво си сторил? — попита Блей, когато най-сетне вдигна глава.
	— Мисля, че е очевидно.
	Блей се зае да прочете документите още веднъж, а Куин обърна поглед към двете бебешки кошници и двата чифта очички, които бяха започнали да се затварят.
	— Не мога да ти позволя да го направиш — каза Блей най-сетне.
	— Твърде късно. Това отдолу е печатът на краля.
	Блей заобиколи масата и почти падна в стола, на който седеше майка му допреди малко.
	— Това е…
	— Имаш моите родителски права. Сега законово ти си техен баща.
	— Куин, не е нужно да го правиш.
	— Как ли пък не. — Той посочи документите. — Заявих, че съм некомпетентен и негоден за баща. И кой да предположи, че да стреляш в спалнята на децата си е доста убедителен аргумент за това. Сакстън направи необходимите юридически проучвания, след което отнесохме въпроса до Рот и той одобри.
	Не и охотно, разбира се. Ала в крайна сметка какво би могъл да стори? Особено след като Куин му беше обяснил какво цели.
	— Не мога да повярвам… — Блей отново поклати глава. — Какво ще каже Лейла по този въпрос?
	— Нищо. То не я засяга.
	— Тя е тяхната майка.
	— А сега ти си техният баща. Кажи й, ако искаш, или недей. Не ме е грижа. — Когато Блей се намръщи, Куин метна салфетката настрани и се приведе напред. — Виж, аз винаги ще бъда родният им баща. Моята кръв тече във вените им. Никой и нищо не може да промени това. Не се отказвам от факта, че ги създадох, нито от действителността, че винаги ще бъда част от живота им. Това, което правя, е да ти дам законово право на глас. Когато откачих в онази проклета спалня беше емоционална реакция. — Той отново посочи към документите. — Това тук е действителността.
	Блей стоеше и се взираше в документите.
	— Просто не мога да повярвам, че си го направил.
	Куин се изправи и се залови да закопчае децата в кошниците им, започвайки от Рамп. Когато се обърна към Лирика, се опита да бъде бърз. Опита се да не я поглежда в лицето.
	Смущаващо чувство премина през него и той си заповядала го прогони.
	— Налага се да оставя Лейла да ги вземе утре вечер. Според графика и двамата сме на бойното поле. Така че, ако не решиш да се смениш, ще се видим в имението утре вечер, преди да излезем. — Поспря за миг, преди да вдигне кошниците. — Освен ако не искаш да се прибереш с мен още сега.
	Не се учуди, когато Блей поклати глава.
	— Добре, надявам се да те видя утре. Ела по-рано, ако искаш да прекараш известно време с децата си, преди тя да ги отведе.
	Беше достатъчно разумен, за да не предположи, че Блей би искал да се види с него.
	Вдигна двете кошници, обърна се и се отправи към изхода. Докато вървеше по коридора, се надяваше, че Блей може да получи неочаквано просветление и да се втурне след него.
	Когато това не стана, отвори вратата и излезе навън.


>	51

	Отлаганията бяха неприемливи. Необясними. Недопустими.
	Докато се освобождаваше от прегръдките на любовницата си, на Троу му се искаше да крещи. Като за начало, предишната нощ не беше успял да намери в килера всички съставки за магията или каквото и да бе онова, което правеше. Това означаваше, че се бе видял принуден да отиде в града (не с какво да е, а с бентлито на хелрена на къщата), за да се опита да открие черен лакриц и шафран, и черни свещи.
	Да намери такива свещи в два часа през нощта в Колдуел, го бе довело почти до полуда.
	Беше опитал в три денонощни супермаркета — безуспешно. Дрогерия. Всъщност — две. Нищо. А после, когато се беше прибрал, госпожичка Сръдла му беше вдигнала истерична сцена.
	Замалко да й обърне окончателно гръб. Ала дотогава нощта вече бе започнала да преваля, пък и все още се нуждаеше от проклетите свещи и машинното масло.
	След като я беше гледал как превръща разговора за връзката им в същинско представление, което бе траяло поне два часа, беше принуден да я изчука три-четири пъти. След това бе дошъл ред на пристъпите на плач, съжаления и укори. Последвани от вричания в любов, на които изобщо не беше повярвал.
	Докато успее да се откопчи и да отиде да намери доген, на когото да даде нарежданията си, беше станало четири следобед.
	Догенът се беше върнал едва в шест, а Първото хранене се беше проточило сякаш цяла вечност. Сега, след още един рунд секс, най-сетне беше свободен. Тя беше заспала дълбоко и щеше да си остане така, тъй като Троу тайно й беше дал седем валиума от шишенцето, което тя държеше в банята си.
	Таблетките бяха напълно незабележими в еспресото, което беше изпила с онова, което човеците биха нарекли закуска.
	Троу стана и движейки се бързо из сумрачната й спалня, откри сребърния си халат, облече го и излезе. Стъпките му, докато се отдалечаваше по коридора, бяха изпълнени с нетърпение, което обикновено изпитваше единствено когато отиваше при нова любовница.
	И наистина, когато най-сетне се озова в своя апартамент, той се втурна към леглото, бутна възглавниците настрани и притисна книгата до сърцето си. Усети я да се стопля от допира му и се усмихна.
	— Да, наистина отне твърде дълго. Така е. Ала ето ни тук. Да го направим сега.
	Струваше му се подобаващо да угаси лампите, сякаш вършеше нещо тайно, нещо свято, а може би това не бяха правилните думи. Не че го беше грижа кои бяха те. Смътно, на заден план в ума си знаеше, че това, което прави, е зло. И наистина, когато седна в южния ъгъл на спалнята си и постави Книгата върху килима, имаше чувството, че всичко е тъмно и потънало в сенки.
	Нямаше обаче да мисли за това. Щеше да се съсредоточи изцяло върху целта си.
	— Имам своята вяра и моята вяра има мен — мълвеше, докато Книгата се отваряше сама и страниците се запрелистваха. — Имам своята вяра и моята вяра има мен…
	Когато стигна до точното място, страниците лумнаха, сякаш усетили, че очите му се нуждаят от помощ.
	— Колко мило от твоя страна — каза Троу, милвайки гръбчето й.
	Върху пергамента се появиха символите на Древния език и той прегледа набързо задачата, която му предстоеше. Така, съставките. Трябваше му…
	Изпод леглото долетя тракане. А после и откъм дрешника.
	Нещата, които беше надонесъл от килера и пазара, и гаража, се раздвижиха: пакетчетата с подправки, стъклената бутилка с винен оцет, пластмасовата бутилка от кока-кола, която беше напълнил с машинно масло от ретро ягуара, и всички останали съставки се понесоха през персийския килим към него с накъсани, подскачащи движения. Черните свещи бяха последни — по средата на разстоянието те се освободиха от кутиите си и се търкулнаха към него като цепеници, очевидно предпочитащи свободата пред това да бъдат затворени.
	Те всички се наредиха в полукръг пред него като ученици, нетърпеливи да ги вдигнат да си кажат урока.
	— Колко удобно…
	Дрънчене го накара да обърне глава. Нещо почукваше в чекмеджето на бюрото.
	Троу се намръщи и стана. Когато отвори чекмеджето, видя, че една от камите от предишния му живот се молеше да бъде освободена.
	— Ти също.
	Стисна дръжката и при допира й мислите му се насочиха към събратята му бойци. Към Кор.
	Тъгата, която това събуди, бе неочаквана, но не и непозната. Когато за първи път беше измислил плана за свалянето на Рот, сам беше поразен от дързостта си и почти бе успял да се убеди, че това е лудост. После обаче се беше свързал с глимерата и бе открил подкрепа, съюзници и средства, за да се бори с „подобренията“ на Слепия крал.
	Никое от които не беше в полза на аристокрацията.
	Възсядайки вълната на отчуждение и недоволство и манипулирайки я, за да подкладе допълнително недоволството на глимерата и да ги подчини на волята си, той се бе пристрастил към усещането за власт. В действителност и преди бе познал нещо такова, преди всичко да се разпадне с трагедията на сестра му и той да се озове заедно с Кор и шайката копелета. В Древната страна, преди съдбата му да се слее с тази на групичката бойци ренегати, той бе мъж с положение и авторитет. И сега осъзна до каква степен неприязънта му към Рот се дължеше на това, че искаше да се завърне там, откъдето беше паднал.
	Може би беше малко прекалено да се опитва да сложи ръка на трона. Но не можеш да виниш някой за това, че се домогва до звездите, нали така?
	Отново се съсредоточи върху книгата и препрочете указанията. Два пъти. А после взе медния съд и направи паста от подправките, оцета и маслото. Миризмата беше неприятна, но когато трябва — трябва. След това беше ред да намаже една от свещите със смеската, оставяйки единствено фитила недокоснат. А после захлупи съда с ръка и го обърна, прехвърляйки остатъка от съдържанието му върху дланта си. Сложи свещта върху малката купчинка, която беше направил, след което отметна килима настрани и прехвърли странната скулптура върху голия под, очертавайки малка пътечка от пастата настрани от нея, на няколко сантиметра от съда.
	Отново прегледа набързо указанията, за да се увери, че досега е направил всичко както трябва.
	Следващата съставка беше кръв и той я осигури, като прокара острието на камата по дланта си. Болката беше сладостна, а мирисът на шурналата кръв — уханен в носа му. Поднесе раната над свещта и остави алените капки да се стекат по восъка, внимавайки фитилът да остане сух. След това остави кръвта да покапе върху купчинката на пода.
	Близвайки дланта си, за да спре кървенето, взе запалка, свали капачето й и щракна. А после запали свещта.
	Лумналият пламък беше красив в съвършената си простота, прозирен, жълт светлик с формата на сълза, поклащаща се върху фитила.
	Пленително.
	Троу го погледа известно време и зърна в танца му еротичните движения на жена.
	В главата му, дошъл незнайно откъде, прозвуча глас: _Чакам те, обич моя._
	Троу се отърси, разтърка очи и почувства как страхът му отново се пробужда. Само че нямаше връщане назад, нито пък искаше да изостави този ритуал или каквото и да бе това. Отново щеше да стане онзи, който бе някога, и щеше да ръководи расата с армия, която следваше единствено и само него.
	Приведе се напред и сложи длан върху пътечката от паста.
	— Имам своята вяра и моята вяра има мен…
	Замахна решително и заби камата в опакото на дланта си, пронизвайки плът и кост, докато острието не потъна в дъските на пода.
	Пъшкайки от болка, стисна зъби, за да не изкрещи, докато пред очите му притъмняваше. Когато зрението му се завърна, примига и погледна към камата. Към пламъка. Към…
	Не се беше случило нищо особено. Нищичко.
	Изчака още малко, а после изруга. Каква гадост беше това?
	— Ти ми обеща — сопна се на Книгата. — Каза ми, че това ще…
	Не успя да довърши, защото нещо привлече погледа му.
	Търсил бе на погрешното място. Не беше свещта, нито пламъкът, нито дланта му или ножът, където откри онова, което беше създал.
	Не, то беше в сянката, която дръжката и острието на камата хвърляха на светлината на свещта: в черните очертания върху дъските на пода нещо кипеше, приемаше форма… появяваше се.
	Троу начаса забрави миризмата и болката, докато гледаше как пред него се оформя някакво създание, контурите му се променяха като вода, тялото му беше безформено, безлико и прозрачно, докато се надигаше от сенките, ставайки все по-голямо и по-голямо…
	Всъщност то _беше_ сянка. И като че ли го гледаше, очаквайки заповед.
	Престана да расте, когато достигна размерите на зрял мъж, и остана да се полюлява наляво-надясно, като пламъка на свещта, сякаш беше закрепено за пода там, където върхът на камата беше пронизал плътта на Троу.
	Троу издърпа ножа с гримаса и прибра ръката си.
	В отговор създанието се издигна на около трийсетина сантиметра над земята, като балон на невидима връвчица.
	Троу се отпусна по задник на пода и го зяпна. След това улови окървавената кама за върха и я хвърли, така че острието й се заби в сянката.
	Разнесе се съскане и цвърчене, ала ножът тупна на пода от другата страна, сякаш беше срещнал единствено въздух.
	Троу се прокашля и нареди:
	— Вдигни камата.
	Сянката се завъртя и оръжието бе вдигнато от пода, стиснато в разклонение на по-голямото цяло, което бе нещо като ръка. А после създанието зачака, сякаш готово за следващата заповед.
	— Пронижи онази възглавница.
	Троу посочи към леглото и създанието се раздвижи със светкавична бързина, толкова мълниеносно, че очите едва успяваха да го следват, тялото му се удължи, а после изплющя като ластик.
	Прониза точно възглавницата, върху която Троу се беше съсредоточил, макар до таблата да бяха подредени още седем.
	След това зачака до леглото, полюшвайки се отново като балон.
	— Ела тук — прошепна Троу.
	Подчинението беше магическо. Силата — неоспорима. Възможностите…
	— Армия — каза Троу с усмивка, която разкри вампирските му зъби. — Да, армия от такива като теб ще ми свърши отлична работа.


>	52

	В средата на нощта, застанала в стаята за служителите в „При Салваторе“, Терез беше уморена, но доволна. Минаваше един часът, тя бе подредила масите си, събрала бе бакшишите и държеше резервната униформа, която щеше да отнесе вкъщи. Изпитваше удовлетворение от това как беше минало всичко. Беше объркала три поръчки, но не много сериозно: една грешна гарнитура, един ростбиф, който не беше опечен точно толкова, колкото трябваше, и беше поднесла тирамису вместо семифредо.
	Имала бе осем поръчки от четирима гости, една от шестима и три двойки. Което бе страхотно заради бакшишите. Ако продължаваше по същия начин, щеше да е в състояние да се изнесе от сегашната си квартира до средата на януари. Единственото, което трябваше да направи, бе да спести достатъчно пари за депозит и едномесечен наем за някое що-годе свястно място и готово. Нямаше да има разходи по преместването — не е като да притежаваше кой знае какво.
	— Е, това беше.
	Емил се приближи и тя му се усмихна.
	— Да, и още се държа на крака.
	— Справи се добре. — Той също й се усмихна. — Отиваме на заведение. Искаш ли да дойдеш с нас?
	— О, благодаря, но съм изтощена. Може би следващия път?
	Той извади нещата от шкафчето си, вълненото палто и шалът му бяха семпли, но с добро качество.
	— Значи, се разбрахме.
	Терез кимна с облекчение.
	— Чудесно.
	— До утре, Терез.
	Изрече го с френски акцент и от неговата уста името й прозвуча екзотично и изискано. Терез отново забеляза цвета на очите му. Толкова сини.
	— Готов ли си, Ем?
	Човешката жена, повикала го от прага, наближаваше трийсетте; имаше нещо остро в гласа, в погледа, в стойката на тялото й. Лиза? Нещо такова. Имаше тъмна коса, изсветлена в краищата, тъмни очи със завидно естествени ресници и крака, от които дънките, с които беше сменила униформата, се превръщаха в произведение на изкуството.
	Не беше проявила особен интерес към Терез, но беше ясно, че си брани територията.
	— Е?
	Емил кимна.
	— Готов съм. Чао, Терез.
	Лиза или както там й беше името просто се обърна.
	— Чао, Емил.
	Терез затвори шкафчето и преметна резервната униформа през ръката си. Все още носеше онази, с която бе работила днес — беше прибрала в раницата си дрехите, с които бе дошла, защото беше прекалено уморена, за да се преоблече. Единственото, което искаше, бе да се добере до леглото си и да затвори очи, защото, ако знаеше нещо за келнерството, то бе, че следващата смяна щеше да дойде по-бързо, отколкото краката щяха да престанат да я болят, ако не си починеше.
	Не можеше да не се възхити на човешките си колеги, които бяха излезли, за да се позабавляват. Обърна се, за да си върви…
	И се закова на място.
	— Ти? — прошепна, вдигайки очи високо, високо нагоре, към лицето на мъжа, за когото мислеше непрекъснато от предишната нощ насам.
	Трез, сянката, братът на собственика… убийствено красивата фантазия от плът и кръв, която бе обсебила ума й, стоеше на прага по начин, по който никой човек не би могъл, широките му рамене заемаха цялото свободно пространство, главата му почти докосваше касата на вратата. Носеше тъмносив костюм, който подчертаваше тъмната му кожа, и ослепително бяла риза, която сякаш грееше в синкаво като лунна светлина върху сняг.
	Лицето му бе по-красиво, отколкото го помнеше.
	И това я накара да се зачуди дали долната му устна бе още по-мека, отколкото си я спомняше.
	— Опитах се да стоя далече от теб — каза той тихо. — Издържах повече от двайсет и четири часа.
	Терез отпусна бавно раницата на пейката.
	— Ами… здравей.
	Трез пристъпи от крак на крак и напъха ръце в джобовете си.
	— Яла ли си?
	— Ъ, не. Искам да кажа, опитах ястията в началото на смяната, но… не.
	— Искаш ли да хапнеш набързо с мен?
	— Да.
	Това, че изобщо не се поколеба, вероятно я правеше да изглежда отчаяна. Не че я беше грижа: когато нарочно потискаш мисълта за това какво е добро за теб, не искаш да си оставиш прекалено много време за размисъл.
	— Ела. — Той кимна над рамото си. — С колата съм.
	Докато прекосяваха кухнята, Терез беше навела глава. Имаше чувството, че на брат му, собственика на „При Салваторе“, това няма да му хареса, а той стоеше до една от печките и готвеше. Разбира се, независимо дали беше свела очи, или не, едва ли щяха да останат незабелязани.
	Когато стигнаха до служебния изход, Трез задържа вратата отворена и Терез изобщо не се изненада да види съвсем същото беемве — различен беше единствено цветът. Не се изненада и когато Трез заобиколи колата, за да й отвори вратата, и й помогна да се настани на седалката до шофьора.
	Когато и той се качи, вътрешността на автомобила сякаш се смали, но тя нямаше нищо против, защото, господи, това тяло… И господи, миришеше толкова хубаво — одеколонът му, а може би неговото собствено ухание възбуждаха сетивата й.
	— Къде искаш да отидем? — попита я, докато палеше двигателя и минаваше на задна предавка.
	Радиото беше настроено на Сириус Екс Ем и тя се усмихна.
	— Харесваме една и съща музика.
	— Така ли? — попита той, докато подкарваше през паркинга.
	— О, да. Обожавам Кент Джоунс.
	— И аз. — Пред главния път, по който бяха опитали да поемат предишната нощ, поспря за миг. — Хей, знам една страхотна денонощна закусвалня. Не е нещо лъскаво…
	— Аз не съм от лъскавите жени. Нещо обикновено е съвсем окей.
	— Ти не си обикновена.
	Интересно как думи като тези, излезли от устата на мъж, облечен като него, изглеждащ като него, справящ се с подобен автомобил като него, бяха, все едно й бяха връчили короната на Мис Америка, Нобелова награда за мир и ключовете за Бъкингамския дворец едновременно.
	Е, добре де, може и да преувеличаваше, но гърдите й изведнъж запяха, а главата й олекна, сякаш бе пълна с мехурчета като чаша шампанско.
	— Е, как мина първата ти работна нощ? — попита я, сякаш искаше да запълни тишината.
	Терез се прокашля и понечи да отговори неангажиращо, започвайки с трите си грешки, но с него бе толкова лесно да се говори, че много скоро вече разказваше с подробности.
	— Толкова се притеснявах, че няма да съм достатъчно добра. Работата наистина ми трябва, а на другите две, които си бях набелязала, не плащат толкова добре.
	— Нуждаеш ли се от аванс или нещо такова? Бих могъл да ти заема…
	— Не — отвърна тя рязко. — Но ти благодаря. Дойдох на този свят сама и сама ще се справя с проблемите си.
	Главата му се обърна рязко към нея и тя поуспокои топката.
	— Искам да кажа, не желая да бъда в тежест на никого.
	Пълни глупости. Истината бе, че повече нямаше да допусне да бъде уязвима пред когото и да било, по каквато и да било причина. Но това би прозвучало прекалено отбранително и странно в този контекст.
	— Какво ще кажеш за мача на „Сиракюз“? — подхвърли. — Непрекъснато си проверявахме телефоните в кухнята, докато чакахме поръчките.
	— Господи, и аз бях залепен за телефона. Онази зонова защита беше _щура_…
	Значи, и той си падаше по колежанския баскетбол, помисли си Терез с удивление. Ама сериозно, този мъж беше като еднорог.
	Закусвалнята се оказа страхотна — предната й част беше преустроен вагон, а задната — истински ресторант с маси. Имаше адски нюйоркско излъчване, а сервитьорките бяха като излезли от сериала „Зайнфелд“, облечени в еднакви жизнерадостни униформи и с отношение, сякаш си влязъл с взлом в къщата им й си се изходил върху дивана им.
	Фантастично.
	— Специалитетите им са пайовете, кафето и запечените картофи — каза Трез, докато се настаняваха точно до един знак ИЗХОД. — И пържените картофи. Хамбургерите им също си ги бива. О, чилито също е страхотно. — Отвори менюто и плъзна поглед по него. — А, забравих, правят и страхотен сандвич „Рубен“. И ростбиф.
	Терез притисна менюто до гърдите си и се усмихна.
	— Случайно да си пропуснал Първото хранене?
	Черните му очи се вдигнаха към нейните.
	— Какво? А, да, тази нощ аз трябваше да отворя.
	— Ресторант ли имаш?
	— Не, клуб. Всъщност два.
	Терез наклони глава на една страна и кимна.
	— О, да, подхожда ти. Изглеждаш лъскав и изискан.
	Сервитьорката им дойде до масата и само дето не им хвърли чашите с вода в лицата.
	— Какво ще ядете.
	Трез посочи към нея.
	— Терез?
	— Сандвич „Рубен“. Определено сандвич „Рубен“. Няма защо да гледам менюто.
	— Пържени картофи или чипс — долетя сопнатият въпрос.
	— Пържени картофи, ако обичате. Благодаря.
	Сервитьорката погледна към Трез.
	— Вие.
	Не задаваше въпроси. Звучеше по-скоро така, както би звучал един обирджия, когато допре пистолет до челото ти и ти поиска портфейла.
	Трез остави менюто настрани.
	— Чийзбургер. Американско сирене. Средно опечен. Пържени картофи. Два ябълкови пая, две кока-коли и допълване на колите преди десерта. Сметката, моля, кеш, задръжте рестото.
	Сервитьорката го погледна и кимна така, сякаш го фрасваше с юмрук в главата.
	— Само така.
	Тя се отдалечи, а Терез се засмя.
	— Очевидно те бива с жените.
	— Най-малкото с човешките жени, които сервират в два през нощта и на които им остават още четири часа, преди да могат да се приберат у дома.
	Бъбриха си, докато жената не се върна с двете кока-коли, и продължиха по същия начин, когато отново останаха сами.
	— О, да, открай време обичам баскетбола. Само „Мичиган Стейт“. Страшен фен съм на Изо. — Терез отпи малка глътка от кока-колата и се облегна назад с въздишка на удоволствие. О, ледената студенина, сладостта, мехурчетата. — Това определено е най-страхотната кока-кола, която някога съм опитвала.
	— Дълга нощ, вероятно си жадна. — Той се усмихна. — Всичко е в сравнението.
	Вярно беше. Да не забравяме и това, че този невероятен мъж седеше срещу нея.
	— Как така не си обвързан? — избъбри.
	Очите му се отвориха широко и тя изруга наум. Да не би да го беше изрекла на глас?
	Тъмният му поглед се отмести рязко, плъзна се по празните маси и столове наоколо. В заведението имаше само още две двойки, и двете бяха на бара в предната част, и Терез беше почти сигурна, че ако не можеха да ги видят, той сигурно щеше да стане и да закрачи напред-назад.
	— Извинявай — промълви. — Не е моя работа.
	— Ъ, няма нищо. Ами да, предполагам би могло да се каже, че нещата с любовта просто не се получиха при мен.
	— Не мога да си представя, че която и да било жена би зарязала някой като теб. — Терез потръпна и като затвори очи, поклати глава. — Окей, май ще е най-добре да млъкна.
	Той се облегна назад и усмивката му се върна за миг.
	— Намирам откровеността ти за освежаваща, как ти се струва това?
	— Хей, имам идея. Защо не отдадем всичко, случило се през това излизане, на факта, че съм изтощена? Нали се сещаш, предварително оправдание за всичко, което ще излезе от устата ми? Мисля, че така и двамата ще се чувстваме по-добре накрая.
	— Няма за какво да ти е неудобно.
	— О, само почакай. Храната ни дори още не е пристигнала.
	— Обичам откровеността.
	— Така ли? Е, значи, извади късмет с мен. Родителите ми все казваха…
	Гласът й заглъхна и той попита тихо:
	— Какво?
	Тя сви рамене.
	— Е, нали се сещаш. Че нямам филтър на устата.
	— Те в Мичиган ли са?
	— Не.
	— Да не са починали? — намръщи се Трез.
	Как да отговори на този въпрос?
	— Да. Майка ми и баща ми са мъртви.
	— О, господи, толкова съжалявам. — Изглеждаше така откровен, устните му изтъняха, челото му се сбърчи. — Сигурно ти е много трудно.
	— Затова дойдох в Колдуел.
	— Ново начало? — Когато Терез кимна, ръката му помръдна, сякаш се канеше да улови нейната. После обаче се спря. — Не е лесно, когато си онзи, останал тук долу.
	— Да говорим за нещо весело. — Терез разкърши врата си и се усмихна решително. — Нали се сещаш, всичко друго, освен семейства и несполучливи любови.
	Той отвърна на усмивката й.
	— Това ни оставя цял куп възможности.
	— Нали?
	— Хей, слушай, искаш ли да ми направиш услуга?
	— Разбира се.
	— Ще ми позволиш ли да ти намеря друго жилище? — Той вдигна ръце. — Знам, знам, не ми влиза в работата, но онзи квартал е наистина съмнителен и не казвам, че не можеш да се грижиш за себе си. Ясно е, че си интелигентна, способна жена, която може да ръководи живота си. Обаче сериозно. Толкова е опасно.
	— Много си мил.
	— Не съм сигурен, че повечето хора биха ме описали по този начин.
	— Какво биха казали тогава?
	Да, опитваше се да смени темата, но не защото предложението му я беше уплашило. По-скоро защото страшно й се искаше да приеме.
	— Добро отклоняване.
	— Моля?
	— Много умел начин да ми кажеш да си гледам работата.
	В този миг се появи сервитьорката и тръсна чиниите им на масата. Леле, помисли си Терез при вида на сандвича си. Ръжените филии бяха с размерите на дюшеци, а между тях трябва да имаше половин осолена крава.
	— Това е най-красивото нещо, което някога съм виждала — заяви тя.
	— Нали ти казах — съгласи се Трез.
	Сервитьорката само изсумтя, но Терез предположи, че би трябвало да са благодарни, че не им изсипа гарнитурата от пържени картофи върху главите.
	— Кажи ми — попита Трез, когато тя се отдалечи, — какво е отношението ти към кетчупа?
	— Обожавам го.
	Отвъртя капачката на шишето с кетчуп и й го подаде. Когато Терез приключи, той удави чийзбургера си с него.
	— Относно предложението ми да ти помогна…
	Терез вдигна внимателно половината от сандвича си.
	— Не знам, мисля, че ако се задържа на работа в „Салваторе“, ще мога да се изнеса в средата на януари. Не е кой знае колко време дотогава.
	— Знаеш ли, имам приятели, които притежават цял куп имоти в града. От расата са, нали се сещаш. Къщите са в добри квартали и се охраняват от… е, всичко е по последни технологии. Имат добри алармени системи и като бонус няма никакви наркомани във фоайето.
	— Колко обаче би струвало нещо такова? — Терез поклати глава. — Все още не съм спестила за депозит и няма да мога да си позволя…
	Той махна с ръка.
	— Не се тревожи за това.
	— Извинявай, но се налага. Забрави ли, сама се грижа за себе си.
	И като стана дума за това, тя отвори широко уста и отхапа залък. О, дааааааа, на това му се казваше рай. Ръженият хляб беше мек като памук, но по ароматност не отстъпваше на дресинга.
	Простена и Трез кимна.
	— Бива си го, нали? Радвам се.
	Зае се с хамбургера си и Терез беше впечатлена от маниерите му на хранене. Не мляскаше, нито се цапаше и час по час попиваше устата си със салфетката. Освен това успя да не покапе сакото си, което беше наистина впечатляващо.
	— Това коприна ли е? — попита тя, кимвайки към тялото му.
	— Сакото или ризата?
	— Ъм… и двете.
	— Да.
	— Красиви са.
	_И бас държа, че онова, което се крие под тях, е още по-хубаво…_
	Клепачите му изведнъж натежаха.
	— Не съм сигурен какво да отговоря на това.
	Терез остави сандвича и се свлече на пейката.
	— Господи.
	— Няма нищо. — Очите му се спряха върху устата й. — Не се притеснявай.
	Терез лапна последния залък от първата половина на сандвича си и избърса пръсти в салфетката.
	— Знаеш ли какво, мисля, че ще е най-добре да си вървя.
	— Не говори глупости.
	— Очевидно само това правя тази вечер.
	— Слушай какво ще ти кажа — рече той. — Реванширай ми се, като се настаниш в една от къщите на приятелите ми, за да не се чувствам виновен, ако ти се случи нещо.
	— Защо да се чувстваш виновен? Аз не съм твоя грижа.
	— Всеки мъж, всеки човек, който не се намеси, когато някой се нуждае от помощ, постъпва грешно.
	— Ами депозитът и наемът за първия и последния месец…
	— Ще измислим нещо. Нали се сещаш, разсрочени плащания. — Той сви рамене. — Виж, става дума за членове на расата, които се грижат един за друг. Трябва да се държим заедно в този свят. С човеците и лесърите ние сме малцинство.
	Сервитьорката отново се появи, носейки новите кока-коли и две чинии с гигантски парчета ябълков пай. Със сладолед. След това извади кочана с листа на поръчката, откъсна сметката, сякаш бе обидила майка ти, и я плесна върху масата.
	— Паят е за сметка на заведението. — Тя кимна към униформата на Терез. — В „При Салваторе“ ли работиш?
	Веждите на Терез подскочиха.
	— Да.
	— Професионална учтивост. Лека нощ.
	И тя се отдалечи, сякаш имаше мисия да затвори кухнята.
	— Леле — каза Терез. — Това беше мило от нейна страна.
	— Нямам нищо против хора, които са троснати, защото си изкарват почтено прехраната, работейки през нощта.
	— Нито пък аз. И бих й благодарила…
	— Но се притесняваше, че ще опре пистолет в главата ти? Добро решение.
	Умълчаха се и Терез си представи как се връща в онзи бордей.
	— Кога мога да се преместя? — избъбри.
	Трез я погледна през масата и бавно се усмихна.
	— Нека да направя едно-две обаждания и ще ти кажа.
	Терез сведе поглед.
	— Благодаря ти. — И веднага го погледна отново. — Но сама ще плащам за всичко. Не искам никакви намаления или нещо такова. Ще бъда просто обикновен наемател, става ли? Бих предпочела да остана където съм и да ме оберат, отколкото…
	Трез вдигна ръка.
	— Разбирам. Разбирам напълно. Просто ще се преместиш на място, където няма да е нужно да доказваш независимостта си, като те намушкат.
	— Точно така. — Тя се пресегна и взе сметката. — И като стана дума, аз ще платя за тази вечеря, а ти любезно ще ми позволиш.
	Трез отвори уста и тя сложи престорено ръка върху сърцето си.
	— О, няма защо. Наистина, за мен е удоволствие и прекрасен начин да ти се отблагодаря за добротата. Освен това страшно харесвам мъже, които са достатъчно уверени в себе си, за да оставят една жена да им бъде равна. Страшно е секси.
	Той затвори уста. Облегна се назад. Отново се приведе напред.
	— Леле — каза най-сетне.
	— Какво?
	Той се прокашля и оправи разкопчаната яка на ризата си. Която беше съвършено права.
	— Това е страхотен чийзбургер. О, да. И картофките си ги биваше.
	Върху лицето на Терез се разля усмивка.
	— Само почакай, докато стигнеш до пая. Мисля, че и на двамата страшно ще ни хареса.


>	53

	В уречения час Кор се материализира на покрива на Колдуелската застрахователна компания. Прие очертанията си в брулещите пориви на вятъра, който бушуваше високо над града, и си пое дълбоко дъх.
	Погледна през рамо и ги видя да се появяват един по един, неговите бойци: Зайфър, Балтазар, Сайфън и Син. Когато застанаха пред него, за миг го обзе гордост, защото ги беше избрал собственоръчно, вземайки от бойците във военния лагер онези, които според него бяха най-добрите от най-добрите. Бяха го следвали в безброй битки, заедно бяха победили безчет лесъри, убийците, загинали от ръката им, не можеше да бъдат преброени.
	В главата му неочаквано изплува образът на всички онези урни в пещерата на Братството. Кой знае, ако двете групи се бяха обединили? Може би войната вече щеше да е свършила.
	Зайфър пристъпи напред, очевидно с намерението да направи някакво изявление от името на всички.
	— Каквото и да кажете — изрече Кор във вятъра, — аз ще го приема и ще…
	Безстрашният воин се отпусна на колене и вдигна безмълвно очи към него.
	Докато вятърът фучеше около тях, развявайки косите и зимните им дрехи, Кор усети, че примигва учестено.
	А после бръкна в палтото си и извади ножа, който бе задигнал от кухнята на ранчото. Обви десница около острието и стисна силно. Когато отдръпна оръжието, шурна кръв.
	Протегна кървящата си длан на своя войник и Зайфър сведе глава и отпи от алената течност. След това избърса уста с опакото на ръката си и се изправи. Поклони се и отстъпи назад.
	Един по един останалите мъже повториха вричането във вярност, церемония, която бяха изпълнили много, много отдавна в една гора в Древната страна. Син беше последен, както и тогава, след което се изправи и свали нещо от гърба си.
	Кор занемя за миг, когато видя какво бе то. После обаче прокара език по раната върху дланта си, за да я затвори, и посегна да вземе онова, което му подаваха.
	Косата му. Същата, която бе спасила живота му от воините на Блъдлетър в онази гора. Същата, с която се беше бил в продължение на векове. Същата, която бе част от него толкова, колкото и собствените му крайници.
	— Къде я намерихте? — попита, докато я поемаше в ръцете си.
	Беше като да се завърне у дома.
	Зайфър погледна останалите и проговори:
	— В девическото училище „Браунсуик“. Единственото, останало след теб, което открихме.
	Кор премести тежестта на тялото си назад и замахна с голямото острие. Беше стар навик, към който се върна с радост, и начинът, по който тя се движеше, подчинявайки се на силата му, бе доказателство, че не само водата може да съществува в различни състояния едновременно. В правилните ръце, едно оръжие можеше да бъде едновременно твърдо и течно тяло.
	А после спря.
	— Няма да я използвам против Братството. Разбирате ли позицията ми?
	Зайфър огледа останалите. А после каза в режещия студен вятър:
	— Готови сме да те следваме. Ако ти последваш Рот, значи, сме готови и ние да го последваме.
	— Той очаква да му се закълнете във вярност. Да се закълнете в живота си, за да останете живи.
	— Ние следваме теб. Ако ти следваш Рот, сме готови да следваме Рот.
	Кор погледна Балтазар.
	— Какво казваш ти?
	— Същото.
	— А ти? — попита Кор следващия.
	Още едно кимване и той попита и последния от тях.
	Това не беше съгласието, което Слепия крал търсеше.
	— Ако това ви струва живота — продължи той, — ако ви преследват заради него, какъв е отговорът ви тогава?
	— Ние сме воини — заяви Зайфър. — И така вече ни преследват, който живее с кама в ръка, нерядко умира от кама в гърба. Нищо няма да се промени, освен непокътността на отколешната ни служба на истинския ни и единствен господар. В мир сме с положението си само по този начин и никой друг.
	Очевидно сериозно бяха обсъждали въпроса и бяха достигнали решение, което беше общо и непоколебимо и не подлежеше на обсъждане и промяна.
	Кор усети, че сърцето му прелива, и се подчини на порива да се поклони ниско.
	— Ще отнеса това на краля и ще видим какво ще каже той.
	Като един, те му се поклониха в отговор.
	— Утре вечер — заяви той — ще ви съобщя окончателното разрешение на всичко това.
	— И тогава ще си отидем у дома — добави Зайфър.
	Сякаш и това беше неотменимо.
	— Да — каза Кор във вятъра. — Отиваме си у дома.

	* * *

	Лейла излезе от ранчото през плъзгащата се врата, увивайки се още по-плътно в палтото, което беше взела от дрешника. Докато затваряше очи, за да се дематериализира, сърцето й думкаше с оглушителна ярост.
	Прие физическите си очертания на един полуостров в река Хъдзън, на около петнайсет километра от мястото, където в продължение на два часа бе крачила напред-назад. Ловната хижа, където отиваше, бе малка и скромна, и издръжлива — като стара, добре поправена обувка, обърната към града. По-навътре върху издадения земен участък се издигаше голямо и елегантно стъклено имение, като музеен експонат на богатството.
	То обаче не я засягаше, нито я интересуваше.
	Съдбите й бяха свидетел, че си имаше предостатъчно неща на главата.
	Докато крачеше решително към задната врата на хижата, стъпките й бяха първите, оставени върху непокътнатата снежна пелена. Вътре обаче имаше някой и той отвори, преди да бе успяла да почука.
	Светлината, струяща отвътре, очерта огромното тяло на брата Тормент.
	— Здравей! Каква изненада! Извинявай, че ми отне известно време да ти отговоря, аз…
	— Кой от вас го направи? — изплющя гласът й. — Кой от вас го простреля?
	Братът млъкна, а тя не му даде възможност да отговори. Мина покрай него и влезе в топлата вътрешност на хижата, където отново закрачи напред-назад в аскетично обзаведеното помещение.
	Не го изпускаше от поглед, докато той затваряше вратата и се облягаше на нея.
	— Е? — настоя Лейла. — И не ми обяснявай, че греша. Той каза, че е бил лесър, а после спомена, че не е виждал лесъри още отпреди вие, чудовища, да го отвлечете.
	— _Чудовища?_ — извика Тор в отговор. — Наричаш нас чудовища? След като онзи боклук изпрати куршум в главата на твоя крал?
	Лейла се изправи в целия си ръст пред него и размаха пръст в лицето му, подсилвайки думите си.
	— Този „боклук“ не поиска да те предаде. Така че внимавай как го наричаш.
	Тор се приведе напред.
	— Не го превръщай в герой, Лейла. Това не ти помогна преди, със сигурност няма да направи нещата по-добри за теб и сега.
	— Не те чувам да отричаш, че си бил ти. Куин беше ли с теб, или реши да тръгнеш след него сам? И преди да ми кажеш да бъда добра малка женичка и да си гледам работата, ще ти кажа, че лично присъствах, когато Кор падна на коляно и целуна пръстена на краля. Видях го да му се врича във вярност и със сигурност знам, че Рот нареди на всички ви да се погрижите да бъде в безопасност. Ала ти не се подчини, нали? Смяташ, че си по-важен от…
	— Това не ти влиза в работата, Лейла.
	— Как ли пък не. Обичам го…
	Тор разпери ръце.
	— О! Да, да, да, влюби се в убиец и крадец, и предател и изведнъж цялото това петно е изтрито, всички тези незначителни малки подробности се изпариха, защото ти си хлътнала по него! Радвам се да го науча. Просто ще забравя това, че Рот едва не _умря_ пред очите ми, защото ти искаш да налапаш оная работа на някакъв си…
	Лейла го зашлеви толкова силно, че ръката я заболя до лакътя. И изобщо не съжали, че го беше направила.
	— Нека ти напомня коя съм. Независимо дали ти харесва, или не, бях Избраница и ми дължиш уважение. С годините си на служба съм си заслужила правото на по-добро отношение от това.
	Тор сякаш дори не забеляза, че го беше ударила. Просто се приведе напред и оголи вампирските си зъби.
	— А нека _аз_ ти напомня, че моята работа е да защитавам краля. Любовният ти живот не ме интересува и при най-добри обстоятелства. Когато ми пречи да опазя живота на един достоен мъж като Рот, ще смажа и теб, и скъпоценните ти самоизмами по-бързо, отколкото кървяща артерия би разрешила този проблем.
	— Ти… — Лейла отново размаха пръст в лицето му — си този, който ще бъде убиец, ако отнемеш живота му, също както и Куин.
	Зачака го да отрече, че Куин е замесен. И не се учуди, когато той не го направи и просто сви рамене.
	— Имам разрешение да бъда този, който ще го вкара в гроба.
	— Което очевидно беше отменено. — Лейла поклати глава и сложи ръце на хълбоците си. — Не знам какво става с теб, но то очевидно няма нищо общо с Кор…
	— Как ли пък не!
	— Така е! Рот е този, който едва не умря, и все пак успя да прости. Ти си се вкопчил в станалото, така че несъмнено има и нещо друго. Ако ставаше дума само за Кор и онова, което той причини на Рот, то щеше да е приключило за теб така, както приключи за краля.
	Тор отново оголи зъби насреща й.
	— Чуй ме и ме чуй добре, защото ще го кажа само веднъж. Може да си Избраница и да се носиш насам-натам в белите си одежди, сякаш превъзхождаш морално всички ни, колкото си искаш, ала _не_ си част от тази война. Никога не си била и никога няма да бъдеш. Така че си върви у дома, седи си в меките си кресла и се тъпчи със сладкиши и бонбони, защото с _нищо_ не можеш да ме накараш да си променя мнението и плановете. Не си чак толкова важна за мен и най-вече тази роля, за която изискваш респект, няма особено значение, когато става дума за оцеляването на расата.
	Изпепеляваща ярост лумна във вените на Лейла.
	— Ти, _арогантен_ сексист. Есен знае ли колко безочлив можеш да бъдеш? Или го криеш, та да продължи да спи в леглото до теб?
	— Наречи го както искаш. Ала само един от нас двамата знае за какво говори.
	Лейла примига веднъж. И още веднъж. Трети път.
	Смътно усещаше, че вероятно не беше особено добра идея да поеме натам, накъдето възнамеряваше да поеме. Тор обаче бе решил да намеси „оная работа“ във всичко това.
	— Знам каква бе първата ти шелан. — Кръвта се отцеди от лицето му, но тя продължи. — Докато ми лепваш етикет само защото имам яйчници, защо не си помислиш само за миг как би реагирала Уелси, ако те чуеше да казваш това на една жена. Сигурна съм, че едва ли би останала във възторг.
	Думите й намериха целта си и тя видя как братът сякаш се изду пред очите й, тялото му увеличи ръста, силата и масата си, докато не придоби размерите на смъртоносно чудовище.
	Ръцете му се свиха в юмруци и се вдигнаха, лицето му се разкриви в маска на абсолютна агресия. Гласът му, когато заговори, потреперваше.
	— Трябва да си вървиш. Трябва да си вървиш още сега. Никога досега не съм удрял жена и няма да започна тази вечер.
	— Не ме е страх от теб. Не ме е страх от нищо. — Лейла вирна брадичка. — Когато става дума за това да защитя малките си и мъжа, когото обичам, бих постлала живота си на пътя на съдбата им и ако ме пребиеш до смърт заради това, аз ще се върна от мъртвите и ще те преследвам, докато не полудееш. Няма нищо, което би могъл да сториш, за да ме накараш да отстъпя. _Нищичко._
	За миг братът изглеждаше толкова изумен, че не бе в състояние да проговори. И Лейла предполагаше, че разбира защо. Тя стоеше тук, опълчила се срещу един от най-страховитите мъже на расата, обучен убиец, който бе въоръжен и я превъзхождаше с поне сто килограма… и дори не трепваше.
	Да, помисли си. Онази, която винаги се бе чувствала мъничко изгубена, най-сетне бе открила почва под краката си и своя глас.
	И той се оказа лъвски.
	Тор поклати глава.
	— Ти си луда. Ти си наистина напълно откачена. Готова си да пожертваш малките си, сестрите си Избраници, дома си, връзката си с Куин и Блей, краля си, всички, които са те подкрепяли някога, заради един мъж, извършил военно престъпление, което вероятно дори не е най-ужасното злодеяние, сторено от него. Искаш да знаеш какво би казала моята Уелси за това? Ще ти кажа. Би заявила, че си предателка и изменница и че не би трябвало никога вече да видиш малките си, защото най-важното е децата да бъдат предпазени от всякакви зловредни влияния.
	Окей, приключила бе с воденето на подобни хипотетични разговори.
	— Предупреждавам те, Тормент, трябва да се запиташ какво в действителност правиш. — Отново поклати глава. — Защото ти се противопоставяш на властта. Искаш да говорим за предателство? Сигурна съм, че когато се е прибрал в имението, Рот е казал на всички в Братството какви планове има за Кор и шайката копелета и какво се надява да постигне. А ти не се подчиняваш на заповедите му. Това не те ли прави предател? Мисля, че да. Така че двамата с теб може би не сме толкова различни.
	— Да ти го начукам, Лейла. Надявам се да се радваш на живота си с онзи задник. Искам да кажа, след всичките тези приказки мога само да предполагам, че ще отидеш в Древната страна заедно с него… ако той оцелее достатъчно дълго, за да си замине. Да, жена като теб… ще изоставиш малките си и ще тръгнеш с любовника си. И знаеш ли какво? За първи път в живота си мисля, че някой да изостави децата си е добра идея.
	— Стой далече от Кор.
	— Не си в положение да ми заповядваш. — Той се изсмя сурово. — Исусе Христе, не мога да повярвам, че всичко това е заради такъв като него. Кой, по дяволите, е този боклук, който…
	— Той е шибаният ти _брат_ — изкрещя Лейла. — Ето кой е.


>	54

	Има моменти в живота, в които можеш да се озовеш в автомобилна катастрофа, без изобщо да си зад волана. Или на пътя. Или в каквото и да било превозно средство.
	Когато думите излязоха от устата на Лейла и достигнаха до ума му, за да бъдат осмислени, Тор усети как губи контрол и всичко се завърта около него, а после почувства шока на удара, когато осъзна, че да, тя действително бе казала това. Да, говореше сериозно. Да… все още го гледаше в очите.
	_Той е шибаният ти брат._
	— Лъжеш — чу се да казва.
	— Не лъжа. Информацията се съхранява в библиотеката на Светилището. И сам можеш да я прочетеш.
	— Чел съм моята книга. Не се споменава никакъв брат…
	— В книгата на баща ти е. Кор е син на члена на Братството на черния кинжал Харм. Също като теб.
	Препъвайки се, Тор отиде до стария диван пред студеното огнище и се отпусна тежко върху коравите възглавници.
	— Не.
	— Както казах, върви и го прочети сам. А след това се опитай да преглътнеш факта, че не само действаш в разрез с недвусмислена заповед на Рот, но се опитваш да убиеш най-близкия си кръвен роднина.
	Нямаше представа колко дълго остана да седи там. Беше прекалено зает да пресява миналото си отпреди да дойде в Новия свят, в търсене на какъвто и да било знак, следа… каквото и да било.
	— Как е възможно да не съм знаел? — Поклати глава. — Как е възможно нещо подобно да бъде опазено в тайна?
	— Кор е бил отхвърлен от майка си при раждането. Баща му, твоят баща, сторил същото.
	— Заради устната му.
	— Да. Доколкото знам, живял е с бавачка, която го ненавиждала и се държала отвратително с него, докато накрая не го изоставила. — Лейла замълча за миг. — Каза, че го е оковавала пред къщата, където живеели. Като куче.
	Тор затвори очи.
	Сякаш усетила, че в него нещо започва да се променя, Лейла заговори с друг, не толкова рязък тон.
	— Той не знае за теб. Доколкото ми е известно, никой не знае.
	Тор вдигна рязко глава.
	— Не си му казала?
	— Не. Знае, че разполагам с тази информация. Но заяви, че не я иска. Че това не променя миналото, нито ще повлияе на бъдещето му.
	— Това… това не променя стореното от него.
	— Не, но се надявам да промени онова, което ще сториш ти.
	Тор потъна в мълчание. Докато се взираше с празен поглед пред себе си, му беше трудно да подреди емоциите си в спретнати категории, като шок, тъга, гняв, скръб. По дяволите, шокът беше ли изобщо емоция? Дори не знаеше защо изобщо изпитва каквото и да било. Не беше като между него и Харм да бе съществувала каквато и да било близост. Какво значение имаше тогава да открие, че баща му бе имал още един син? А що се отнасяше до Кор, между тях не съществуваше каквато и да било връзка.
	Освен официалното оповестяване, че той е този, който ще убие копелето.
	Което, Лейла бе права, беше отменено.
	Вдигна глава и прикова очи в Избраницата. Тя го наблюдаваше, застанала край вратата, лицето й беше овладяно като портрет, макар очите й да блестяха заради спора им. Заради хващането им за гушите.
	— Съжалявам — каза, сякаш отдалече. — За това, което се случи току-що между нас.
	Тя поклати рязко глава.
	— Няма да се извинявам за това кого обичам. Всъщност съм благодарна за тази съдба. Ако бях обикнала другиго, нямаше да бъда принудена да бъда толкова силна, а няма нищо лошо, нито в този, нито в следващия свят, в това да откриеш собствената си сила.
	Тор едва ли би могъл да се съгласи повече.
	— Постъпи правилно, Тор — каза тя. — Чуваш ли ме? Оправи нещата и се погрижи Кор да не пострада.
	— Не мога да контролирам целия свят.
	— Не, но можеш да контролираш себе си. Това е урок, който и аз едва сега научавам.

	* * *

	Прибра се право в ранчото. Затвори плъзгащата се врата зад себе си и се заслуша. Кор все още не се беше върнал и това беше добре. Не искаше той да знае, че се бе досетила кой бе стрелял по него, нито че се беше конфронтирала с брата заради него.
	Да не говорим за това, че бе разкрила информацията за баща му.
	Прескъпа Скрайб Върджин — ъ, хиперсексуален Ласитър — надяваше се Тор да си държи устата затворена. Просто беше направила онова, което трябваше, та Кор да не бъде мишена.
	Мъж, познал болката на това да изгуби своята шелан и нероденото си дете, нямаше да убие родния си брат. Просто нямаше да го направи.
	Слезе в мазето и отиде в банята с намерението да си вземе душ. Отражението й в огледалото над умивалника я накара да се закове на място. Все още беше в одеждите си на Избраница, които беше облякла, след като Кор си тръгна, това бяха белите дипли, познати й като собствената й коса, собственото й тяло.
	Развърза колана, разтвори двете половини и ги остави да се свлекат от раменете й.
	Докато държеше робата пред себе си, мислите й се върнаха към дългите години, в които беше носила тази униформа. Дори след като Фюри ги беше освободил, все още беше използвала одеждите повече, отколкото обикновени дрехи. Те бяха удобни, даваха свобода на движенията и й действаха успокояващо, така както дете би се гушкало с любима играчка или одеялце.
	Освен това бяха символ. Не само на миналото на расата, но и на нейното собствено.
	Сгъна дрехата внимателно, с почтителни движения, остави я върху мраморния плот и отстъпи назад.
	Знаеше, че никога вече няма да облече одеждите на Избраница. Сигурна бе, че щеше да има други дрехи, които да й напомнят за тях — дълги рокли, дълги палта, дори одеяла, увити около тялото и спускащи се по краката й.
	Ала тя вече не беше Избраница, и то не само защото самата Скрайб Върджин вече я нямаше.
	Работата бе там, че когато служиш другиму, когато живееш живот, отреден ти от другиго, не можеш да се върнеш към някогашната си роля, след като откриеш кой си наистина.
	Тя бе майка. Любима. Горда жена, силна жена, жена, която знаеше разликата между правилно и грешно, между семейство и чужди хора, между добро и зло. Беше преживяла раждането на две деца и се бе опълчила на един брат, би се изправила дори срещу краля, ако се наложеше. Не беше безгрешна, понякога се объркваше и от време на време щеше да се препъва.
	Ала щеше да оцелее. Това правеха силните.
	Срещна очите си в огледалото и се взря в лицето си сякаш за първи път. Прекарала бе всички онези години в Светилището в очакване да я повикат да изпълни ролята си на ерос, съществуването й беше диктувано напълно от други и едновременно с това — безцелно, тъй като нямаше Примейл, когото да задоволява. А после, след като тя и сестрите й бяха освободени, се бе лашкала насам-натам в света, пристъпяйки несигурно по непознатите пътища на съвременния живот. Преминала бе през отчаяния период на нуждата си с помощта на Куин, а след това бе дошла тревогата, докато малките растяха в нея… време, когато животът й бе разделен надве заради Кор. След това? Раждането, което едва не я беше убило, а сега агонията от разпадането на семейството й… и предстоящата загуба на Кор.
	И все пак беше жива и бе тук, вперила поглед в отражението си в огледалото.
	И за първи път в живота си изпита уважение към онази, която видя.
	Поклони се лекичко на отражението си и каза тихо:
	— Приятно ми е да се запознаем.


>	55

	_Чао, чао._
	Като да стреляш по вързана мечка, помисли си Вишъс, докато изтриваше поредния видео клип в Ютюб. Ако беше само малко по-лесно да хакнеш тези акаунти, като нищо можеше да си донесеш пуканки и кока-кола. Следващия. И… следващия. И… следващия.
	В известен смисъл трябваше да благодари на Джо Ърли, наричана още Знам Стокър, за това колко бе експедитивно всичко. Отделът й с линкове беше същинско съкровище, пълно със съдържание, качено на най-различни места от поне десетина души. След като приключеше с Ютюб, щеше да се погрижи за Инстаграм и Фейсбук.
	С последното щеше да му е малко по-трудно, тъй като имаше повече от един акаунт, който трябваше да хакне, но щеше да се справи.
	И следващото. И следващото…
	Човече, този тип, _vamp9120_, определено не си поплюваше. Беше качил огромно количество материал.
	Ви определено не трябваше да допуска да се стигне дотам. Но разбира се, беше зает с това да живее живота си, вместо да потиска проблемите си с помощта на спорт и интернет.
	Когато от радиото се разнесе Бруно Марс, той смени станцията. Не че според него „24К“ не беше магически албум, просто точно тази вечер не беше в настроение за нещо толкова бодро. „All There“ на Джийзи/Банкрол Фреш обаче бе съвършено. Докато музиката гърмеше от тонколоните, Ви отпи още една глътка „Грей Гуус“ с лед и се поколеба дали да не си даде почивка, за да си свие още цигари. След това щеше да вземе друга бутилка от половин дузината, които беше поръчал на Фриц. След което отново щеше да се заеме…
	— Какво, по дяволите? — Наведе се към екрана и се намръщи срещу образа върху него. — Я, чакай, това си го спомням, нали?
	Да, говореше си сам. Това правиш, когато съквартирантът ти, който също като теб не е дежурен, чука своята шелан в стаята си надолу по коридора, а ти си загубеняк, който си седи пред компютъра в предната част на къщата.
	Върна видеото в началото и го изгледа отново. Записът беше направен от сравнително високо, сякаш задникът с мобилния телефон беше гледал от апартамент на третия или четвъртия етаж. Фокусът му беше уличката отдолу и една фигура, която вървеше по нея.
	Под дъжд от куршуми.
	Фигурата беше Тормент. Куршумите идваха от лесър, сврян в далечния ъгъл. А сцената си беше, чисто и просто, самоубийствена.
	Ви не беше присъствал, за да види тази глупост с очите си, но определено беше чувал за нея от мнозина от братята. Беше от времето, когато Тор бе на път да си изгуби ума, твърдо решен да покаже на всички колко малко му пука дали ще оцелее. Да, беше вдигнал пистолета си и стреляше по лесъра, ала не носеше бронирана жилетка, нищо, което да го защити, и поне дванайсет жизненоважни органа би трябвало да бъдат улучени.
	За бога, ако беше искал да го прострелят, единственият по-сигурен начин да го постигне, бе да обърне дулото на собствения си пистолет срещу себе си и да натисне спусъка.
	И все пак беше оцелял…
	— Я чакай… какво е това?
	Вишъс потърка рязко очи. Приведе се още по-близо към монитора. Зачуди се дали видеото не беше дело на някой любител на конспирациите.
	Увеличи контраста на монитора и отново пусна клипа. И още веднъж.
	Някой стреляше от насрещната сграда. Да… върху покрива имаше някой, който се беше навел и обсипваше лесъра, мъчещ се да убие Тор, с дъжд от куршуми.
	Не беше брат, това бе сигурно. В състояние бе да различи събратята си от една миля, дори и в мъгла, а в този случай не би било никакъв проблем, дори и с лошото качество на записа. Освен това беше немислимо който и да било от тях да бъде някъде другаде, освен на земята заедно с брата.
	Така че кой, по дяволите, беше там горе? Не беше човек. Сякаш някой от онези двукраки плъхове би се намесил в нещо подобно. То не му влизаше в работата, така че защо да рискува да бъде арестуван? Много по-вероятно би било да се обади на 911 и да се покрие…
	Телефонът на Ви иззвъня и той подскочи… и мамка му, не помнеше, кога за последен път го беше правил. Особено заради телефонно обаждане.
	Но като се имаше предвид какво беше пуснал в ход…
	Загледа как ръката му посяга към телефона. Беше го оставил върху бюрото с екрана надолу и да го обърне към себе си изискваше известна доза кураж.
	Стегна се в мига, в който видя кой е.
	— Господарю — каза с облекчение. — Какво мога да направя за теб?
	Рот никога не увърташе, още една причина да го харесва.
	— Трябваш ми. Веднага.
	— Разбрано. Къде си?
	— Ще бъда във фоайето след пет минути.
	— Кажи ми, че няма да ходим в „Дисниуърлд“, и съм там.
	— Не, не отиваме на почивка.
	— Добре.
	Ви затвори и се зае да изтрие записа, но нещо му каза да си направи копие. Не е като да нямаше място на твърдия си диск.
	По дяволите, такова облекчение бе да има какво да прави.
	Също както по-рано тази вечер, не каза никому, че излиза, но този път бе, понеже Бъч и Мариса бяха заети с нещо далеч по-интересно. Все пак пусна съобщение на своя най-добър приятел… и се поколеба дали да не пусне едно и на Джейн.
	В крайна сметка остави телефона, въоръжи се и излезе.

	* * *

	Кор тъкмо бе затворил стационарния телефон и си събличаше взетото назаем яке, когато Лейла се качи от мазето.
	В мига, в който видя напрежението върху лицето й, го обзе разкаяние.
	— Съжалявам — каза. — Знам, че закъснях.
	Тя придоби изненадано изражение, а после просто поклати глава и се приближи до него.
	— Радвам се, че се върна. Тревожех се.
	Очите й се вдигнаха към неговите и тъгата в тях му причини болка, особено когато знаеше, че той бе причината за нея… и не за първи път, откакто си беше тръгнал по-рано тази вечер, изпита ненавист към себе си и ситуацията, в която я поставяше.
	— Ела тук — прошепна, докато я притегляше към себе си.
	Притисна я до сърцето си и отпусна брадичка върху главата й. Би бил щастлив да остане така завинаги, ала трябваше да й каже нещо…
	— Обич моя, Рот…
	В този миг плъзгащата се врата се отвори и в малката кухня нахлу студен въздух. Слепия крал прекрачи пръв, следван от Вишъс.
	— Обади ми се — заяви Рот със сух глас. — Здравей, Избранице.
	— Просто Лейла, моля — каза тя и всички я погледнаха.
	— Какво? — попита кралят.
	— Аз съм просто Лейла, господарю.
	Кралят сви рамене.
	— Както ти харесва. Е, Кор, имаш ли отговор за мен?
	— Да. — Кор хвърли поглед към Вишъс, който следеше всяко негово движение с онези негови диамантени очи. — И се боя, че няма да ти хареса.
	— Отговорът им е „не“, така ли? Жалко. — Кралят погледна към брата. — Предполагам това означава, че ще воюваме.
	Изрече го нехайно, сякаш нямаше особено значение, и Кор не можеше да не изпита уважение към отношението му. Воините се биеха. За това бяха родени и обучени. Ако Братството смяташе, че конфликт с петима войници бе нещо, за което си заслужава да се тревожат, би било най-добре да оставят камите и да си намерят друга работа.
	— Не — каза Кор. — Отговорът им не е „не“. Няма обаче да се врекат във вярност на теб.
	Гласът на Вишъс беше нисък, агресивен:
	— Какво означава това, по дяволите?
	Кор все така говореше на Рот.
	— Врекли са се във вярност на мен. Аз се заклех на теб. Ще те последват, но само защото аз съм ти отдал верността си. Отказват да следват друг освен мен. Така стоят нещата.
	— Не е достатъчно — сопна се Вишъс. — Изобщо не е достатъчно, задник такъв.
	Кор свали ръкавицата си и вдигна длан насреща му.
	— Беше кървав обет. Ще умрат за теб, Рот. По моя заповед.
	— Ще умрат и още как — излая Вишъс. — Когато ги избием…
	— _Достатъчно_ — изплющя гласът на Рот.
	Последва напрегнато мълчание и Кор усети как Лейла настръхна до него. Нямаше да й каже да си върви обаче. Не би го сторила, така както не бяха поискали да го сторят и войниците му.
	Застанал пред краля, Кор го гледаше право в очите, макар другият мъж да беше сляп. Нямаше какво да крие, никакви преструвки или скрити кроежи. И какъвто и да беше изходът тази или която и да било вечер, всичко беше наред. Не се страхуваше да умре. Блъдлетър го беше научил на това. Освен това беше открил какво е любовта и тя стоеше до него. Така че бе готов да продължи напред със спокойна решителност, каквото и да му беше подготвила съдбата.
	Значи, това беше да си в мир със себе си, помисли си, докато сваляше и другата ръкавица. Посегна към ръката на Лейла и му се стори правилно, че не бе с ръката, с която държеше камата си.
	— Вярваш го — отбеляза Рот. — Наистина го вярваш.
	— Да. Бях във войната заедно с тези бойци. Последваха ме през океана…
	— Готови ли са да те последват обратно през него? — измърмори Вишъс. — В ковчези?
	— Да. — Кор го погледна. — Те обаче няма да вдигнат оръжие срещу вас, ако аз не го направя.
	Рот скръсти ръце на гърдите си и Кор нямаше как да не изпита респект при вида на размера и мускулатурата му. Беше огромен и смъртоносен и все пак мозъкът му го цивилизоваше.
	Щеше да види логиката във всичко това, помисли си Кор.
	И действително, миг по-късно кралят кимна.
	— Това някаква шибана _шега_ ли…
	Ръката на краля се изстреля толкова светкавично, че окото едва можеше да я проследи, и незнайно как, дори без зрение, траекторията й беше съвършено точна и тя се вкопчи в гърлото на брата. Дори не погледна към Вишъс, цялото му внимание бе насочено към Кор.
	Вишъс не опита да се защити, дори когато отвори уста, борейки се за въздух.
	— Страхотно е, когато хората си знаят мястото, нали? — подхвърли Рот на Кор. — Когато разбират, че има моменти, в които трябва да си държат шибаната уста затворена.
	Кор нямаше как да не се усмихне. Двамата с Рот си приличаха в някои отношения, нали?
	— Да, господарю — отвърна.
	Рот отпусна ръка.
	— Както казах, това ми стига. Но вероятно се досещаш, че момчетата ми ще имат нужда от по-сериозно доказателство. — Той докосна носа си. — Аз мога да те помириша. Знам, че вярваш в това, което казваш, и като оставим миналите ни конфликти настрани, не мисля, че си идиот… нито смятам, че би поставил онези твои бойци на пътя на смъртта.
	— Веднъж вече го направи — озъби се Вишъс. — Именно така Троу се озова при нас.
	Кор кимна.
	— Така е. Ето защо ви предупредих за него.
	Рот наклони глава.
	— Което наистина оценявам. Ще се заемем с него, след като разрешим въпроса с твоите хора.
	— Няма да имаш проблем с това, нали? — попита Вишъс Кор.
	— Не. — Кор сви рамене. — Троу пое по свой собствен път, който е несъвместим с вашия, а следователно и с моя. Как ще изберете да се погрижите за него, зависи от вас.
	— Значи, решихме и това. — Рот се усмихна, разкривайки огромните си вампирски зъби. — Ала както казвах, на моите момчета ще им трябва доказателство. Така че ще имаме нужда от истинска церемония по вричане със свидетели.
	— Мислех, че ще го направиш на четири очи — каза Вишъс ниско, като едновременно с това отстъпи извън обхвата на хватката на Рот.
	— Шайката копелета няма да ни нападнат. — Рот поклати глава. — Няма да се случи. Той ги държи здраво, усещам силата у него. Мъж като него не е толкова спокоен без основателна причина, нали така, Кор?
	— Да. Няма да вдигнат оръжие против никого от Братството. Ще ги събера утре в полунощ и ще ги доведа където заповядаш. Не може да стане по-рано обаче, тъй като не мога да се свържа с тях преди това. Не поддържаме връзка с оглед на тяхната безопасност, в случай че — Кор хвърли поглед на Вишъс — нещата се объркат. Нали разбираш?
	Рот се засмя.
	— О, да, ясно ми е. Значи, се договорихме…
	— Ами твоята безопасност, Кор? — намеси се Лейла ядосана. — Сигурен ли си, че ти ще бъдеш в безопасност?
	Кралят бе този, който отговори с мек глас:
	— С него всичко ще бъде наред, не се тревожи…
	Лейла се обърна рязко към Кор.
	— Защо не му кажеш, че снощи стреляха по теб. И кой го направи.
	Когато неговата жена прекъсна своя крал, Кор нарочно не промени изражението си.
	— Нали ти казах, обич моя, беше лесър…
	— Не, не е бил. — Лейла обърна очи към Рот. — Снощи са стреляли по него.
	— Не. — Кор стисна ръката й, опитвайки се да я накара да замълчи. — Беше просто един лесър.
	Насреща им в спретнатата кухня веждите на Рот се скриха зад тъмните очила, а въздухът се вледени. А после той заяви:
	— Ще те попитам само веднъж и гледай да не ме излъжеш. Някой от воините ми вдигал ли е оръжие срещу теб, откакто ми даде клетва за вярност?
	Кор срещна незрящия поглед на краля и заяви уверено:
	— Не, не са.
	Вече стискаше ръката на Лейла толкова силно, че със сигурност й причиняваше болка, така че охлаби хватката си. Молеше се обаче тя да си мълчи.
	Ноздрите на Рот се разшириха. А после той кимна.
	— Така да бъде. Ще се срещнете с нас в центъра, на Петнайсета улица и Маркет Стрийт. Там има празен склад. Няма как да не го откриете.
	— Ще бъдем там в дванайсет часа и петнайсет минути. Ще се срещна с воините ми в полунощ и ще ни трябва време, за да стигнем до вас.
	Рот пристъпи напред и протегна десницата си във въздуха.
	— Ти и бойците ти имате думата ми. Стига да не бъдете заплаха за момчетата ми, никой няма да пострада.
	Кор пое предложената ръка и я разтърси.
	— _До утре_ — заяви на Древния език.
	— _До утре_ — отвърна кралят по същия начин.
	Докато Рот и Вишъс излизаха през плъзгащата се врата, Кор можеше само да се надява, че кралят бе дал обещание, което бе в състояние да удържи.
	— Те ще те убият — каза Лейла глухо. — Няма да преживееш тази среща.
	Кор погледна към нея. Ненавиждаше страха върху бледото й лице, треперенето на тялото й. В покоя на къщата му се искаше да я излъже. Искаше му се да знае как бе научила истината. Искаше му се да остане с нея завинаги.
	Ала съдбата имаше други планове.
	Протегна към нея с ръката си за мир, не за война и помилва гладката й буза. Прокара палец по долната й устна. Погали жизненоважната вена, която минаваше отстрани на шията й.
	— Не може да гарантира безопасността ти. — Изруга отчаяно и като притисна лице в дланта му, целуна закоравялата от битките кожа. — Не и когато става дума за Тормент и Куин. И го знаеш много добре.
	— Как? — ахна Кор. — Как разбра?
	— Има ли значение?
	Не, предполагаше той, нямаше.
	— Защо не каза нещо? — попита Лейла. — Защо не каза на Рот?
	— Защото в края на краищата това няма значение. Сигурността във време на конфликт е илюзия, с която могат само да те залъгват, не и да ти гарантират. И двамата го знаем. Ако един от тях реши да се погрижи сам за един проблем, който не съществува, никой няма да е в състояние да му попречи. Свободната воля е универсална истина, също като земното притегляне.
	— Ала това не е справедливо. Не е правилно.
	— Ето защо сам трябва да се грижа за себе си, без да очаквам никой, нито дори великият сляп крал да го направи вместо мен.
	— Кор, трябва да…
	— Шшт. — Той сложи пръст върху устните й. — Достатъчно сме говорили за войната. Има много по-приятни неща, за които можем да използваме времето си.
	Притегли я към себе си и размърда хълбоци, доказвайки й възбудата си, макар че тя несъмнено усещаше мириса й.
	— Нека бъда в теб — каза, докато я целуваше. — Нуждая се от теб. Сега.
	Лейла не отговори веднага и той й даде времето, което й беше необходимо, за да осъзнае разликата между надежда и реалност, между принцип и факт. Тя бе умна жена, не познаваше тънкостите на войната, но не беше и наивна.
	И най-сетне знаеше, че независимо дали следващата нощ той щеше да оцелее, или да умре, бъдещето им не беше заедно. Ако оцелееше, щеше да се върне в Древната страна, а тя щеше да остане в Колдуел. Ако умреше? Е, неговата история свършваше тук, вероятно в Дънд.
	— Обичам те — прошепна тя, когато най-сетне отметна глава назад, за да получи още от целувката му. — Винаги.
	Кор отметна русата й коса назад.
	— Ти си повече, отколкото заслужавам, и всичко, което съм искал някога.
	С тези думи впи устни в нейните и се опита да забрави, че времето им изтича. Трудно бе обаче да не си го спомня.
	Знаеше, че и с нея бе същото.


>	56

	Докато се връщаха в двора на имението, Ви поклати глава. О, това щеше да е наистина забавно. Да, почти толкова, колкото и да те изкормят жив.
	Кралят се обърна рязко. Беше толкова бесен, че от ушите му само дето не излизаше пушек.
	— Кажи на онова копеле да се донесе в кабинета ми.
	— Всички ли искаш, или само…
	— Тормент. Намери този задник и ми го доведи още сега! Какво, _по дяволите_, си е мислел?!
	Обърна се и се отправи към каменните стъпала на имението, очевидно толкова разярен, че беше забравил, че не вижда. И, да, за миг Ви беше изкушен да остави господин Самото очарование да си припомни по трудния начин, че е сляп.
	Бързо му мина обаче и като се втурна напред, го улови над лакътя.
	— Млъквай — измърмори, преди Рот да успее да издърпа ръката си. — Да не искаш и контузия на главата на всичкото отгоре?
	Беше като да се сгуши до купчина сух лед — настроението на Рот беше толкова отвратително, че още повече вледеняваше бездруго арктическия въздух. Но поне Ви успя да го вкара през вестибюла и във фоайето от другата страна. Беше достатъчно мъдър да го остави да се оправя сам след това.
	Пусна якия бицепс, след което извади резервния си телефон и набра номера на Тор, докато Рот прекосяваше с тежка стъпка мозайката с разцъфнало ябълково дърво, разчитайки на паметта си и броя на крачките си, за да открие първото стъпало…
	Разнесе се звън. И не само в ухото на Ви. Идваше от високо над фоайето.
	Ви свали телефона от ухото си, докато Рот вземаше стъпалата по две наведнъж.
	— Като по поръчка — измърмори Ви и се втурна след него.
	И наистина, Тормент седеше в един от столовете пред кабинета на Рот, сякаш беше надзърнал в бъдещето и знаеше, че ще му мелят сол на главата, задето беше стрелял по Кор. Определено не се чувстваше добре, макар да беше трудно да се каже дали бе, защото е нарушил недвусмислена заповед по собствена прищявка, или защото щяха да го направят на нищо. Във всеки случай главата му беше наведена, раменете — прегърбени, тялото му — необичайно свито.
	— Не беше нужно да вдигам, братко — каза, докато обръщаше телефона си. — Ето ме.
	Рот оголи зъби и изсъска:
	— Влизай вътре. Няма да го направим пред всички.
	Докато Тор се изправяше, за да изпълни заповедта, Ви не поиска позволение да се присъедини към тях. Просто влезе след Рот, затвори вратата и се облегна на нея.
	Рот не изгуби нито миг.
	— Махай се.
	Тор поклати глава.
	— Какво?
	— Изключен си от Братството. Отстранявам те и решението ми влиза в сила незабавно.
	Океееееееееей. Не така трябваше да се развият нещата, помисли си Ви.
	Не, виждате ли, Тор беше спойката, която държеше Братството заедно. С изключение на времето след убийството на Уелси, той винаги беше стабилен и спокоен, умиротворяващо влияние, което помагаше на всички да запазят здравия си разум.
	— А ти млъквай.
	На Ви му беше нужна минута, докато осъзнае, че Рот говори на него. Нямаше време да отговори, защото Тор взе думата.
	— Прав е, Ви. Наруших директна заповед. Стрелях по Кор снощи, когато го видях в града. Ще си понеса последствията.
	Рот като че ли се поизненада от това колко лесно го прие Тор.
	Братът просто сви рамене.
	— Беше грешка да го направя. Бе в разрез с решението ти и онова, което се надяваш да постигнеш. Предполагам, че изменничеството ми е в кръвта.
	— Какво? — попита Ви рязко.
	Тор махна пренебрежително с ръка.
	— Няма значение. С Есен ще се изнесем още утре. Освен ако не искаш да си тръгнем тази вечер.
	Рот се намръщи. А после отиде до писалището си, заобикаляйки диваните, и откри престола.
	Докато се отпускаше в трона на баща си, изглеждаше напълно изтощен и — наистина — свали тъмните си очила и разтърка очите си.
	— Защо? Защо правиш такъв проблем от това с Кор? Защо просто не оставиш нещата така?
	— Сега ще го направя. Само това има значение. Нямам никакъв интерес към убийството му.
	— Какво се промени?
	Тор просто поклати глава.
	— Нищо съществено. На фона на всичко останало.
	Нещо се размърда в ума на Ви, но той не можеше да се сети точно какво и, човече, беше адски дразнещо. Само че беше уморен, и то не само защото тялото му беше изтощено от липсата на сън.
	Рот се приведе напред.
	— Чуй ме. Войната затихва, на път сме да приключим с това. Не искам вниманието ви да бъде отвлечено от тази история. Не искам вие, дебелоглави задници такива, да си губите времето с някакви си пет копелета само защото някога са имали политически кроежи, включващи главата ми на поднос. Кор знае къде живеем. Не се е възползвал от тази информация. През последните двайсет и четири часа е с Лейла и усещам колко е силна връзката между тях. И е напълно отдаден на този мир и това да се махне от Колдуел. Вече не съществува конфликт, и то не само защото аз казвам така.
	— Знам. — Тор се приближи до огъня и се загледа в пламъците. — Аз, ъ, моята Уелси щеше да навърши двеста двайсет и шест години преди три нощи. Малкото ми, което носеше в утробата си, щеше да бъде на две години и половина. Мисля, че това ми се отразява.
	— Мамка му — каза кралят тихо. — Бях забравил.
	Братът сви рамене.
	— Това не оправдава постъпките ми. Онова, което направих, не е достойно нито за теб, нито за мен. Но ще кажа само, че… — Той се прокашля. — От доста време търся някакво отмъщение и го открих в неправилната мишена. Истинският обект на гнева ми е съдбата, а там няма какво да простреляш или намушкаш. Тя просто е… и в някои нощи ми е по-трудно да го приема, отколкото в други.
	Рот се облегна в трона си и отпусна глава на високата, покрита с дърворезба облегалка. След миг посочи вратата.
	— Оставете ме. И двамата. Черепът ми е на път да експлодира и не искам да ми пратят сметката за химическото чистене на шибаните ви ризи.
	Той се поклони ниско.
	— Както заповядаш, господарю. С Есен ще си тръгнем…
	— Не се засягай — измърмори Рот, — но млъкни, става ли? Просто ме оставете. Искам ви тук веднага щом слънцето залезе и доведете и останалите от братята със себе си. Вървете. Вървете.

	* * *

	Пред кабинета на краля Тор поспря, докато Ви затваряше вратата, и го погледна твърдо.
	— За твое сведение — подхвърли Ви, — Кор го отрече.
	Тор се намръщи.
	— Извинявай, какво?
	Ви запали цигара и изпусна дима, сякаш беше проклятие.
	— Бях там, когато Рот го попита кой е стрелял по него и той отказа да те издаде. Знае ли, че си бил ти?
	— Да.
	— Кой друг беше с теб? — Когато Тор не отговори веднага, братът се приведе към него и завря ръчно свитата цигара в лицето му. — Знаех си. Кажи на Куин да престане или аз ще го направя. Изобщо не съм фен на Кор. Хич не ме е грижа нито за него, нито за шайката му копелета. Живи, мъртви, все ми е тая. Ала Рот има право. Цяло хилядолетие се борим, за да наврем пророчеството за Дистройър в задника на Омега, и моментът вече е назрял. Нищо не бива да отвлича вниманието ни. Достатъчно с тези дребнави глупости.
	— Не мога да контролирам Куин. Никой не може. С очите си го видяхме преди няколко нощи, нали така?
	— Ама че задник.
	Ви погледна надолу по коридора, сякаш се канеше да отиде при брата, но Тор му препречи пътя.
	— Аз ще говоря с него. Може и да ме изхвърлиха от Братството, но теб изобщо не те бива в това да излагаш нещата.
	— Не съм толкова зле.
	— В сравнение с верижен трион, може би е така. Само че не ни трябват още луди глави, които да се палят. Всички са на път да изригнат.
	Ви използва цигарата си като показалка.
	— Оправи тази бъркотия, Тор. Или аз ще го направя.
	— Ти си вторият, който ми го казва тази вечер.
	— Тогава се залавяй за работа.
	С тези думи Ви пое по стълбището, сякаш имаше работа… която включваше това да приклещи в мъртвешка хватка някого, който го дразнеше.
	След като се увери, че наоколо няма никой, Тор тръгна по коридора със статуите, подминавайки фигурите на човеци в бойни пози. Спря пред третата врата и почука тихичко, а когато отвътре долетя отговор, отново се огледа на двете си страни.
	Едва тогава се вмъкна в спалнята на Куин (или по-точно онази, в която доскоро живееше Лейла) и побърза да затвори вратата зад себе си, като едва не я заключи.
	Куин беше до люлките на малките и правеше нещо с едно шише.
	— Здрасти — каза, без да вдига очи.
	— Трябва да поговорим.
	— Така ли? — Сега вече братът го погледна. — Уби ли го?
	— Не, но току-що ме изхвърлиха от Братството.
	Куин се изправи и се обърна към него.
	— Какво?
	— Рот беше прав да го стори.
	— Я чакай, Кор е изтичал при него като жалък страхливец и…
	— Излъгал е. Заради теб и мен. Отказал е да ни издаде. Не е казал на Рот какво направихме.
	— Истински герой. — Куин се намръщи. — Но ако той не ни е издал, кой е бил?
	— Лейла се е досетила. Дойде при мен. Видяла, че е прострелян, и не му повярвала, когато й казал, че са били лесъри. Не го отрекох пред нея.
	— А, да, Избраницата, самото съвършенство. — Куин отново насочи вниманието си към малките. — Колко е благородна само, винаги готова да защити мъжа си. Твърде жалко, че и ние не сме обект на същата лоялност.
	Тор поклати глава.
	— Не го прави, Куин. Аз може и да съм вън, но ти ще бъдеш там утре вечер.
	— Утре вечер? Какво ще се случи утре вечер?
	— Братството и шайката копелета ще се срещнат. Ще научиш утре, още щом залезе слънцето. Рот ще събере братята и ще ви вземе със себе си, за да станете свидетели на това как Кор му се врича.
	— Какво ме е грижа за това, по дяволите? — Братът отнесе шишето в банята и се върна, бършейки ръцете си в хавлия. — Момчетата на Кор искат да му се подмазват, тяхна си работа.
	Тор поклати глава и изпита чувството, че и неговата, като тази на Рот, бе на път да експлодира. В рамките на около трийсет минути едва не беше проявил агресивност към жена за първи път в живота си, открил бе, че има отдавна изгубен брат, и бе изритан от Братството.
	Беше твърде много, за да го осмисли, да го смели.
	Единственото, което искаше да направи, бе да открие Есен и да поговори с нея, да й каже, че съжалява, ала заради скапаните му умения във вземането на решения, щеше да се наложи да си намерят друго място, където да живеят.
	Исусе, в това ли се беше превърнал животът му?
	— Не го прави — чу се да казва. — Моля те. Аз го преодолях. Ти трябва да сториш същото.
	— Нищо не трябва да правя. — Братът посочи към люлките. — Освен да се грижа за тях и да убедя Блей да се прибере у дома при нас тримата. Това е единственото, което дължа на когото и да било.
	— Включително и на Рот? На Братството? На хората в тази къща?
	Куин замълча и Тор посочи към ъгъла, където доскоро седяха дупките от куршуми, но сега следите от избухването на Куин бяха замазани и пребоядисани.
	— Напоследък всички си губят ума. Така става, когато емоциите се развихрят, логиката изхвърчи през прозореца и стресът ръководи всичко. Имаш право, трябва да се грижиш за малките си. Направи го, като не си докараш смъртта. Стреляш ли по Кор преди, по време или след срещата, несъмнено ще има мъртви. Може би повечето от тях ще бъдат измежду копелетата, може би дори ще успееш да пречукаш Кор, ала бронираните жилетки предпазват единствено сърцето и ако искаш да сториш онова, което е добро за малките, направи го, като се прибереш у дома по изгрев-слънце. Защото ти гарантирам, че ще изгубим и някои от нашите хора и една от тези жертви като нищо ще си ти.
	Куин се обърна към люлките и му се стори толкова неуместно, неправилно, ужасно, че водят подобен разговор близо до две толкова невинни създания.
	— Не става дума за цивилни — изтъкна Тор. — Утре вечер няма да се срещнете с копелета в салон за гости, за да си размените документи. Ще го кажа отново — решиш ли да вземеш нещата в свои ръце, ще загинат хора. И ако това се случи, а то ще се случи, когато децата ти пораснат, ще трябва да ги погледнеш в очите с тази смърт, тежаща на съвестта ти. Ще превърнеш баща им в убиец и ще поставиш Рот в ужасно положение… и то ако приемем, че и двамата оцелеете. Помисли си за това. Запитай се дали отмъщението си струва цената. — Тор се обърна, за да си върви, но после спря. — Някога замалко да стана баща. Беше нещо, което очаквах с нетърпение, за което се молех. Бих сторил почти всичко, за да бъда на твоето място сега, да стоя над твоите малки. Саможертвата е нещо относително, а ти можеш да изгубиш много заради един мъж, който няма никакво значение в живота ти. Не постъпвай като задник, братко, недей.


>	57

	— Е, това решава въпроса, не е ли така? — застанал над окървавеното легло, Троу погледна към балона си, както бе започнал да мисли за своята сянка, и се усмихна. — Наистина си експедитивен, а?
	Създанието се люшна леко над килима, сякаш доволно от похвалата. Или пък не. Ала какво значение имаше; не му беше отказало, когато му беше наредил да убие хелрена на любовницата си, и се беше справило наистина добре. Поело бе камата, която Троу му беше подал, последвало го бе по коридора като вярно куче, а когато Троу отвори вратата и посочи стария мъж, който седеше, облегнат на таблата, смъртта му бе настъпила по-бързо от удара на сърце.
	Нещо, което хелренът вече не притежаваше.
	— Какво си направил?!
	Зад гърба му се разнесе писък и Троу се обърна на кадифените си пантофи.
	— О, здравей миличка. Рано си станала.
	Преди любовницата му да успее да отговори, Троу се стрелна и я стисна за гушата. Очите й се отвориха широко, а талантливата й уста зейна в беззвучен писък.
	Той я завлече в спалнята и затвори вратата с ритник, докато тя дращеше ръцете му, с уста, зейнала като на риба.
	Създанието се приближи, сякаш въпросително, и Троу отново му се усмихна.
	— О, колко мило от твоя страна. Но и сам ще се справя.
	Премести хватката си от гърлото върху лицето й и с едно рязко движение, прекърши врата й. А после, за да не вдига шум, я отпусна внимателно върху застлания с килим под.
	Застанал над нея, забеляза, че беше облякла онази секси нощничка, която страшно му харесваше, с дантеленото боди и широката като камбана пола, която едва покриваше гащичките й.
	— Жалко, наистина. С нея човек можеше да се позабавлява.
	Троу опъна копринения си халат. Единият му пантоф се беше измъкнал от крака му и той прекрачи над изстиващото тяло на жената и напъха стъпалото си там, където му беше мястото.
	— Дотук добре. — Погледът му се плъзна из прекрасно обзаведената спалня. — Знаеш ли, мисля, че ще се преместя тук. След като се отървем от този дюшек.
	После обаче си спомни за догените в къщата. Бяха поне четиринайсет.
	Щеше да им отнеме известно време да ги премахнат всичките, пък и му се струваше ненужна загуба. Не беше лесно да се намери добра прислуга.
	И разбира се, оставаше въпросът със сигурността и финансите, за който трябваше да се погрижи. За щастие, още преди седмици бе задействал кражбата на самоличност, проникнал бе в компютъра на хелрена на долния етаж, сдобил се бе с достъп до сметки, данни и разрешения.
	За миг се поколеба дали да не даде на персонала възможността да остане. После обаче погледна към бъркотията на леглото. Ако приятелят му сянка можеше да убива по този начин? Много бе вероятно да е в състояние да си служи и с прахосмукачка.
	Щяха да се нуждаят от още като него. Беше проверил в Книгата дали сенките не можеха да се възпроизвеждат по някакъв начин, но по всичко личеше, че ако искаше армия, щеше да се наложи да си я създаде по трудния начин. Един по един.
	Адски неудобно. А ръката му все още се възстановяваше от прободната рана.
	Щеше да се нуждае от още запаси. И време. И…
	Разбира се, беше неблагодарно да се отчайва заради каквото и да било. Имаше пари. Дом, който харесваше. И оръжие, което бе по-добро от който и да било пистолет, нож или юмрук.
	— Ето че съдбата ми — промълви Троу в притихналата стая — е достижима.
	Вдигна ръце, ала миг преди да потърка длани, спря. Не искаше да се превърне в карикатура на злодей. Би било неуместно.
	— Ела — каза на своя балон. — Трябва да се преоблека и ти ще ми помогнеш. А после ще излезем.
	Важно бе да изпробва играчката си върху някой лесър и нямаше причина да чака. Създанието се беше справило възхитително добре преди малко, но то бе срещу един негоден за нищо старец. Ако щеше да се изправи срещу братята и бойците на Омега, и дори шайката копелета, трябваше да се представи на много високо ниво.
	В мига, в който прекрачи в коридора, до ушите му достигна звукът на машината за полиране на подове от долния етаж. Ако някой от персонала откриеше телата, щеше да настъпи хаос. А тъй като кралят даваше аудиенции, братята щяха да връхлетят в къщата, преди Троу да е готов за тях, и всичко щеше да се провали.
	О, Съдби, ненавиждаше тези забавяния. Но един добър стратег знае, че това е неизбежно.
	Също като в играта на шах, можеш да правиш само по един ход наведнъж.
	— Хайде — каза той на сянката с отегчен глас. — Първо трябва да почистим. И настоявам този път да го направиш с известна сдържаност. Не искам да повредя произведенията на изкуството или тъканите. Освен това всяка бъркотия, която направиш, ще трябва и да я почистиш.
	С тези думи двамата се отправиха заедно към стълбището и догена, който вършеше работата си на долния етаж.
	Предстояха уволнения.


>	58

	Докато слънцето залязваше и над Колдуел се спускаше мрак, Лейла се размърда в леглото, което двамата с Кор бяха вкарали във великолепна употреба през деня. Нейният воин се бе залепил толкова близо до гърба й, сякаш беше собствената й кожа, тялото му я търсеше дори в съня си.
	— Не мисли за това, обич моя — промълви той.
	Лейла се обърна в прегръдката му и го помилва по косата. По лицето. По раменете.
	— Как така винаги знаеш?
	Той не отговори, просто я целуна по шията.
	— Кажи ми нещо.
	— Какво?
	— Ако бях друг мъж, ако лицето ми беше различно, ако животът ми беше поел по друг път, щеше ли да…
	— Щях ли да какво?
	Доста време мина, преди да й отговори.
	— Щеше ли да се обвържеш с мен, както повелява традицията? Щеше ли да живееш под един покрив с мен, да ми родиш малки и да ги отгледаме заедно? Ако бях обущар или фермер, ако отглеждах коне или правех медовина, щеше ли да останеш до мен и да бъдеш моята шелан?
	Лейла докосна горната му устна.
	— Аз вече съм твоята шелан.
	Кор изпусна дъха си и затвори очи.
	— Ще ми се всичко да беше различно. Ще ми се онази нощ, преди всички изминали години, да бях избрал друг лагер, който да посетя, друга гора, през която да мина.
	— А аз не. Защото, ако не беше минал оттам, където и да е то, никога нямаше да се срещнем.
	— Може би така би било по-добре.
	— Не — заяви Лейла твърдо. — Всичко е такова, каквото трябва да бъде.
	С изключение на това, че щеше да си тръгне.
	— Може би след време — прошепна тя, — когато Лирика и Рамп пораснат и поемат по своя път в живота, бих могла да дойда и да те намеря. След като преминат през преобразяването…
	— Винаги ще се нуждаят от своята майка. Животът ти винаги ще бъде тук, в Новия свят.
	Искаше й се да му възрази, ала знаеше, че е прав. Щяха да минат десетилетия, преди малките да бъдат напълно независими, а кой знае какво щеше да бъде положението покрай войната тогава? Ако Рамп поемеше по стъпките на баща си и станеше брат, Лейла нямаше да е в състояние да намери покой, докато той бе на бойното поле, дори самата тя да беше в Колдуел. А ако ги делеше цял океан? Не можеше дори да си го представи.
	Ами ако и Лирика искаше да се бие? В тренировъчната програма имаше и жени. Лирика спокойно би могла да реши да вземе в ръцете си кама. Тогава щеше да има две деца, участващи във войната.
	— Има нещо достойно в това да не се съпротивляваш на онова, което не може да бъде променено. — Кор я целуна по ключицата. — Когато настъпи моментът, се откажи от мен и продължи напред.
	— Може би има и друго решение. — Макар да не можеше да си представи какво бе то. — Ами ако…
	— Куин никога няма да позволи да съм близо до малките. Дори ако Братството и кралят приемат мен и бойците ми, бащата на сина и дъщеря ти никога няма да ме допусне до тях, а ако аз не присъствам в живота ти, нещата между вас ще се оправят. Или поне на това се надявам и за това се моля — един ден отново да те приеме в живота си.
	Ала това никога нямаше да се случи, помисли си Лейла. Гневът на Куин беше безграничен и безкраен. Някои неща, като мастило върху пергамент, бяха неизличими.
	— Ще ме любиш ли? — прошепна тя.
	С вече познатия й порив Кор се озова върху нея, телата им вече така бяха свикнали едно с друго, че мъжествеността му проникна в нея, без да е необходимо никакво наместване, просто едно плавно плъзване.
	Под тласъците му мислите на Лейла се насочиха към секса, който бяха правили през деня. Подготовката й като ерос беше влязла в употреба по начин, който го бе шокирал, изненадал и възбудил… и изобщо не се беше оплаквал. Ала това не означаваше, че беше щастливо време. И за двамата часовете криеха отчаяние, трескавост в докосването, в целуването, в проникването така, както бързаш да изядеш храната пред себе си, преди да са отнесли чинията.
	И все пак сега, когато Кор откри ритъма си, а тя откликна по същия начин, правеха любов по различен начин. Дори не ставаше дума за секс, не и наистина. Това бе най-близкото до съединяване на души, до което можеха да стигнат.
	Миг преди да достигне горчиво-сладкото си освобождаване, Лейла прошепна в ухото му:
	— Ще се пазиш тази нощ, нали?
	Когато Кор не отговори, тя не бе сигурна дали е, защото бе достигнал оргазма си, или защото знаеше, че не може да й го обещае, а не искаше да я лъже.

	* * *

	В Дупката Вишъс се облегна в креслото, загледан в образа върху екрана на компютъра. Комбинацията от пиксели, от светлина и мрак, сивото, зеленото и тъмносиньото му бе отнела, колко, осем часа, за да ги изолира и обработи дотам, че да може да види онова, което виждаше сега.
	И докато се взираше в лицето на мистериозния стрелец, онзи, който бе спасил живота на Тор в уличката преди известно време, всичко, което можеше да стори, бе да поклати глава.
	— Ама че шантаво.
	Чертите на лицето бяха сравнително ясни, но, да, разкривената горна устна бе достатъчно издайническа. Без нея можеше да не е толкова лесно да различиш кой е — бойците с къса коса, изразено чело и сурова линия на челюстта бяха като чорапи в чекмедже. Досущ един като друг.
	Ала тази устна можеше да означава само едно — имаше си работа с предател. Който, оказваше се, не беше кой знае какъв предател.
	— Здрасти.
	Звукът на познатия глас го накара да вдигне глава. Джейн стоеше пред него; лекарските й дрехи бяха омачкани, медицинските й чехли — изцапани с кръв, косата й стърчеше. Изглеждаше скапана, изцедена.
	Отвори уста, за да я поздрави, но в този миг телефонът му се обади. Когато видя кой е, Ви усети как кръвта се отцежда от главата му.
	— Вдигни, ако искаш — каза тя с прозявка. — Ще почакам.
	Ви изключи звука и ето че чуваше единствено думкането на сърцето си.
	— Не е важно.
	Джейн се приближи до кожения диван и рухна в единия му край.
	— Не знам какво да правя с Асейл. Пълна психоза. Никога не съм виждала нещо такова и не искам някога да видя отново. — Тя разтърка лицето си. — Аз не съм в състояние да му помогна. Не мога да го върна. Сигурно сто пъти ходих в клиниката на Хавърс, преглеждах картоните с техните случаи, консултирах се с него и персонала му. Мани се свърза с колеги от света на човеците. Навсякъде нищо и това ме убива.
	Докато говореше, беше зареяла поглед пред себе си, сякаш отново прехвърляше разговори през ума си, непрестанно търсеща нещо, което може би беше пропуснала.
	Потърка слепоочията си, които несъмнено я боляха.
	— Не мога да ти опиша колко е трудно. Да гледаш как някой страда и да не си в състояние да сториш нищо.
	Телефонът на Ви иззвъня отново и той едва не го събори, когато посегна да му изключи звука.
	— Сигурен ли си, че не искаш да вдигнеш? — попита Джейн. — Струва ми се спешно.
	— С какво бих могъл да ти помогна? — попита той.
	— С нищо. Искам просто да поспя. Не помня кога за последен път си починах наистина. — Тя го погледна. — Оказва се, че дори призраците имат нужда да си презаредят батериите.
	Още не бе довършила, когато тялото й започна да изчезва, цветът на очите и кожата, дори дрехите й, стоплени до температурата на безсмъртното й тяло, избледняха.
	Изчезваше пред очите му.
	Каза още това-онова, той също, нищо особено важно, все практически подробности, като това кога ще излезе той, кога ще се прибере тя.
	А после Джейн се изправи и се приближи до него. Ви видя устните й да се движат и заповяда на своите да се усмихнат в отговор, макар да нямаше представа какво бе казала.
	— Е? — настоя тя.
	— Какво?
	— Добре ли си? Изглеждаш някак особено.
	— Доста неща се случват в момента. Нали се сещаш, във войната.
	— Да, чух. Пейн и Мани говореха за това.
	— Най-добре върви да си легнеш, преди да си припаднала.
	— Имаш право.
	Ала вместо да си тръгне, тя се протегна и прокара призрачната си ръка през косата му и докато го правеше, Ви си помисли, че неслучайно не обичаше да го докосват.
	И то не само буквално.
	— Обичам те — каза тя. — Съжалявам, че напоследък не прекарваме много време заедно.
	— Няма значение.
	— Мисля, че има.
	Вишъс протегна ръката с ръкавицата и отмести дланта й. Насили се да се усмихне отново и каза:
	— Ти имаш твоята работа, а аз — моята.
	— Така е и никой никъде няма да избяга.
	Даваше си сметка, че го има предвид в успокояващия с-връзката-ни-всичко-е-наред начин, и докато кимаше, знаеше, че тя ще приеме отговора му по същия начин.
	Ала докато Джейн се отправяше към спалнята им сама, Ви знаеше, че се бе съгласил с думите й в един напълно различен контекст.
	И че това би трябвало да го натъжи. Само че не изпитваше нищо.


>	59

	Когато на вратата му се почука, Куин нямаше никакво намерение да стане от леглото, за да отвори. Оставаше му още час до срещата в кабинета на Рот, когато вероятно щяха да го направят на нищо (а може би дори да го изритат от Братството, както беше станало с Тор), и освен дето беше успял да си вземе душ и да се облече, в главата му цареше прекалено голям хаос, за да стори каквото и да било друго.
	Като например да се опита да води възпитан разговор. Или да направи каквото и да било, освен да диша.
	Почукването долетя отново, по-силно.
	Куин вдигна глава и оголи зъби, отваряйки уста, за да извика на нахалника да се разкара…
	Вместо това скочи на крака. Втурна се към вратата и я отвори широко, сякаш отвън стоеше момиченце от скаутите с кутии курабии.
	Блей беше в коридора и имаше толкова апетитен вид, че би трябвало да го забранят със закон, облечен в кожени дрехи и препасан с оръжия — тоалетът, в който Куин най-много обичаше да го вижда. Освен чисто гол.
	— Нещо против да вляза?
	— Да. Искам да кажа, не. Заповядай.
	Човече, какво дар слово само!
	Блей затвори вратата и красивите му очи се отправиха към люлките.
	— Искаш ли да ги видиш? — попита Куин, отдръпвайки се настрани, нищо че не стоеше на пътя му.
	— Да, искам.
	Блей се приближи и макар да беше с гръб, Куин усети усмивката върху лицето му, докато поздравяваше първо едното, а после и другото дете. Ала когато се обърна към него, беше сериозен.
	Ето го, помисли си Куин, докато отиваше да седне на леглото. Отговорът на въпроса какъв щеше да бъде остатъкът от живота му. И макар да не знаеше подробностите, знаеше, че ще боли.
	Блей бръкна в коженото си яке.
	— Не ги искам.
	При вида на документите, които Сакстън беше изготвил, Куин усети как сърцето му се свива. Нямаше какво друго да предложи, освен собствените си деца. Ако Лирика и Рамп не можеха да го накарат да си промени мнението, нищо не би могло…
	— Обичам те — каза Блей. — И ти прощавам.
	За частица от секундата Куин не бе в състояние да осмисли сричките. А после, когато те достигнаха до ума му, бе сигурен, че не е чул правилно.
	— Ще повторя. Обичам те и ти прощавам.
	Куин скочи и прекоси разстоянието между тях по-бързо от запалването на кибритена клечка. Преди обаче да успее да го целуне, беше спрян от силна ръка.
	— Почакай. Имам да кажа още нещо.
	— Каквото и да е, съгласен съм. Каквото и да е, приемам.
	— Чудесно. Значи, ще се сдобриш с Лейла.
	Куин направи крачка назад. И още една.
	Блей потупа документите в ръката си.
	— Чу ме. Не се нуждая от законово дадени ми родителски права. Не са ми нужни подобни театрални изпълнения, макар да оценявам чувството, вложено в тях, и за да съм откровен, именно то ме убеди, че наистина си сериозен. Обеща обаче, че ще сториш всичко, и вярвам, че си мъж на думата си. Нещата между нас няма да бъдат наред, докато не оправиш отношенията си с Лейла.
	— Не знам дали мога да сторя това. Блей. — Куин разпери длани. — Не се опитвам да бъда задник. Наистина. Просто… познавам се. И след като тя ги изложи на опасност по този начин и толкова дълго лъга, за да го прикрие? Не мога да простя нещо такова, дори и заради теб.
	— Мисля, че трябва да се съсредоточиш повече върху това кой е Кор, вместо върху стореното от нея.
	— Знам кой е той. Там е проблемът.
	— Е, току-що говорих с Тор, който ми разказа всичко.
	Куин разпери ръце и закрачи напред-назад.
	— О, _хайде де_…
	— И наистина смятам, че трябва да погледнеш на нещата в друга светлина.
	— Няма да забравя станалото, Блей. Не мога.
	— Никой не те кара да го направиш.
	Докато Куин крачеше из стаята, реши, че с тези постоянни разговори за копелето сякаш се беше озовал в „Омагьосан ден“. Без Бил Мъри. Така че, да, беше отвратително.
	— Виж, не искам да споря с теб.
	Спря и погледна Блей през стаята.
	— Нито пък аз. И няма да спорим, защото повече няма да го обсъждам. Сдобри се с Лейла или няма да се върна.
	— Какво, по дяволите. Блей… как може да превърнеш това между теб и мен в заложник на отношенията ми с Лейла?
	— Превръщам това между теб и мен в семейство. Те двамата — той посочи към люлките — и ние тримата. Ние сме семейство, но само ако се държим заедно. Не кръвта има значение и след онова, което твоите родители ти причиниха, го знаеш от първа ръка. Ако не можем — ако _ти_ не можеш — да простиш и да обичаш, и да продължиш напред, връзката ни няма да издържи, защото аз няма да си седя и да гледам как изпитваш неприязън към горката си дъщеря само защото прилича на майка си. Нито ще чакам, докато аз сторя нещо, което не си в състояние да преглътнеш. Предизвика ме да ти простя за стореното от теб и аз го направих. Сега очаквам да сториш същото за Лейла. — Блей се отправи към вратата. — Обичам те с цялото си същество и когато двамата с Лейла създадохте тези деца, ме дарихте с пълно семейство. Искам си това семейство обратно… цялото… и това включва Лейла.
	— Блей, моля те…
	— Това е моето условие. И няма да отстъпя. Ще се видим на бойното поле.

	* * *

	Докато се приготвяше да тръгне от ранчото малко преди полунощ, Кор остави своята шелан да провери дали бронираната му жилетка е закопчана както трябва. Беше изключително старателна, толкова, че Кор имаше чувството, че би се увила около гърдите му, стига да можеше.
	Улови ръцете й и целуна връхчетата на пръстите й едно по едно.
	— Щастливец съм, че се грижат за мен по този начин.
	О, Съдби, ненавиждаше тревогата й. Би сторил всичко по силите си, за да я замени с щастие… особено при положение че се боеше, че я очаква още скръб. Дори ако преживееше тази нощ, дори ако Братството се подчинеше на желанието на Рот, те все така трябваше да си тръгнат.
	— Боя се, че не мога да те оставя да си отидеш — каза тя с разтреперана усмивка. — Боя се, че не мога да понеса да си заминеш.
	Гласът й се прекърши и Кор затвори очи.
	— Ще се върна тук много скоро.
	Целуна я, така че да не могат да говорят повече за това, и докато тя отвръщаше яростно на прегръдката му, той се опита да запамети всяка подробност от това какво бе усещането да е до него, какви са вкусът на устните й, уханието й в ноздрите му.
	Най-сетне се отдръпна лекичко и се взря в бледозелените й очи. Любимият му цвят, както се оказваше. Кой да предположи, че имаше такъв?
	А после тръгна, без да поглежда назад. Не смееше.
	Докато вървеше към плъзгащата се врата, усещаше миризмата на сълзите й, но дори тогава не спря. Вече нищо не можеше да спре всичко това.
	Вратата се плъзна безшумно настрани и той прекрачи навън, внимавайки да не се обърне, докато я затваряше зад себе си.
	Излезе на верандата, огряна от охранителните лампи, и зави зад ъгъла на гаража. Там имаше стар навес, достатъчно голям, за да побере моторна косачка за трева, и достатъчно висок за дръжките на лопати.
	Когато отвори паянтовата врата, пантите й изскърцаха силно в знак на протест.
	Бръкна в мрака, намери косата и я преметна през гърба си, закрепяйки я с простичко въже, което завърза на гърдите си. Не беше искал да я внесе в къщата, докато Лейла е там. Сторило му се бе нередно.
	С ножовете и пистолетите, които вече носеше, беше готов за война, независимо кой я започнеше, лесър или брат.
	Докато затваряше очи, готвейки се да се дематериализира, за да се срещне с бойците си, се помоли за две неща.
	Първо, да се върне, за да види Лейла още веднъж, преди да си замине.
	И второ, Рот да имаше над Братството такъв контрол, какъвто вярваше, че има.
	Интересно как двете неща бяха толкова тясно свързани.


>	60

	Тор седеше сам в спалнята, която делеше с Есен, стиснал черен кинжал в ръцете си. Острието бе изковано и поддържано от Вишъс неизменно остро, дръжката пасваше съвършено към захвата на Тор и само на Тор.
	Невъобразима бе мисълта, че никога вече нямаше да се бие с нея.
	Когато каза на своята шелан какво се бе случило й защо, тя се бе натъжила. За първи път, даваше си сметка, я беше разочаровал наистина, а като се имаше предвид, че все още бе само половин мъж заради станалото с Уелси, това определено казваше много.
	Поне двамата имаха къде да отидат. Хекс се беше съгласила да останат за няколко нощи в онази нейна ловджийска хижа, същата, където двамата с Лейла се бяха конфронтирали.
	Да, страааааашно се радваше да се върне там.
	Завъртя оръжието в ръката си, обръщайки черното острие така, че светлината от лампата на нощното шкафче да огрее малките драскотини по ръбовете. Канел се бе да помоли Ви да го наостри — не беше като да не можеше да го направи сам. Братът влагаше такива усилия в изработването на кинжалите, че здравата се дразнеше, ако някой се опиташе да ги наостри сам.
	Но това вече нямаше значение…
	Окей, трябваше ли онази песен на Саймън и Гарфънкъл да отеква в главата му точно сега? _Здравей тъмнина, стари мой приятелю…_
	— По дяволите!
	Трудно бе да се каже кое бе по-лошо. Ужасната музика от шейсетте, отекваща из сивото му вещество, или фактът, че го бяха уволнили от единствената работа, която бе имал някога, която бе искал някога, в която го бе бивало някога.
	Макар че колко трудно можеше да е да работиш с фритюрник? Ето поне нещо, което да очаква с нетърпение.
	А междувременно красивата му жена беше в мазето с Фриц, опитвайки се да намери кашони за вещите им…
	Почукването на вратата бе добре дошло, защото го откъсна от тези мисли. Ако продължаваше в същия дух, като нищо щеше да мине на прозак и М&М, за да се справи с налегналата го депресия.
	— Влез. — Може би беше някой доген, натоварен с кутии. — Да? Влез.
	Не получи отговор и като се намръщи, стана, за да отвори. Когато се беше облякъл, по навик бе нахлузил кожен панталон и тежки обувки. Може би сега щеше да ги смени с цял куп жилетки и онези широки жълтокафеникави панталони за дядовци, които увисваха на задника и оставаха на мястото си само с помощта на тиранти. Да, защото това беше толкова секси…
	Отвори вратата и усети, че губи дар слово.
	Рот стоеше в коридора, изглеждащ досущ като краля, който беше, облечен изцяло в черно, с онези свои тъмни очила. Зад него, образували полукръг, братята. Блей и Джон Матю бяха като война, чакаща да избухне, въоръжени до зъби и готови за битка.
	— Здравей, стари приятелю — каза Рот и му протегна ръка. — Искаш ли да се присъединиш към партито?
	Тор преглътна с усилие.
	— Какво, а… ъ… моля?
	Рот просто сви рамене.
	— Сакстън направо ме подлуди с приказките си за правилата и процедурите, свързани с човешките ресурси. Очевидно в наши дни трябва да предупредиш някого, преди да го уволниш. Нали се сещаш, да му предложиш преквалификация, да бършеш задника му вместо него, такива неща. Преди да го уволниш.
	— Освен това няма какво да си кривим душите — обади се Рейдж. — Ти си най-трезвомислещият от всички ни.
	— Ами да, изобщо използваш главата си, не задника си като нас — подхвърли друг.
	— Сякаш при Рейдж има някаква разлика…
	Холивуд се обърна рязко и изгледа свирепо Ви.
	— Да ти го начукам…
	— С какво?
	Рот закри лицето си с ръка.
	— Исусе, ще престанете ли? — Свали ръка и каза изтощено. — Така че нека просто те сложим на изпитателен срок, става ли? Страхотно. Радвам се, че можем да оставим това зад гърба си. — Кралят го сграбчи и го притегли в крепка прегръдка. — А сега да вървим да оправим нещата с Кор, както трябва. Бет отиде да каже на Есен, защото няма време да го направиш ти, трябва да тръгваме веднага.
	Замаян, но с бързо разсейващо се объркване, Тор наведе очи и ги избърса скришом. Много, много отдавна беше избран да се присъедини към Братството и нито веднъж и през ум не му беше минало, че някой ден би могъл да не бъде част от него по каквато и да било друга причина, освен смъртта си. Ала определено си го беше заслужавал — и много повече — заради онова, което беше направил.
	И макар че да сравнява отмяната на присъдата си с нещо като загубата на жена си и сина си, то бе напомняне, че съдбата не беше абсолютно жестока.
	— Да — каза с дрезгав глас. — Да го направим.
	Думите му бяха последвани от възторжени възгласи и сериозна доза потупване по гърба. И, да, искаше му се да намери своята шелан и да поговори с нея, но в този миг големият часовник в коридора се обади, отмервайки часа.
	Нямаше повече време. Беше полунощ.
	Братството и шайката копелета трябваше да се опитат да сключат мир. А той трябваше да отиде и да погледне брат си в очите.

	* * *

	Докато отново приемаше физическите си очертания пред изоставения склад, Ви подуши въздуха и остави инстинктите си да поемат контрола.
	Естествено.
	Петнайсета улица и Маркет Стрийт беше добро място за тази историческа и потенциално опасна среща, помисли си. Старата, подобна на плевня постройка беше напълно изоставена, с достатъчно изпотрошени стъкла по високите си прозорци, та ако се наложеше да се изнесат на пожар, нямаше да имат никакъв проблем.
	Вървеше напред, с Рейдж от дясната и Бъч от лявата си страна, и беше страхотно, че може би отиваше към потенциален конфликт. Винаги имаше желание да се бие и си мислеше, че ако копелетата не се окажеха тотални задници, след като приключеха тук, той и братята можеха да отидат да си потърсят лесъри.
	Или пък можеше да отиде някъде другаде сам и да свърши нещо друго.
	И в двата случая знаеше, че не се налага да се прибере у дома през следващите шест часа, и възнамеряваше да се възползва от това време.
	По дяволите, наистина ли щеше да…
	Все тая, помисли си, докато слагаше край на тези умствени акробатики. Ако имаше нещо, което не бе нужно да си гений като него, за да знаеш, то бе, че ако влезеш в битка разсеян, много скоро няма да ти се налага да се тревожиш за каквото и да било, защото на другата сутрин ще се събудиш мъртъв.
	Складът приличаше на изоставен кафез, простиращ се върху няколко хиляди квадратни метра, с ръждясали, гниещи стени и метален покрив, който се държеше на честна дума. Имаше цял куп врати и след като минаха покрай отредената им страна на сградата, тримцата зачакаха сигнала за влизане, който Фюри и Зи щяха да дадат, след като се уверяха, че вътре е чисто.
	Долепил гръб до стената, стискайки пистолети в ръце, Ви се огледа наоколо. Видимостта беше фантастична, нямаше дървета, които да спират погледа, нищо друго, освен още изоставени сгради, купчини отломки и тротоари, простиращи се надалече в тази пустош от индустриалната ера, която толкова дълго бе издържала тази част на града…
	В същия миг, в който телефоните на всички се обадиха, оповестявайки, че вътре е чисто, на празния парцел насреща им пет фигури се появиха една по една.
	Ви извади телефона си и изпрати съобщение: _Тук са. Ще се приближим._
	Не беше нужно да казва на Рейдж и Бъч какво да правят и затова ги обичаше. Тримата просто поеха през твърдия сняг, минаха през една пряспа и излязоха на пътя. Сякаш играеха по съвсем същите правила, шайката копелета тръгнаха към тях, едрите им тела се движеха в синхрон, оръжията им бяха извадени, но не и вдигнати, Кор беше в центъра.
	Двете групички се срещнаха по средата на пътя.
	Вишъс заговори пръв.
	— Добър вечер, момчета. Как я караме?
	Не долови нито дружелюбност, нито вражда от страна на другите бойци. Е, освен от типа най-вляво: излъчването му беше такова, сякаш би искал да бъде агресивен, но Ви имаше чувството, че това беше обичайното му състояние и нямаше нищо общо с настоящата ситуация.
	Ви не свали пистолетите си, но и не настоя те да приберат оръжията си, макар това здравата да го изнервяше. Разоръжаването щеше да се състои вътре.
	— Готови сме да ви последваме — заяви Кор ясно.
	— Добре. — Ви ги изгледа един по един. — Ето как ще го направим. Ще ви съпроводим вътре и ще си направим малко парти с ордьоври и питиета. След това ще идем да изгледаме някое представление и ще довършим вечерта, като се развихрим по магазините и си направим маникюр и педикюр. Как ви се струва? Страхотно. Тръгвайте, шибаняци.
	Кор изобщо не се поколеба и Ви го сметна за добър знак.
	Останалите го последваха.
	Това бе още по-добър знак: ако тези момчета бяха готови да си оставят гърбовете незащитени, значи, му се доверяваха.
	Ви тръгна след тях, обратно през пряспата и онази „поляна“ от сняг и лед. Когато стигнаха до вратата, подсвирна кратко и в миг тя се отвори, задържана широко от Джон Матю.
	Докато влизаха един по един във ветровитото помещение, копелетата бяха, общо взето, толкова нехайни, колкото затворници на път към електрическия стол. Не нарушиха обаче строя си, докато се оглеждаха наоколо, и никой не започна да стреля, докато вървяха напред.
	Ви беше готов да се обзаложи, че преценяваха същите изходи, както и братята. Същите врати. Същите греди на тавана. Същите прозорци без стъкла.
	— Спрете тук — нареди им.
	И те се подчиниха.
	Време бе представлението да започне, помисли си Ви, докато заставаше пред тях.
	— А сега, господа, преди да доведем краля, боя се, че ще трябва да ви помолим да се съблечете. — Той посочи циментовия под. — Всички оръжия — ей там. Бъдете послушни и ще си ги получите обратно. Не го ли направите, ще ви оставим облени в кръв върху тях.


>	61

	Тор се отдели от стената, до която стоеше с думкащо в гърдите сърце. Би трябвало да стои на позиция до западната врата, но просто не можеше да остане на мястото си. Краката му го носеха неудържимо напред, очите му бяха приковани в Кор.
	— Къде отиваш? — изсъска Блей след него.
	— Просто малко по-близо. Ти стой тук.
	Малко по-близо друг път. Отиде досами мястото, където шайката копелета стояха насред празния склад.
	Гласът на Ви отекваше под високия таван.
	— Тук — повтори той, кимвайки към краката си.
	Това, знаеше Тор, щеше да покаже много. Ако копелетата се възпротивяха на заповедта да свалят оръжия или да се оставят да бъдат претърсени, би било основателно да се предположи, че си имат работа със засада с мащабите на троянския кон. Но ако…
	Един по един бойците на Кор се подчиниха на нареждането, пускайки пистолети и ножове върху циментовия под и изритвайки ги към Вишъс. Дори Кор свали онази своя огромна коса от гърба си и я бутна към Ви.
	— Да помогнеш с обиска ли си дошъл? — попита Ви. — Или искаш да ми услужиш с гланца си за устни?
	На Тор му отне миг, докато осъзнае, че говори на него.
	— Ще ги обискирам.
	Другият брат кимна и под погледите на Бъч и Рейдж, които се взираха в копелетата така, сякаш бяха гранати с извадени предпазители, Тор се приближи до Кор и го погледна право в очите.
	Господи, защо не го беше забелязал досега? Та те имаха съвсем същия цвят като неговите.
	— Тор? — попита Ви остро. — Какво правиш, мой човек?
	И челюстта. Същите очертания като неговата. Тъмната коса. Горната устна отвличаше вниманието и ти пречеше да видиш останалото, но сега, когато гледаше отвъд нея?
	Тор усети как върху рамото му ляга тежка ръка, а после гласът на Ви отекна в ухото му.
	— Наистина бих предпочел, ако някой ще прави нещо глупаво, да бъде един от тях. Нека да не бъде един от нас, става ли?
	Кор отвръщаше на погледа му спокойно, без страх или агресия: мъж, който бе приел съдбата си и не се страхуваше от онова, което го очакваше. Нямаше как да не го уважаваш за това.
	— Тор, забрави ли за изпитателния срок?
	Тор кимна разсеяно, без да го чува наистина. Работата беше там, че след като Уелси бе умряла с неродения му син в утробата си, се беше питал какво ли би било да погледне в очите на някого, в чиито вени течеше същата кръв. Загубата на тази възможност бе още нещо, по което да скърби.
	Никога не си бе помислял, че една нощ ще срещне погледа на брат си.
	— Какво смяташ да направиш? — попита Кор тихо.
	Едва тогава Тор осъзна, че не беше свалил оръжие. Преди да успее да направи нещо по въпроса, Ви се обади:
	— За твое сведение, днес си жив благодарение на него.
	Това най-сетне привлече вниманието на Тор и той погледна към Вишъс.
	— Моля?
	— Попаднах на едно клипче, на което този задник тук те защитава от един лесър. Истинска класика. Часове наред го гледах по-рано днес.
	— Почакай, какво?
	— Помниш ли, когато опита да се превърнеш в решето, като навлезе под дъжд от куршуми? Славни времена бяха. — Ви направи физиономия. — Хей, имам идея. Защо не го добавиш във фейсбука си? Така ще може да чакаш деня, в който ще излезе пост със спомен с него. Толкова затрогващо. А сега го претърси или се върни на шибаното си място.
	Тор знаеше точно за какво говори Ви, спомняше си мига, в който бе пренебрегнал собствената си смъртност и законите на физиката, и бе навлязъл в огневата линия на врага.
	— Вярно ли е? — попита, мръщейки се срещу Кор.
	Копелето кимна веднъж и той изпусна дъха си.
	— Защо?
	— Сега това няма значение.
	— Напротив, важно е. _Защо?_
	Кор погледна към Ви, сякаш се опитваше да прецени дали братът е на път да изгуби цялото си търпение.
	Твърде късно, помисли си Тор. Обаче, майната му — може би никога вече нямаше да има тази възможност да попита.
	— Защо? — настоя. — Бяхме врагове.
	Когато Кор най-сетне отговори, гласът му със силен акцент не трепваше.
	— Беше толкова храбър. Изложи се под дъжда от куршуми без страх. Независимо от позициите ни по онова време, не исках един толкова смел воин да бъде убит по този начин. В равностойна битка, да. Но не и по този начин. Така че застрелях стрелеца.
	Тор примига и си помисли за всичко, което би пропуснал, ако беше загинал през онази нощ. Есен. Шансът да бъде част от сключването на този мир. Бъдещето.
	С крайчеца на окото си зърна някакво движение…
	Не, беше просто Ласитър. Падналият ангел беше тук и в това нямаше нищо чудно. Той бе като кварталната клюкарка, надничаща иззад оградата си всеки път когато се разиграваше някаква драма.
	Тор отново впи поглед в тези тъмносини очи, досущ като неговите. Свали единия си пистолет и прибра другия в кобура.
	След това протегна десница.
	Кор сведе очи към нея. След един дълъг миг я пое… и двамата братя стиснаха ръце за първи път.
	Макар че само единият от тях го знаеше.

	* * *

	От мястото си в далечния ъгъл на склада Куин наблюдаваше как се развива всичко: шайката копелета влязоха в изоставената сграда, спряха в средата, изслушаха Ви и се освободиха от оръжията си. Всичко вървеше по план.
	А после Тор пристъпи напред и всички затаиха дъх.
	Но не и Куин. Братът нямаше да направи нещо глупаво. Като за начало, това не му беше в природата. Освен това притежаваше чест…
	— _Какво?_ — изпръхтя, когато Ви взе да дрънка нещо за това как Кор бил спасил живота на Тор.
	О, Куин с очите си беше видял онази малка самоубийствена интерлюдия, онова умопомрачение. Това бе една от историите, за които братята си шепнеха, когато бяха пияни в три следобед и наоколо нямаше никой друг, вписване в каталога на миналото, което правеше цената на травмата от войната толкова истинска.
	Обаче какво, по дяволите? Откъде Ви имаше видео запис? От охранителна камера? От някой човек, спотаил се наблизо? Какво значение имаше…
	Една фигура се материализира изневиделица до Куин и той замалко да натисне спусъка, ала русо-чернокосата глава не можеше да бъде сбъркана.
	— За куршум ли се молиш? — попита.
	— Оръжията ти са безсилни срещу мен — отвърна ангелът с глас като на Дарт Вейдър.
	— За бога…
	Изведнъж Ласитър навря лице в неговото и в странно оцветените му очи нямаше помен от шега.
	— Приготви се.
	— За какво?
	В този миг Рот се материализира в средата на помещението до Вишъс. И именно заради това бяха избрали подобно празно място. Тук нямаше нищо, което да се изпречи на пътя му, нищо, което да го препъне, нищо, което да го затрудни или да го накара да изглежда слаб, като го принуди да разчита на един от братята, за да се придвижва.
	Човече, помисли си Куин, докато преценяваше едрите тела на копелетата. Наистина не му харесваше да са толкова близо до краля, дори и невъоръжени.
	— Значи, това наистина ще се случи, а? — Куин поклати глава към копелетата и Братството, застанали така близо един до друг. — Едно ще ти кажа — никога не съм вярвал, че ще доживея подобна нощ.
	Когато не получи отговор от Ласитър, погледна към него. Падналият ангел беше изчезнал.
	Куин отново се съсредоточи и заслуша, което не беше трудно. Гласът на Рот отекваше като църковен орган.
	— Разбирам, че клетвата ви е към вашия лидер. Приемам това. Той обаче ми се врече във вярност и клетвата му обвързва и вас. Има ли някой, който не е съгласен с това?
	„Не“, изрекоха решително бойците на Кор един по един и от начина, по който ноздрите му потръпваха, беше очевидно, че Рот изпитва миризмата им.
	— Добре — заяви той, а после премина на Древния език. — _Заповядам на събралите се тук да дадат обет на своя лидер в присъствието на краля, комуто той се е врекъл. Направете го сега, на колене, със склонена глава и вярно сърце._
	Без нито дума или колебание, копелетата коленичиха един по един пред Кор и свели глави, целунаха кокалчетата на десницата му. И през цялото време Рот стоеше до тях и изпитваше въздуха, търсейки, ала очевидно не намирайки, следа от измама.
	Когато всичко свърши, Кор се обърна към него.
	Сърцето на Куин думкаше, докато се взираше в лицето на другия мъж. Макар между тях да имаше немалко разстояние, очите му се плъзнаха по онези черти, онези рамене, онова тяло. Спомни си как си разменят удари, вкопчени в схватка в Гробницата.
	Спомни си Лейла, бременна с Лирика и Рамп.
	А после отново чу Блей да му казва да се сдобри с Избраницата, така че техните отношения да бъдат както преди. Така че да могат да бъдат семейство. Така че да гледат миналото с разум, не с емоция.
	С образа на малките си, кристално ясен в ума му, Куин гледаше как Кор коленичи пред Рот.
	Кралят протегна пръстена с черния диамант, символа на престола, принадлежал някога на баща му и на бащата на неговия баща.
	Пръстена, който може би Малкия Рот щеше да носи един ден.
	— _Преклони глава пред мен_ — нареди Рот на Древния език. — _Вречи ми се в служба от тази нощ насетне. Нека между нас никога вече няма вражда._
	Куин си пое дълбоко дъх. А после го изпусна, когато Кор сведе глава, целуна диаманта и заяви високо и ясно:
	— _Вричам ти се с живота и кръвта си. Никога няма да има никой над теб за мен и моите бойци, нито ще има вражда между нас, докато гробът не прибере смъртната ми плът. Това е тържествената ми клетва._
	Куин затвори очи и на свой ред отпусна глава.
	В същия миг, в който през всички врати на склада нахлуха лесъри.


>	62

	Вратите на склада се отвориха една след друга с трясък и убийците нахлуха светкавично вътре. Това бе най-страшният кошмар на Вишъс.
	Първото, което направи, бе да се хвърли към краля. Събори го с мълниеносна хватка и го закри с тялото си.
	Което се оказа като да се мъчиш да удържиш побеснял див кон на земята.
	— Ще останеш ли легнал, по дяволите! — изсъска Вишъс, докато наоколо изригваше битка.
	— Дай ми оръжие! Дай ми шибано оръжие!
	Изстрели. Ругатни. Размахани ножове. Всичко това — когато братята се хвърлиха в контраатака, а копелетата се втурнаха към оръжията си, за да помогнат.
	— Не ме карай да те нокаутирам! — изръмжа Ви, докато обвиваше ръце около тялото на Рот и се опитваше да стане по-тежък. — По дяволите!
	Воден от принципа, че един добър воин не остава задълго на земята (дори ако шибаният му живот зависеше от това), Рот успя да се изправи, въпреки че Ви се беше усукал около главата и врата му като шал.
	Добрата новина? Май още тази вечер щяха да подложат на изпитание дадените току-що клетви. И по всичко личеше, че те щяха да издържат: копелетата се биеха против лесърите рамо до рамо с Братството и леле, наистина си ги биваше.
	Само че Ви си имаше своя задача — трябваше да опази живота на краля идиот…
	Един куршум изсвири покрай подскачащата му и въртяща се глава и той усети как му пада пердето.
	— Ще легнеш ли…
	— Прости ми, господарю.
	Ъ? Ви погледна назад и видя Кор, приклекнал до тях.
	— Но тук не е безопасно за теб.
	И с тези думи предводителят на копелетата се хвърли към краля на всички вампири, улови го през бедрата в меча прегръдка и го повали на циментовия под. Което означаваше, че Ви се сгромоляса заедно с него…
	… и се приземи върху главата си толкова лошо, че я чу да изпуква и почувства как по тялото му се разлива ужасяваща скованост.
	Стон на болка се изтръгна от него и той усети как ръцете му охлабват хватката си по собствена воля; колкото и да се мъчеше да заповяда на мускулите си да действат, те се отпуснаха безполезни на цимента.
	Лицето на Кор изникна над неговото.
	— Колко зле?
	— Връщаш си ми — Ви се бореше за въздух, — задето те цапардосах по главата в онова подготвително училище, нали?
	Кор се усмихна леко, а после наведе глава, когато един куршум прелетя край нея.
	— Значи, си бил ти, така ли?
	— Аха, аз бях.
	— Е, замаха ти си го бива. — Кор отново стана сериозен. — Трябва да те преместя.
	— Рот?
	— Тормент го отведе. Братът Тормент.
	— Добре. — Ви преглътна. — Слушай, на път съм да изгубя съзнание. Не ме мести. Възможно е да съм си счупил гърба и не искам по-сериозна гръбначна травма, отколкото имам вече.
	Бореше се с прилива, който заплашваше да го погълне, зрението му идваше и си отиваше.
	— Кажи на Джейн… че съжалявам.
	— Това е твоята шелан, така ли?
	— Да, другите знаят коя е. Просто й кажи… не знам. Обичам я, предполагам. Не знам.
	Невероятна вълна на тъга го отнесе в пълен мрак и всичко — звуците на битката, болката, тихата паника, идваща с мисълта „Мамка му, този път наистина загазих“, заглъхна в дълбока бездна на пустота.
	В края на краищата Ви не толкова изгуби волята да се бие… колкото свали меча си, за да остане жив.

	* * *

	Докато през вратите нахлуваше поредната вълна от лесъри, Куин изпразни четвърти пълнител… и когато полуавтоматичното оръжие започна да щрака, вместо да стреля, той изруга и долепи гръб до стената.
	Изхвърли празния пълнител, зареди последния, който му беше останал, и се прицели във вратата, която покриваше, покосявайки трима връхлитащи убийци един след друг. Гърчещите се вонящи тела услужливо изпопадаха едно върху друго, превръщайки се в препятствие, което останалите трябваше да забавят крачка, за да преодолеят.
	Само че куршумите му свършиха отново, твърде бързо, и той захвърли пистолета настрани. Бездруго започваше да става твърде опасно за куршуми. Братята се биеха навсякъде заедно с копелетата и сега празнотата на помещението беше проблем, тъй като нямаше никакво прикритие…
	Острието дойде сякаш от нищото, но го улучи точно където трябваше. В прецаканото му рамо.
	— Мамка му…
	Тъкмо когато се канеше да се нахвърли върху лесъра, който го беше нападнал, един от най-едрите, най-злите на вид вампири, които някога беше виждал, изскочи сякаш от нищото и прикова лесъра към земята. А после…
	Копелето оголи зъби и отхапа лицето на убиеца. Буквално — смъкна носа и по-голямата част от едната буза от костта. След което ги изплю и се зае с това, което беше останало, докато през черната кръв и мускулите не се показа бялото на костите.
	Тогава захвърли тялото на лесъра настрани като огризка на ябълка.
	Когато се обърна към Куин, по брадичката и гърдите му се стичаше черна струйка и се беше ухилил така, сякаш беше спечелил някакво състезание.
	— Имаш ли нужда от помощ за изваждането на ножа от тялото ти?
	Изглеждаше нелепо, че го пита нещо толкова шокиращо така възпитано.
	Куин улови дръжката, стисна зъби и издърпа острието от рамото си. Едва не повърна от болка, но успя да процеди:
	— Всъщност се канех да ти предложа бутилка хубаво кианти.
	— Какво?
	— Пази се!
	Един убиец се нахвърли върху копелето изотзад и Куин реагира мигновено — скочи напред, премествайки ножа от водещата си ръка, която бе вързана към сега наистина прецаканото рамо.
	За щастие, с камите го биваше еднакво добре и с двете ръце.
	Заби острието в очната ябълка на лесъра и завъртя дръжката толкова силно, че оръжието се строши и остана в уютния си нов дом.
	Двамата с убиеца се свлякоха на земята в купчинка в същия миг, в който рамото му оповести, че му стига. Обърна се, разтърсван от пориви да повърне, и видя чифт огромни войнишки ботуши.
	Лесърът бе вдигнат от него сякаш не тежеше нищо, а после масивното копеле приклекна.
	— В такъв случай ще те преместя — каза то със силен акцент.
	Когато Куин и новият му приятел тръгнаха да се поразходят, той можа да види какво се случва, макар и с главата надолу. Братя и копелета, които си помагаха, работеха заедно, биеха се против общия враг.
	И насред всичко това — Кор…
	Сълзи избиха в очите на Куин, когато си даде сметка, че предводителят на копелетата беше рамо до рамо не с кого да е, а с единствения червенокос боец в склада.
	Двамата бяха опрели гърбове и описваха бавно кръг, разменяйки удари с ножове и юмруци с тълпа лесъри. Блей беше впечатляващ както винаги, а копелето по нищо не му отстъпваше.
	— Смятам да припадна — оповести Куин, без да се обръща към никого по-специално.
	И докато го правеше, образът на любовта на живота му и мъжа, когото бе превърнал в свой враг, остана в ума му, прекосявайки бариерата между реалност и сън.


>	63

	Лейла крачеше напред-назад около фонтана в личните покои на Скрайб Върджин… всъщност на Ласитър, когато изведнъж осъзна, че не е сама, и то не само защото малките й спяха върху меки одеяла край пълното с птички дърво.
	Когато падналият ангел, а сега действащо божество се материализира изневиделица, първата й мисъл бе, че носи ужасни новини.
	През цялото време, откакто го познаваше, никога не го бе виждала да изглежда толкова зле, кожата му беше толкова бледа, че беше посивяла, аурата му — толкова отслабнала, че той бе сянка на обичайното си Аз.
	Лейла се втурна към него и едва го стигна, когато той се свлече на колене върху белия мрамор.
	— Какво те измъчва? Да не си ранен?
	Да не би да беше отишъл на срещата на Братството и копелетата? Да не би нещо да се бе объркало…
	— Ласитър! — извика, докато коленичеше до него. — _Ласитър_…
	Той не отговори. Просто улови главата си в шепи и се свлече върху белия мрамор, сякаш бе изгубил съзнание.
	Лейла се огледа наоколо, чудейки се какво да прави. Може би трябваше да повика Амалия…
	Ласитър се обърна по гръб и тя с потрес видя сребърни сълзи да се стичат от очите му и да падат като диаманти върху мрамора под него.
	— Не мога да го направя… не мога да върша тази работа… това не е за мен…
	— Какво се случи? — прошепна Лейла ужасено. — Какво направи там долу?
	Думите, които се изляха от него, бяха смотолевени, толкова неясни, че бе принудена да се наведе по-близо, за да се опита да ги разбере.
	— Войната трябва да свърши. И съществува само един начин Омега да бъде унищожен. Беше предсказано. Пророчеството трябва да бъде изпълнено и това може да се случи само по един начин.
	Очите му срещнаха нейните и Лейла почувства как се вледенява от страх.
	— Какво направи?
	— Лесърите трябва да бъдат премахнати. Те трябва да ги избият до крак, а след това да премахнат Омега. Войната трябва да свърши.
	— Какво направи?!
	— Те са моето семейство — изтръгна се задавено от падналия ангел, докато той закриваше лицето си с ръце. — Те са моето семейство…
	Връхлетя я ужасяваща мисъл.
	— Кажи ми, че не си…
	— Убийците трябва да бъдат премахнати. До последния. Едва тогава може да се заемат с Омега…
	Лейла се отпусна на пода и допря длани до бузите си. Братята и копелетата на едно място. Клетва за вярност, дадена и приета.
	Така че, ако лесърите са появяха, доскорошните врагове щяха да се бият заедно срещу общия враг.
	— Някой от тях ще умре ли? — попита тя. — Кой ще умре?
	— Не знам — отвърна ангелът с пресеклив глас. — Това не мога да видя…
	— Защо ти трябваше да го правиш? — прошепна тя, въпреки че вече бе споделил мотивите си. — _Защо?_
	Ласитър млъкна, приковал очи в млечнобялото небе над тях толкова настойчиво, че Лейла се зачуди дали не е в състояние да види какво се случва на земята.
	Оставяйки го там, където си беше, тя изпълзя до Лирика и Рамп, които спяха блажено и в пълно неведение за онова, което може би щеше да промени живота им завинаги.
	Отпускайки се до тях върху меките одеяла, които беше постлала, така че да са топли и уютни, тя остави сълзите си да потекат.
	Би се помолила. Ала спасителят на расата не бе в състояние да чуе никакви молби. Освен това беше очевидно, че вече знае за какво би го помолила и споделяше страховете й.
	Очевидно бе също така, че при цялата мощ, която притежаваше, да се погрижи никой от братята или копелетата да не умре в битка, не беше по силите му.


>	64

	В крайна сметка битката в склада доказа, че войните се подчиняват на същите правила за начало, среда и край, както и всичко останало на планетата.
	Онова, което извести края й, не беше тишина. Не, нищо не беше притихнало в студената, създадена от човеци пещера. Имаше твърде много стонове и тътрене на крака по циментовия под. Бойното поле бе осеяно с тела, движещи се и неподвижни, въздухът бе натежал от барутен дим и кръв.
	— Свърши ли се?
	При въпроса на Рот, Тор поохлаби малко хватката си. Съвсем малко. Беше обвил ръце и крака около огромното тяло на другия мъж, притиснато до стената в един ъгъл, самият той беше жив щит, предпазващ органите му, макар кралят да носеше бронирана жилетка.
	Само че тя невинаги бе достатъчна.
	А животът на Рот бе нещо, което никой от тях не бе готов да изложи на опасност.
	— Е, свърши ли? — настоя Рот. — Вече не чувам шум от битка.
	Главата на Тор беше извита на една страна и когато я надигна, вратът му изпука. Огледа се наоколо, мъчейки се да идентифицира телата, ала беше невъзможно да различи каквото и да било в тази касапница. Поне двайсет и петима мъртви, може би повече, лежаха върху студения циментов под, облян както с черна, така и с алена кръв.
	Наистина се боеше, че и Братството бе дало жертви…
	Една фигура се надигна от множеството тела.
	Беше покрита с кръв и се движеше с усилие. И имаше пистолет. Само че въздухът беше прекалено натежал от дим, та Тор да различи дали е лесър, брат или копеле.
	— По дяволите — прошепна.
	Не искаше да стане, за да се бие, и да остави Рот без защита, защото той бе достатъчно глупав и бесен заради засадата, за да се опита отново да грабне оръжие…
	Разнеслото се изсвирване бе същинска благословия.
	И Тор изсвири в отговор.
	Вишъс се обърна и закуцука към тях; походката му беше лоша, едната му ръка висеше под ужасен ъгъл. Но той беше корав тип и бе твърдо решен да се добере до своя крал…
	Не беше Вишъс. А Кор, осъзна Тор, когато фигурата дойде по-близо. Кор бе този, който идваше към тях.
	Очевидно беше тежко ранен, кръв течеше от рани по цялото му тяло.
	— Трябва да изведем краля от тук — прошепна дрезгаво. — Ще отида да разузная обстановката.
	— Почакай. — Тор сграбчи ръката му. — Ранен си.
	— А ти си щитът на нашия крал. Прекалено опасно е да бъде оставен незащитен. Няма значение дали аз ще умра. Ако той загине, свършено е с надеждата за расата ни и Омега ще победи.
	Тор се взря в очите на родния си брат.
	— Ако успееш да се измъкнеш от тук, навън ще намериш помощ. Четири пресечки на запад. Казано им бе да не идват, освен ако не бъдат повикани. Не искахме да излагаме лекарите си на опасност.
	Кор кимна.
	— Ще се върна.
	А после с невероятна демонстрация на воля и сила се дематериализира. Въпреки че беше тежко ранен.
	— Ще трябва да му подарим златен часовник или нещо такова — измърмори Рот.
	— Не ти ли подаряват часовник, когато се пенсионираш?
	— Да не мислиш, че ще се бие отново след нещо подобно?
	Тор зачака. Чакаше и чакаше. И се мъчеше да овладее паниката си, че онези, които обича, са мъртви или умират наблизо, а той не прави нищо, за да им помогне.
	Казваше си, че стига да не чуе куршуми или нещо подобно, Кор може би бе успял да стигне до…
	В началото звукът беше слаб, бръмчене в далечината, което постепенно се усилваше, докато не дойде толкова близо, че разтърси паянтовите стени на сградата…
	Черният мерцедес S600 нахълта в склада на пет-шест метра от Тор и Рот сред дъжд от отломки, посипали се върху раменете и главата на Тор.
	Кор изскочи от задната седалка, а Фриц свали стъклото откъм мястото на шофьора, набръчканото му провиснало лице беше изпълнено с тревога.
	— Скачайте вътре, господари. Опасявам се, че човешката полиция много скоро ще бъде тук.
	Тор понечи да се изправи, ала изтръпнали, краката му се подкосиха.
	Кор бе този, който улови краля и почти го хвърли на задната седалка.
	— Започва да ми писва да ме подмятат така! — изрева Рот.
	Наред бе Тор — Кор го сграбчи с учудваща сила и го запокити като копие.
	Само че Тор имаше други планове. Знаеше точно какво ще последва. Така че сграбчи ръката на копелето и като го издърпа след себе си, изкрещя:
	— Давай, Фриц!
	Догенът, който спокойно можеше да се състезава във Формула 1, натисна газта, изви волана и със завой, от който гумите изсвириха, обърна колата така, че вратата се затвори сама. Миг по-късно мерцедесът изхвърча през стената в снега навън, сякаш току-що бяха обрали банка.
	Разширени от изумление, очите на Кор обходиха задната седалка.
	— Не бе нужно да ме спасяваш.
	Тор се замисли за миг. А после си каза: майната му. Кой знае колцина бяха загинали там вътре и дали Кор изобщо щеше да оцелее, като се имаха предвид раните му. И дали Фриц щеше да успее да ги отведе на безопасно място.
	— Сякаш бих изоставил брат си.

	* * *

	В първия миг Кор бе решен да изтълкува чутото по друг начин. Несъмнено имаше проблем с превода, макар думите определено да звучаха на английски.
	— Извинявай… какво каза?
	Рот също се приведе напред, така че Тор, притиснат между тях, бе единственият, който остана облегнат назад.
	— Да — каза кралят, докато колата се носеше с рев на двигателя и ги подмяташе насам-натам. — Какво беше това?
	Тормент погледна Кор право в очите.
	— Аз съм син на Харм. Също като теб. Ние сме братя.
	Сърцето на Кор задумка толкова силно, че главата го заболя. А после почувства как погледът му се приковава върху лицето на Тор, сякаш бе надарен със собствена воля.
	— В очите — каза братът. — Ще го видиш в очите. И, не, аз също не го познавах, не и наистина. Доколкото разбирам, не е бил добър мъж.
	— Харм? — измърмори Рот. — Не, не беше. И това е всичко, което ще кажа по въпроса.
	Кор преглътна със свито гърло.
	— Ти… ти си ми брат?
	Но нима наистина имаше нужда от потвърждение? Тормент беше прав, тези очи… те имаха същата форма и цвят като неговите.
	— Да — отвърна Тор дрезгаво. — Аз съм твой брат.
	През главата на Кор препуснаха безброй неща — откъслечни образи, ехо от скръб, спомени за самота. В крайна сметка, докато мерцедесът хвърчеше със скорост, издаваща, че бяха стигнали магистралата, единственото, което бе в състояние да стори, бе да наведе очи и да потъне в мълчание.
	Когато получиш нещо, за което тайно си копнял, но никога не си очаквал, когато неочаквано разкритие закърпи дупка, зееща до този миг в живота ти, нерядко реакцията е шок, подобен на този, когато пострадаш тежко.
	А може би беше точно това. Беше тежко ранен и губеше умствените си способности.
	Не проговориха до края на пътуването, където и да ги отвеждаше то. Кор го прекара, загледан през затъмнения прозорец, докато кървеше върху себе си, върху седалката, върху… брат си.
	След известно време — сякаш след цял един живот — започнаха да спират и тръгват, да спират и тръгват, да спират и тръгват. Най-сетне спряха и не тръгнаха отново. Рот начаса отвори вратата си, сякаш знаеше, че се намират на сигурно място, и Тор го последва навън.
	Кор понечи да отвори откъм своята страна…
	Ръката му се отпусна безсилно върху дръжката. Дори на втория опит.
	Тор отвори вместо него и пъхна глава вътре.
	— Ще се погрижим за раните ти. Хайде.
	Братът — и негов брат — протегна ръка и Кор заповяда на тялото си да се раздвижи. То обаче не му се подчини. Като че ли беше…
	Зави му се свят и той се уплаши, че е на път да изгуби контрол над стомаха си. Тръсна глава и заповяда на плътта си да му се подчини. И този път тя го стори. Смазаното му и пребито, простреляно тяло успя да слезе от колата и да направи крачка напред.
	Само една.
	Когато рухна, силни ръце се обвиха около него и му попречиха да се свлече на пода на това, което, изглежда, бе подземен гараж.
	Тормент пое тежестта му с лекота.
	— Държа те — долетя дрезгавият му глас.
	С накъсана поредица от тромави движения Кор се улови за раменете на другия мъж и се отдръпна лекичко назад, за да го погледне в очите.
	— Братко — прошепна той.
	— Да — отвърна Тормент хрипливо и сълзите, овлажнили очите му, ги караха да греят като два сини сапфира. — Аз съм твоят брат.
	Трудно бе да се каже кой кого прегърна пръв, ала ето че те се вкопчиха един в друг, воин във воин.
	Много бяха последиците от тази нощ, които Кор си беше представял, много вероятности и непредвидени обстоятелства, които като добър лидер беше преценявал от всички страни.
	Да открие семейството си, не беше сред тях.
	И макар баща му да не се бе оказал храбрият воин, препуснал на гърба на коня си, за да го спаси… брат му определено беше.


>	65

	Лейла скочи на крака в мига, в който Кормия се появи в двора.
	— Кажи ми!
	Ласитър си беше тръгнал отдавна, стопявайки се сред дъжд от златни искри, оставяйки я сама с ужаса й.
	Другата Избраница бе като обезумяла.
	— Трябва да слезеш още сега. Имат нужда от кръв, а вече дадох всичко, което можах. Аз ще остана с малките.
	Двете се прегърнаха и Лейла тръгна, придвижвайки се трескаво между двата свята. Прие физическите си очертания пред имението, тъй като не можеше да проникне вътре заради стоманената мрежа.
	Втурна се по стъпалата, без да усеща студа, отвори рязко тежката врата на вестибюла, завря лице пред охранителната камера и докато чакаше, й се искаше да закрещи.
	Бет бе тази, която й отвори.
	— О, слава богу — възкликна кралицата и я прегърна с всичка сила. — Върви, върви в тренировъчния център. Всички са там.
	Лейла се втурна натам, но докато тичаше, извика през рамо:
	— Има ли загинали?
	— Засега не. Но, о… просто върви. Аз трябва да изчакам Рот и да го заведа долу.
	Лейла прекоси подземния тунел за рекордно кратко време, ала в мига, в който се озова в коридора от другата страна, се препъна и се закова на място.
	Миризмата на кръв беше смазваща, както и броят на мъжете по пода, в различни етапи на лечението на рани и травми.
	Не бяха само братя. Всъщност онези, които несъмнено бяха бойците на Кор, лежаха рамо до рамо с братята, докато Елена, милосърдната сестра, и всички останали Избраници се грижеха за тях.
	Мани и доктор Джейн несъмнено оперираха.
	— Тук съм — каза тя на никого и на всички.
	В ума си крещеше, настояваше да узнае какво се бе случило с Кор, тъй като не го виждаше никъде, нито усещаше миризмата му и това я ужасяваше.
	И все пак отиде при най-близкия от ранените, запретна ръкав и протегна китката си.
	Разпозна го — беше един от бойците на Кор.
	Зайфър поклати глава.
	— За мен е чест, свещена Избранице, ала не мога да пия от вената ти.
	— Трябва — прошепна тя.
	— Не мога. Ти си жената на моя господар. По-скоро бих умрял, отколкото да позная вкуса на кръвта ти.
	Една от сестрите й се приближи.
	— Аз ще го нахраня. Върви при Рейдж.
	И Лейла го стори, давайки му вената си. След като братът взе онова, от което се нуждаеше, и й благодари, тя отиде при следващия воин. Ала той беше един от копелетата и също поклати глава в отказ.
	— Не мога да позная кръвта ти. Ти си жената на моя господар.
	В крайна сметка Лейла се съсредоточи единствено върху братята и престана дори да се опитва с останалите.
	Толкова много рани, някои — толкова дълбоки, че можеше да види анатомия, която я ужасяваше. И през цялото време се тревожеше за Кор, уплашена до смърт от онова, което Ласитър бе сторил, молейки се никой да не умре.
	Тъкмо се канеше да отиде при Фюри, чиито наранявания бяха толкова сериозни, че се нуждаеше от още кръв, когато усети някой да я стиска над лакътя.
	Вдигна очи и видя мрачното лице на Тор.
	— Кор има нужда от теб. Веднага.
	Лейла се изправи толкова рязко, че й се зави свят и Тор трябваше да я подкрепи, докато вървяха по коридора.
	— Можеш да се гордееш с него — каза Тор, когато стигнаха до вратата на втората операционна. — Беше невероятно храбър и именно той изкара Рот от там.
	— Така ли?
	— Да. Освен това знае. За нас двамата. Казах му, защото… ами защо не, по дяволите, след нощ като тази?
	Тор отвори вратата и Лейла ахна. Кор лежеше върху операционната, с отворен корем, така че вътрешностите му се виждаха… и все пак беше в съзнание.
	Обърна глава към нея и се усмихна.
	— Обич моя.
	Гласът му беше така изтънял, лицето му беше невероятно бледо. И все пак опита да седне.
	— Окей, не съм съгласен с това — заяви Мани рязко. — Не и докато ти зашивам червата.
	— Недей да гледаш — нареди й Кор. — Недей да гледаш тялото ми.
	Лейла ясно си спомни как не бе искал да си свали дрехите пред нея.
	Втурна се и доближи китката си към устата му.
	— Пий. Вземи от мен.
	— Направихме го и преди — лицето му се разкриви и той се закашля, — когато умирах. Нали?
	— На два пъти всъщност. И двата пъти беше по-студено — рече Лейла през сълзи. — Господи, недей да умираш. Не и тази нощ. Не и когато и да било.
	— Никога не съм виждал нещо по-красиво от теб. — Очите му гаснеха, светлината в тях помръкваше. — Споделял бях тялото си с други, но с теб бях като девствен, защото душата си не бях отдавал никому. На теб… принадлежа единствено на теб…
	Някаква машина запиука.
	— Някой да започне сърдечен масаж!
	Тор се приближи начаса и като сплете двете си ръце в юмрук, й каза:
	— Направи му изкуствено дишане! Направи му изкуствено дишане!
	Въпреки че сърцето й биеше неудържимо и й се струваше, че не може да се задържи на крака, Лейла покри устата на Кор със своята и вкара голяма глътка кислород дълбоко в дробовете му. А Тор се залови да помпа.
	— Дишай! Дишай!
	Отново се наведе и издиша всичко, което имаше.
	Но алармите все така пиукаха…
	— Отново! — изкрещя Мани, докато окървавените му, облечени в ръкавици ръце работеха бързо с иглата и конеца.


>	66

	Когато дойде на себе си, Куин за миг имаше чувството, че се бе завърнал в началото на кошмара, онази фантазия, в която Блей седеше в един стол в една болнична стая.
	— Слава богу.
	— Какво? — промълви Куин.
	Блей скочи на крака и се втурна към него, макар че едната му ръка беше превързана и куцаше така, сякаш някой бе изпуснал наковалня върху крака му.
	Куин се канеше да го попита дали е добре, когато красивите му устни се впиха в неговите и познатата миризма на обвързване изпълни ноздрите му… и _господи_, беше толкова по-прекрасно от онази фантазия…
	— Ау!
	Викът се изтръгна от Куин, а ръката му се отпусна безсилно върху леглото, когато болка, изпепеляваща и дълбока като океан, лумна в дясната половина на тялото му.
	Блей се отдръпна и по лицето му се разля усмивка.
	— Погледни го по този начин. Най-сетне ти оправиха рамото. Преди да зашият прободната рана, се погрижиха за бурсита ти.
	В мига, в който бе в състояние, Куин отвърна на усмивката му.
	— Две в едно.
	— Невероятно добра комбинация.
	После обаче стана сериозен.
	— Изгубихме ли някого?
	— Не и от нашите, но ни предстои доста лекуване. Замалко да се превърне в истинско клане.
	— Ами от копелетата?
	Блей извърна поглед.
	— Кор не е добре. И ако имаш да кажеш нещо по въпроса, най-добре го запази за себе си. Именно той измъкна Тор и Рот от там. А Лейла е отвън и дава вената си на всички, които имат нужда от кръв. Не искам да чувам нищо и за това. Ситуацията е извънредна.
	Куин затвори очи.
	— Толкова се радвам, че си жив — прошепна Блей. — Бих умрял с теб, ако не беше оцелял.
	Куин отвори очи и избъбри:
	— Съжалявам.
	— За какво?
	— Не знам. — Той кимна към една машина до леглото. — Това в системата морфин ли е?
	— Да.
	— В такъв случай, значи, просто бръщолевя.
	— Няма нищо. Можеш да си бръщолевиш колкото си искаш.
	Блей приседна предпазливо на ръба на леглото и когато го усети да улавя ръката му, Куин стисна неговата в отговор.
	Дълго останаха така, взирайки се един в друг. И, да, в очите може и да имаше сълзи, гърлата може и да дращеха… ала сърцата бяха пълни, така пълни.
	— Никога вече не искам да бъда без теб — каза Куин. — Не съществува достатъчно сериозна причина за това.
	Усмивката на Блей бе опияняващо прекрасна.
	— Не бих могъл да се съглася повече.
	Приведе се напред и те отново се целунаха. И още веднъж.
	— Мммм, знаеш ли за какво нямам търпение? — промълви Куин.
	— Да си вършиш работата без катетър?
	— Секс за сдобряване. — Клепачите на Куин натежаха. — Всъщност искам те още сега.
	Руменината, разляла се по лицето на Блей, бе престъпно възбуждаща… при положение че си прикачен към система за морфин.
	— Тогава си почини — провлачи той. — И поеми всички течности, които можеш. Ще имаш нужда от тях.

	* * *

	Вишъс отвори очи и за миг се зачуди къде се намира. Белият таван над главата му не издаваше кой знае какво, а…
	Лицето на Джейн, надвесило се над него, го изненада така, че той подскочи назад върху възглавниците.
	— Здравей — каза тя с разтреперан глас. — Ти се върна.
	— Къде бях… — По дяволите, гърлото го болеше. Да не го бяха интубирали? — Какво стана?
	Ала още докато задаваше въпроса, случилото се в онзи склад се завърна в ума му. Спомни си как пада и си удря главата, а после остава да лежи там, парализиран, докато наоколо свистяха куршуми. Като се имаше предвид, че цялото тяло го болеше, можеше да си направи две заключения: първо, очевидно не беше парализиран; второ, беше прострелян на няколко места и трето…
	— Замалко да те изгубим… — Горско зелените очи на Джейн блестяха от сълзи. — От два часа съм в тази стая и се моля да дойдеш на себе си.
	— Два часа.
	Джейн кимна.
	— Веднага щом приключих с операциите, дойдох тук… — Тя се намръщи. — Какво не е наред? Боли ли те някъде? Имаш ли нужда от още морфин?
	— Защо…
	Когато я видя да бърше очите си, Ви си даде сметка, че и той плаче… и в мига, в който го осъзна, преглътна емоциите си и ги накара да му се подчинят. Никакви сълзи. Не. Нямаше да се разциври.
	— Нека да повикам Елена.
	Джейн прекоси стаята и отвори вратата, за да се подаде навън, по-бързо, отколкото сърцето му биеше… не че това казваше кой знае какво. И когато я чу да иска още лекарства за него, а след това да отговаря на въпроси за други пациенти, болката се отцеди от тялото му.
	Освен онази в гърдите. За нея нямаше лекарство.
	Видя как Джейн се приведе още по-напред и кимна, а после излезе в коридора. Миг преди вратата да се затвори, тя погледна през рамо, очите й бяха пълни с тревога.
	— Веднага се връщам.
	Не, помисли си Ви, не мисля, че ще се върнеш.
	И наистина, пет минути по-късно Елена се появи забързано със стъклено шишенце и игла за венозната система.
	— Здравей — каза с топла усмивка. — Джейн трябва да прегледа някои превръзки. Не искаше да се налага да я чакаш.
	— Няма нищо. И не се нуждая от това.
	— Тя каза, че имаш болка въпреки лекарствата.
	Вишъс седна, изпръхтявайки, и преметна крака през ръба на леглото. Когато се зае да извади системата от ръката си, Елена потръпна.
	— Какво правиш?
	— Изписвам се. Но не се тревожи, не е против медицинското мнение, тъй като вече съм си направо лекар. А сега бих искал да остана сам, ако нямаш нищо против. Освен ако не искаш да видиш как си свалям катетъра.
	— По-добре да повикам Джейн.
	Елена се отправи към вратата, но той каза:
	— Имате повече пациенти, отколкото можете да поемете, така че по всяка вероятност това легло ви трябва. Жизнените ми показатели са стабилни, вече се оправям, което означава, че някоя от Избраниците несъмнено е дошла и ми е дала от кръвта си. Сигурен съм, че имаш по-важни неща за вършене от това да се опитваш да ме убедиш да остана или да безпокоиш Джейн, когато тя трябва да бъде с по-важните пациенти.
	Като по поръчка, Мани подаде глава в стаята.
	— Хей! Я гледай, ти си станал. Слушай, Елена, имам нужда от теб. Веднага.
	Ви й отправи поглед, чието значение не можеше да бъде сбъркано: _Какво ти казах?_ Когато тя изруга и тръгна, разбра, че е приела неопровержимата му логика.
	Изваждането на катетъра определено не беше най-приятното изживяване. Пенисът му не беше използван кой знае колко напоследък и не беше във възторг от проявеното неуважение, когато той най-сетне го докосна отново.
	Ви се изправи и стиснал двете половини на болничната нощница на гърба си, излезе от стаята.
	Всички копелета бяха в коридора и до едно бяха ранени. Не видя никой от братята, но усети миризмата на кръвта им и се досети, че бяха отишли в имението, за да се възстановят.
	Или поне онези, които не бяха в болничните легла.
	Джейн не се виждаше никъде.
	Пое по коридора, като кимаше на копелетата и стискаше подадените му ръце; битката, в която бяха участвали заедно, ги беше обединила повече, отколкото биха могли да го направят която и да било клетва или преклонено коляно.
	Интересно, помисли си Ви, така се кове стомана. Вземаш желязо, подлагаш го на огромна горещина и прочистваш всички примеси, докато не остане единствено чиста, непримесена коравина.
	След като бяха елиминирали ненужния конфликт и се бяха обединили против врага, двете групи бяха способни на много повече, отколкото биха могли да постигнат поотделно.
	Докато вървеше, му се стори, че чува гласа на Джейн зад себе си. И действително го чу — говореше с Мани, обменяха информация.
	За миг Ви си помисли, че ще го забележи да си отива и ще го догони. Но тя не го стори.
	И отново, помисли си, докато куцукаше към офиса, отправяйки се самичък към тунела, изобщо не беше учуден.


>	67

	— Събуди се, обич моя.
	При звука на дълбокия глас, достигнал до нея, Лейла отвори очи и се изпъна в стола, при което се озова лице в лице с Кор.
	— Жив си! — възкликна, а после видя всички жици и системи, които бяха изключени и висяха от него. — Защо не си в леглото…
	— Шшт — каза той. — Ела.
	— Какво?
	— Тръгваме си.
	— Ка…
	Кор кимна и се изправи. Беше покрит с превръзки, все още носеше болнична нощница и беше блед като призрак, ала един поглед в очите му й бе достатъчен, за да разбере, че няма да се вслуша в нищо, което би могла да му каже.
	Наистина си тръгваха.
	— Къде отиваме? — попита го, докато се надигаше от стола.
	— В онова ранчо. Колата ни чака.
	— Не е ли по-добре да останеш тук, където има лекари…
	— Просто искам да бъда насаме с теб. Ти си всичко, от което имам нужда.
	Докато той я съзерцаваше, Лейла почувства как по тялото й се разлива безкрайна любов.
	— Не мога да повярвам, че си жив.
	— Заради теб е. По толкова много причини.
	За миг споменът за това как двамата с Тор се опитват да го спасят, я остави без думи. Не й отне обаче способността да улови своя мъж под ръка, за да го подкрепи, и да се отправи към вратата.
	Коридорът беше празен, единственото свидетелство за всички ранени беше догенът с четка и кофа, който миеше кървавите петна от пода.
	— Къде са войниците ти? — попита го, докато вървяха към паркинга. — Колко дълго спах?
	— Часове, обич моя. А те до един бяха излекувани и изписани. До утрото остава около половин час.
	— Ще се оправят ли?
	— Да. До един. Както и всички братя. Медицинският екип тук е невероятен.
	— О, слава на Ла… — Лейла не довърши. — Слава богу. Слава на съдбата.
	Едва тогава забеляза фигурата, застанала в края на коридора, а когато дойдоха по-близо, видя, че е Тор.
	Когато най-сетне спряха пред него, двамата мъже се взряха един в друг. И именно тогава Лейла наистина видя приликата помежду им. Същият ръст, същата фигура, същата челюст и тези очи…
	— Благодаря ти, че спаси живота ми в онази уличка — каза Тор дрезгаво.
	— А аз ти благодаря, че спаси моя на операционната — отвърна Кор.
	Двамата се усмихнаха за миг, а после отново станаха сериозни.
	И именно тогава Лейла усети как по тялото й пробягва тръпка, която се усили, когато Кор се освободи от ръката й и пристъпи към брата.
	Докато двамата мъже се прегръщаха, тя с ужас осъзна, че това бе краят. Това щеше да бъде последният й ден с Кор. Ето защо беше толкова твърдо решен да си тръгне от клиниката и защо Тор му помагаше.
	Както и защо братът я погледна с такова съчувствие, когато двамата се пуснаха.
	Отвори им вратата и се дръпна настрани.
	Никой не продума, докато тя и Кор отиваха към мерцедеса на Фриц. Дори икономът беше мрачен, когато слезе, за да им отвори вратата.
	Лейла се пъхна първа и се плъзна по седалката. Кор я последва и Фриц затвори след него.
	Кор свали затъмненото стъкло на прозореца до себе си и помаха с десница, докато колата палеше, и Тор отвърна на жеста му, сбогуването им беше така неотменимо, като мастилото в един от томовете с животоописания в Светилището.
	Не е нужно да бъде така, изкрещя тя в главата си. Можем да оправим всичко. Има начин…
	Знаеше обаче, че води битка, изгубена още преди няколко нощи, когато Кор бе дал на Рот клетвата си заедно с обещанието да се завърне в Древната страна. Свела очи към ръцете си, тъй като не смееше да го погледне в лицето, тя прошепна:
	— Чух, че си бил много храбър.
	— Не чак толкова.
	— Тор го каза.
	— Прекалено е великодушен. Воините ми обаче се биха достойно и без тях Братството щеше да бъде изгубено. В това съм сигурен.
	Лейла кимна и прехапа устни.
	— Обич моя — прошепна Кор, — недей да криеш очите си от мен.
	— Погледна ли те, ще рухна.
	— Тогава позволи ми да бъда силен вместо теб, когато имаш чувството, че ти не си. Ела.
	Въпреки нараняванията си, той я взе в скута си и обви ръце около нея. Миг по-късно я целуваше по ключицата. По шията, по устните…
	Вече познатата горещина се надигна в нея и когато той я повдигна и я намести над хълбоците си, тя разтвори бедра, за да го обкрачи, благодарна, че преградата между тях и шофьора беше вдигната.
	Размърдвайки се неловко, тя смъкна клина си и отмести бикините си настрани, докато той вдигаше болничната си нощница нагоре.
	— Ще бъда внимателна — рече Лейла, когато видя гримасата му на болка.
	— Няма да усетя нищо друго, освен теб — простена, докато отмяташе глава назад, затворил очи. — О, обич моя, ти ме правиш цял.
	С болезнена нежност ръцете му се плъзнаха под блузата й и уловиха гърдите й в шепи, а тя откри ритъма си върху него, обвила ръце около облегалката за глава, впила устни в неговите.
	Докато колата ту спираше, ту тръгваше, преминавайки през системата от порти на имението, сладостен, тъжен оргазъм се разля по тялото й, понасяйки сърцето й със себе си.
	Струваше й се, че краят им бе настъпил в самото им начало.


>	68

	На следващата вечер, докато се изкачваше от мазето на ранчото, Лейла имаше чувството, че с всяко стъпало остарява със сто години. Кор вече стоеше до печката и приготвяше яйца, бекон и отново цял хляб печени филийки.
	Погледна я и от начина, по който очите му се плъзнаха по все още влажната й коса и дънките и пуловера, които бе намерила в дрешника и бе облякла, Лейла разбра, че се опитва да запомни и най-малката подробност.
	— Ще ми се да носех бална рокля — каза дрезгаво.
	— Защо? Изглеждаш невероятно.
	Лейла повдигна ръба на пуловера и прочете написаното върху него. ДЪРЖАВЕН УНИВЕРСИТЕТ НЮ ЙОРК.
	— Доста неугледно.
	Кор поклати бавно глава.
	— Не забелязвам дрехите ти, никога не го правя и една скъпа рокля не би променила нищо. Не виждам мокра коса, а усещам кичурите й между пръстите си. Не виждам бледи бузи, а усещам вкуса на устните ти върху моите. Ти изпълваш всичките ми сетива наведнъж, обич моя. Ти си много повече от всяко едно нещо у теб поотделно.
	Лейла примига, за да пропъди сълзите, и отиде до кухненския шкаф. Опитвайки се да не рухне, попита:
	— Ще имаме ли нужда от чинии и вилици, и ножове?
	Оказа се, че нямаха нужда от нищо от това.
	След като Кор приготви храната, те я подредиха върху масата, където тя си остана да изстива недокосната. Разбра, че времето им наистина свършва, когато той започна да поглежда непрекъснато към часовника.
	А после всичко свърши.
	— Трябва да вървя — заяви дрезгаво.
	Очите им се срещнаха и той се пресегна над масата и улови ръката й. Погледът му беше светнал, защото и той бе също толкова емоционален, тъмносините му очи бяха грейнали от скръб и обич.
	— Искам да запомниш нещо — прошепна.
	Лейла подсмръкна и се опита да бъде силна като него.
	— Какво?
	Той заговори на Древния език:
	— _Където и да отидеш, никога няма да бъдеш далече от мен. Където и да спиш, ще бъдеш до мен. Каквото и да ям, ще го споделям с теб, и когато сънувам, отново ще бъдем заедно. Обич моя, ти никога няма да си отидеш от мен и аз никога няма да имам друга. До нощта, в която умра._
	На върха на езика й бе да му каже, че това е невъзможно. Ала сякаш прочел мислите й — както обикновено — той просто поклати глава.
	— Как бих могъл да бъда с друга, освен с теб?
	Лейла се изправи, разтреперано, непохватно, и когато отиде при него, той разтвори колене, та тя да застане между тях.
	Когато се наведе, за да го целуне за последен път, сълзите й покапаха по бузите му.
	— Обичам…
	Не можа да изрече последната дума. Гърлото й се беше свило.
	Ръцете на Кор се плъзнаха нагоре по тялото й, докато не уловиха лицето й в шепи.
	— Всичко си струваше.
	— Какво? — попита тя задавено.
	— Всичко, дошло преди този момент, когато съм обичан от теб. Въпреки че трябва да се разделим, мога да заявя с цялото си сърце, че онова, което изпитвам към теб, направи всичко да си струва.
	А след това, с една последна целувка, си отиде.


>	69

	Час по-късно Лейла отиде в имението на Братството.
	Чувстваше се прекалено лека на краката си, сякаш бе изпразнена от жизнените си органи, и предполагаше, че действително е така. От нея не бе останало кой знае какво.
	Интересно бе да открие себе си и да се изгуби за толкова кратко време. И все пак, докато изкачваше каменните стъпала на имението, знаеше, че това е просто скръбта. Или поне се надяваше да е.
	Ами ако щеше да се чувства по този начин до края на живота си? Здравата беше загазила.
	Отвори вратата, доближи лице до камерата и зачака някой да й отвори. Строго погледнато, тази нощ децата трябваше да са с Куин, ала той все още беше на легло в клиниката, така че към пет часа следобед Бет й беше казала, че може да ги вземе, ако иска.
	Сякаш би отказала.
	Беше научила, че Кормия бе върнала Рамп и Лирика от Светилището преди два часа, така че те бяха на горния етаж. Надявали се бяха Куин да се възстановява по-бързо, но очевидно не беше така.
	Не беше попитала какви са нараняванията му. Това не я засягаше и тази мисъл я натъжаваше. Но нима имаше избор?
	— Добър вечер, Избранице.
	При звука на жизнерадостния поздрав на Фриц Лейла осъзна, че дори не бе забелязала, че е отворил вратата.
	— Здравей, Фриц. Как си?
	— Много добре. Толкова се радвам, че всички са добре.
	— Да — отвърна тя сковано. — Аз също.
	— Мога ли да сторя нещо за вас?
	Би могъл да обърнеш самолета, който отнася любовта на живота ми, и да ми го върнеш. Да направиш така, че да остане с мен. Да…
	Тя се прокашля.
	— Не, благодаря ти. Просто ще се кача, за да взема малките.
	Икономът се поклони ниско и Лейла се отправи бавно към голямото стълбище. Докато вдигаше крак над първото стъпало, си спомни как изкачва стъпалата на мазето в онази очарователна малка къщурка и се зачуди дали това бе новият жребий в живота й.
	Да рони сълзи всеки път щом поеме по стълби. И все пак успя да продължи напред.
	Няма какво друго да направиш дори когато сърцето ти се пръска. Прескъпи Съдби, нямаше представа с какво ще изпълва нощите, когато Лирика и Рамп не бяха при нея, ала щеше да се наложи да измисли нещо. Така както стояха нещата сега, бе много вероятно да бъде смазана от скръбта по Кор…
	Един мъж се показа на върха на стълбището и тя спря по средата. Блей.
	Вдигна отбранително ръце и заяви:
	— Позволено ми е да ги взема. Бет каза така. Не съм тук без позволение.
	Струваше й се, че бе минала цяла вечност, откакто го бе виждала, и ненавиждаше тази дистанция между тях, макар да беше необходима. Но как иначе да продължат? И, о, господи, ами ако откажеше да й даде малките? Ами ако Куин беше чул, че са й обещали извънредна нощ, и го беше забранил дори от болничното легло?
	Тази вечер, повече откогато и да било, тя се нуждаеше от напомняне за причината да продължи напред…
	Преди Блей да успее да каже каквото и да било, входният звънец оповести нечие пристигане. Лейла обаче не му обърна внимание. Защо да го прави? Нали вече не живееше тук…
	Обърна се рязко. И примига срещу невъзможното.
	Откъм вестибюла идваше Куин… с Кор до себе си.
	Лейла примига отново и потърка очи, мозъкът й беше неспособен да осмисли онова, което виждаше. Несъмнено Куин, от всички хора, не можеше… не би…
	Почакай, защо нейният мъж не беше в самолета?
	Кор вдигна очи към нея и направи крачка напред… и още една. Не виждаше нищо друго освен нея, изобилието от цвят и великолепието на фоайето като че не означаваха нищо за него.
	Майната му на това защо и как, помисли си Лейла и се втурна към него, решавайки, че ако беше плод на въображението й, най-добре бе да го научи още сега. А ако се проснеше по лице върху мозаечния под? Нямаше да я заболи повече, отколкото я болеше в този миг.
	— Обич моя — каза Кор, докато я вземаше в прегръдките си и я вдигаше във въздуха.
	Избухвайки в сълзи от недоумение и колеблива радост, Лейла погледна през рамо.
	Разноцветните очи на Куин бяха приковани в тях. А после се вдигнаха към Блей на върха на стълбището и по лицето му се разля усмивка.
	Лейла се освободи от прегръдката на Кор и се приближи към бащата на своите малки. Прокашля се и избърса лицето си.
	— Куин…
	— Съжалявам — каза той дрезгаво. — Наистина съжалявам.
	Единственото, на което Лейла беше способна, бе да се взира изумено в него.
	Куин хвърли още един бърз поглед към Блей и си пое дълбоко дъх.
	— Виж, сторила си най-доброто, което си могла, а ситуацията беше трудна за всички. Съжалявам, че реагирах по този начин, беше недопустимо. Просто обичам децата ни и мисълта, че може да са били в опасност, ме ужаси до умопомрачение. Знам, че прошката ти не може да дойде веднага, и…
	Лейла се хвърли към бащата на своите малки и обви ръце около врата му, прегръщайки го толкова силно, че не бе в състояние да диша, а подозираше, че и той също.
	— И аз съжалявам, господи, Куин, толкова съжалявам…
	Несвързаните, облени в сълзи извинения са най-хубавите, особено когато са приети с отворени сърца и от двете страни.
	Когато двамата най-сетне се пуснаха, Лейла се пъхна под ръката на Кор, а Куин му протегна десница.
	— Както ти казах и в колата на път за насам, не че ви трябва или я искате, но имате моята благословия. Безусловно.
	Кор се усмихна и стисна десницата му.
	— Подкрепата ти е чест за мен, а тази нощ повече от всяка друга.
	— Страхотно. Това е наистина страхотно. — Куин се приведе към Лейла. — Оказва се, че не бил толкова лош. Кой да предположи?
	Лейла се разсмя, а той потупа нейния мъж по рамото.
	— Хайде, време е да се запознаеш с децата. И да видим къде ще те настаним.
	Светът отново се завъртя около Лейла.
	— Почакай, какво… — попита, местейки поглед между двамата.
	— Ако ще се обвързвате, както си му е редът — братът вдигна показалец, — а нека ти кажа, че аз съм старомоден мъж и искам майката на децата ми да бъде обвързана както трябва, той ще трябва да живее тук.
	В този миг входният звънец се обади отново и Фриц, който попиваше очите си с бяла кърпичка, забърза към вратата.
	Оказа се Тор (което не бе особена изненада)… а после всички копелета пристъпиха във фоайето. До последното.
	Лейла погледна смаяно към Кор и Куин.
	— И те ли ще живеят тук?
	— Ами те вървят заедно — отвърна Куин с усмивка. — Освен това чувам, че никакви ги нямало в билярда, което си е бонус. Донесете си нещата, момчета. Това е Фриц. Ще го обикнете, особено когато започне да ви глади чорапите.
	Напълно замаяна, Лейла гледаше как бойците надомъкнаха най-различни сакове. А после тя бе съпроводена по стълбите от двама, от тримата най-важни мъже в живота й.
	Третият, Блей, й се усмихна и я прегърна силно, след което всички заедно поеха покрай кабинета на Рот към коридора със статуите. Което я накара да попита:
	— И Рот е съгласен с това?
	Куин кимна, докато Блей отговаряше:
	— Повече бойци никога не са излишни. А място определено не ни липсва. А и Фриц ще е на седмото небе, ще има повече гърла, за които да готви, повече хора, след които да чисти.
	— И дяволите да го вземат, тях наистина си ги бива в битка. — Куин я погледна. — Без твоя мъж вчерашната нощ щеше да се превърне в трагедия, достойна за учебниците по история.
	Кор не реагира на похвалата. Ако не се броеше леката червенина, опарила бузите му.
	— Е, същото може да се каже и за братята.
	Когато стигнаха до спалнята, където бяха малките, Куин бе този, който пристъпи напред и отвори вратата.
	Блей влезе пръв, а Кор се поколеба за миг, преди да направи предпазлива крачка над прага. И още една. Сякаш се боеше, че под леглото се крие чудовище или нещо такова.
	Лейла погледна към Куин. И улови ръката му.
	— Благодаря ти! Благодаря ти за това!
	Куин се поклони толкова ниско, че едва не докосна пода. Когато отново се изправи, сложи целувка върху челото й и промълви:
	— Аз също ти благодаря. За децата ни.
	Лейла стисна ръката му и пристъпи в стаята.
	Кор беше спрял в средата и се взираше в люлките така, сякаш беше ужасен.
	— Всичко е наред — каза тя, подканяйки го да се приближи. — Не хапят.
	Първо го заведе при Рамп и когато сведе изпълнен със страхопочитание поглед към малкото дете, Кор получи в отговор смръщена гримаса.
	Той се разсмя.
	— Прескъпи съдби, това е истински воин.
	Куин и Блей се приближиха, уловени за ръка.
	— Нали? — съгласи се Куин. — И аз така мисля. Корав тип ми е той, нали, Рамп? А акането му е направо токсично. Много скоро ще го научиш.
	Веждите на Кор подскочиха.
	— Токсично…
	— Метафора. Но само почакай да го помиришеш. Ще ти пораснат косми на гърдите, нищо че вампирите нямат такива.
	— А това е Лирика — каза Лейла.
	Кор се приближи до другата люлка с объркано изражение, а после всичко в него се промени. Очите му се наляха със сълзи и този път те се стекоха по бузите му. Погледна към Лейла и промълви:
	— Изглежда досущ като теб.
	Докато Кор се мъчеше да се овладее, Блей и Куин се приближиха зад него.
	— Толкова е красива, нали? — каза Куин дрезгаво. — Също като нашата Лейла.
	Лейла загледа как тримата огромни воини се навеждат над мъничкото момиченце и бе завладяна от огромна любов и усещането за завършеност. Изминали бяха дълъг, труден път, по който неведнъж можеше да изгубят всичко. Ала ето че бяха тук като семейство, свързано от кръв и по собствен избор.
	В този миг осъзна, че Ласитър стои на прага на спалнята. Той допря показалец до устните си в едно демонстративно шшшшт, а после й намигна и изчезна.
	Лейла се усмихна на искрите, които се посипаха по пода след него.
	— Този ангел май ще се окаже по-подходящ за работата, отколкото предполага.
	— Какво? — попита Кор.
	— Нищо — промълви тя и като се приведе към него, го целуна.
	А може би беше всичко. Кой би могъл да каже.
	— Искаш ли да я подържиш? — предложи Куин.
	Кор се сепна, сякаш го бяха попитали дали иска да вземе нагорещен ръжен. После обаче се съвзе, поклащайки глава, докато изтриваше мъжествено сълзите си, сякаш бузите му бяха изцапани с маркер или нещо такова.
	— Не мисля, че съм готов за това. Тя изглежда… толкова крехка.
	— Само че е силна. Във вените й тече кръвта на нейната мамен. — Куин погледна към Блей. — И има добри родители. И двамата. Ще го направим заедно, трима бащи и една майка, две деца. Бам!
	Гласът на Кор стана дрезгав.
	— Баща…? — Засмя се тихо. — Нямах си никого, а ето че имам шелан, брат, а сега и…
	Куин кимна.
	— Син и дъщеря. Като хелрен на Лейла, ти си техен баща.
	Усмивката на Кор беше преобразяваща, толкова широка, че разтегли лицето му в нещо, което Лейла не беше виждала никога.
	— Син и дъщеря.
	— Точно така — прошепна тя с радост.
	А после изражението му се смени, устните му изтъняха, а веждите му се сключиха, сякаш се готвеше за атака.
	— Тя _никога_ няма да излиза с мъж. Не ме интересува кой е той…
	— Точно така! — Куин вдигна длан, за да я плесне в неговата. — И аз това казвам.
	— Задръжте малко — намеси се Блей, докато другите двама пляскаха ръце. — Тя има пълното право да живее живота си, както поиска.
	— Ами да — добави Лейла. — Тези двойни стандарти са абсурдни. Ще й бъде позволено…
	Докато подхващаха спор, тя и Блей застанаха един до друг срещу Куин и Кор, които бяха рамо до рамо, скръстили яките си ръце пред гърдите.
	— Бива ме с пистолетите — заяви Кор, сякаш това слагаше край на въпроса.
	— А аз знам как да се оправям с лопатата — добави Куин. — Никога няма да намерят тялото.
	Двамата чукнаха кокалчетата си и изглеждаха толкова сериозни, че Лейла извъртя очи. Но после се усмихна.
	— Знаете ли какво? — каза тя на тримата. — Наистина вярвам, че всичко ще бъде наред. Ще се справим заедно, защото това правят семействата.
	Повдигна се на пръсти, за да целуне своя мъж, и заяви:
	— Любовта притежава способността да оправя всичко, дори това дъщеря ти да започне да ходи по срещи.
	— Което _няма_ да го бъде — отсече Кор. — Никога.
	— Мой човек — подкрепи го Куин. — Знаех си, че те харесвам…
	— О, за бога — измърмори Лейла, когато дебатът започна отново, а Блей се засмя, докато Куин и Кор продължаваха да се сближават.
	Оказа се права.
	Всичко се нареди така, както трябва, а любовта надделя над най-различни предизвикателства. А след много години… Лирика тръгна с някого.
	Ала това е друга история, за друго време.
