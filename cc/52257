>	Първа глава
>	Сред заводските стени

	През лятото на 1932 г. в нашето семейство се случи голяма промяна. От затънтеното градче Богуслав, което се намира на юг в Киевска област, ние се преместихме в столицата на Украйна и се настанихме в служебна квартира, предоставена на моя баща Михаил Иванович Белов. Той бе служител на Народния комисариат на вътрешните работи (НКВД) и получи назначение в централното управление на това ведомство като награда за добросъвестната си работа.
	Баща ми беше старателен човек, строг и предан на своята служба. Започнал да работи съвсем млад като шлосер в голям завод, той воювал по фронтовете на Първата световна война, постъпил в Комунистическата партия (тогава тя се наричала РСДРП(б), участвал в революционните събития в Петроград, после служил като комисар на полк в 24-та Самарско-Симбирска „Желязна“ дивизия, воювал с белогвардейските отряди на Колчак в Средното Поволжие и Южен Урал. Демобилизирал се от Червената армия през 1923 г. на 28-годишна възраст, но до края на живота си запази привързаността си към военната униформа и ние го виждахме почти винаги в едни и същи дрехи: зелена габардинова куртка с орден „Червено знаме“ на гърдите, тъмносин брич и хромови офицерски ботуши.
	Естествено, последната дума в семейните спорове (ако имаше такива) принадлежеше на баща ми. Моята добра майчица Елена Трофимовна Белова, завършила женската гимназия в град Владимир, умееше да смекчи суровия характер на баща ми. Тя беше красива жена с гъвкава, сякаш изваяна фигура, с пищна тъмнокестенява коса и кафяви очи, които огряваха лицето й с някаква необикновена светлина.
	Майка ми добре знаеше чужди езици и ги преподаваше в училище. Учениците я обичаха. Превръщайки урока в игра, мама успяваше да накара учениците отлично да запомнят европейските думи, странни за руското ухо. Децата при нея не само прекрасно четяха, но и говореха.
	Тя се занимаваше също така упорито и с нас: с моята по-голяма сестра Валентина и с мен. Благодарение на нея ние отрано се запознахме с руската класическа литература, тъй като имахме съчиненията на Пушкин, Лермонтов, Гогол, Лев Толстой, Чехов, Максим Горки, Куприн в нашата домашна библиотека. Моята сестра поради своя мек, мечтателен характер се оказа по-възприемчива към литературните образи. Мен ме привличаше историята, по-точно — военното минало на нашата велика страна.
	Преди Богуслав ние няколко години живяхме в град Белая Церков, Киевска област. Там аз учех в училище №3, там безгрижно преминаха моите детски и юношески години. На нашата улица „Гарова“ се оформи дружна компания. Ние играехме на „казаци-разбойници“, през лятото се возехме на плоскодънни лодки по тукашната река Рос, разхождахме се в старинния и много красив парк „Александрия“, през есента нападахме околните овощни градини. Аз командвах шайката хлапета, защото най-добре стрелях с прашка, тичах по-бързо от другите, плувах добре и никога не се страхувах да вляза в бой и първа да отговоря с юмрук на онзи, който ме е обидил.
	Махленските развлечения приключиха, когато едва бях навършила петнадесет години. При това свършиха внезапно, за един ден. Като се оглеждам назад, бих могла да го сравня с края на света, с доброволно заслепение, със загуба на разума. Такава беше моята първа училищна любов. Споменът за нея ми остана за цял живот под формата на фамилията на този човек — _Павличенко_.
	За щастие, моят син Ростислав не прилича на своя баща. Той има добър, спокоен характер и прилича на членовете на нашето семейство: кафяви очи, буйна тъмна коса, висок ръст, силна фигура. Все пак той принадлежи именно към рода _Белови_ и достойно продължава нашата традиция в служба на родината. Слава завърши с отличие юридическия факултет на Московския университет и Висшата школа на КГБ. Той носи с чест званието съветски офицер. Гордея се с него…
	Ние доста бързо се благоустроихме на новото място в Киев и започнахме да привикваме към големия и шумен столичен град. Малко виждахме баща ми, той стоеше до късно в службата си. Затова нашите задушевни разговори с него обикновено ставаха в кухнята след вечеря. Мама слагаше на масата самовара и на чаша чай ние можехме да обсъждаме с родителите си всякакви теми, да им задаваме всякакви въпроси. Така скоро се случи и главният разговор.
	— Какво смятате да правите сега, мили деца? — попита ни татко, като отпиваше бавно от чая си.
	— Още не знаем — отвърна Валентина с правото на по-голямата.
	— Трябва да помислите за работа — каза той.
	— Каква работа? — учуди се сестра ми.
	— Добра работа, на хубаво място, с добра заплата.
	— Ама, татко — възразих, — аз съм завършила само седми клас, искам да продължа да уча.
	— За учене, Людмила, никога не е късно — твърдо каза баща ми. — А виж да започнеш трудовата си биография, при това с правилна бележка в досието, тъкмо сега е време. Още повече че аз вече се договорих да ви приемат.
	— Къде? — капризно присви устни сестра ми.
	— В завод „Арсенал“…
	Ако вървиш откъм парка „Асколдова могила“, отляво се простира широката водна повърхност на Днепър, а отдясно започва правата и немного дълга улица „Арсенална“*. В началото на улицата има много внушителна сграда. Това са Арсеналните работилници, построени по времето на император Николай Първи. Казват, че самият цар заложил първата тухла в основите им. Стените са с двуметрова дебелина, високи два етажа и светложълти на цвят, поради което местните жители започнали да наричат цялата сграда „порцеланова“.
	[* Преименувана през 1941 г. на „Московска“. — Бел.съст.]
	Но нито работилниците, нито заводът, пристроен към тях, имат отношение към изделията от глина. Той е основан по заповед на императрица Екатерина Велика и строен много дълго: от 1784 до 1803 г. В него правели оръдия, лафети, пушки, щикове, саби и различно военно снаряжение.
	В съветско време мощното отбранително предприятие усвоило и производството на стоки за народното стопанство: плугове, брани, каруци, оборудване за мелници и захарни заводи. „Арсеналци“ работели с пълно отдаване на силите и през 1923 г. били наградени от правителството на Украйна с орден „Трудово червено знаме“.
	Сградата на завода ми хареса от пръв поглед. Тя много приличаше на крепост. Правоъгълна по форма (168 на 135 метра), с голям вътрешен двор, с кула, със заоблени външни стени, чийто първи етаж беше украсен с релефни хоризонтални ивици от мазилка, сградата изглеждаше като излязла от древна батална гравюра. Липсваше само ровът пред стените, подвижен мост над него и тежки порти, охранявани от воини в блестящи доспехи.
	След известни формалности (например подписване на декларация за неразгласяване на държавни тайни) зачислиха и нас към гарнизона на тази „крепост“. Валентина като нормировчик, тъй като беше навършила вече осемнадесет години и имаше диплома за средно образование. Мен — като обща работничка заради непълнолетие (бях само на 16) и липсата на каквито и да е професионални навици.
	Трябваше ми половин година, за да вляза в ритъма на заводския живот и да се сприятеля с хората от завода. Приеха ме в Комсомола. През май 1934 г. се прехвърлих в стругарския цех, където около месец бях чирак, после получих право да работя самостоятелно и скоро достигнах квалификация на стругар шести разряд.
	Интересно време беше.
	„Арсенал“ се променяше направо пред очите ни. Докарваха нови стругове, вече родно производство, монтираше се по-съвършено оборудване, влизаха в строя нови производствени мощности, реконструираха се старите помещения. Хората от завода, като виждаха усилията на властта за развитие на промишлеността, отговаряха с ударен труд. Между другото, видимо растяха и ставките, а всички работници в цеха бяха на заплащане за произведена продукция.
	И аз нямаше от какво да се оплача. Имах струг със скоростна кутия „ДИП 300“ (Ще догоним и надминем капиталистическите страни), произведен от московския завод „Червен пролетарий“ през 1933 г. Предназначен беше за обработка на цилиндрични, конични и сложни повърхности, не само външни, но и вътрешни. И аз ги обработвах.
	И досега си ги спомням, предимно заготовки за валове на всевъзможни редуктори. С едно минаване ножът отнемаше от 0,5 до 3 милиметра метал. Режимът на струговане се избираше в зависимост от твърдостта на материала и на ножа. При нас се използваха предимно ножове от високовъглеродна стомана. Имаше и други — със запоени пластини от свръхтвърди сплави на волфрам и титан.
	Извиващата се изпод ножа синьо-виолетова метална стружка и досега ми се струва невероятно красива. Колкото и да е твърд металът, той отстъпва пред силата на човека. Нужно е само да се изобрети такава хитра машинка…
	Нашият завод, обединявайки хората в труда, им предоставяше и възможности да прекарат интересно свободното си време. Наистина заводският клуб не блестеше с богато оформление. Той беше неголям, дори — тесен. Но помещенията му бяха достатъчни за заниманията на различните кръжоци: театралния „Синя блуза“, художествената студия, където учеха рисуване, кройка и шиене, много полезни за жените, кръжоците по планеризъм и стрелба. В актовата зала редовно се организираха забележителни празнични вечери „Среща на три поколения“, на които честваха ветераните от революцията, Гражданската война и младите работници, преизпълнили нормите си с 50 и повече процента.
	Отначало аз с една приятелка, която ме уговори, отидох в кръжока по планеризъм. Вестниците много пишеха за авиацията и подвизите на летците. Така че ние с ентусиазъм посещавахме теоретичните занятия и съсредоточено конспектирахме лекциите на един напет лейтенант от ВВС за подемната сила на крилото. Обаче още първият полет с инструктор силно охлади ентусиазма ми. Когато тревистото поле на пистата бързо-бързо се понесе насреща и после изведнъж рязко пропадна някъде долу, главата ми се замая и ми се доповръща. „Значи въздухът не е моята стихия — мина ми през главата. — Аз съм си земен човек и трябва да стъпвам на твърда почва…“
	Инструкторът на заводския стрелкови кръжок Фьодор Кушченко работеше в нашия цех и постоянно агитираше младежите да дойдат на стрелбището. Той наскоро беше изкарал редовната си служба в Червената армия, увлякъл се там по стрелбата и ни уверяваше, че в полета на куршума и попадението му в целта има нещо омагьосващо.
	Фьодор, симпатичен и чаровен младеж, обикаляше и мен с подобни речи. Но аз помнех полета си с планера, който сериозно подкопа вярата ми в моите възможности, макар че в младостта (защо да крия?) те изглеждат безгранични. Освен това аз смятах увлекателните приказки на Кушченко за обикновено ухажване. Моят неголям, но суров жизнен опит ми подсказваше винаги да съм нащрек с представителите на мъжкия пол.
	Веднъж (то беше на комсомолско събрание) ми омръзна да слушам неговите приказки. Отвърнах на Фьодор нещо иронично. Момчетата, седящи наоколо, оцениха шегата ми и започнаха силно да се смеят. Нашият комсомолски секретар в този момент четеше много скучен доклад за работата на членовете на Комсомола за предсрочното изпълнение на плана за тримесечието. Той реши, че се смеят на него и се ядоса. Започна словесна престрелка между него и някои от присъстващите в залата младежи. В нея се използваха цветисти епитети и неочаквани сравнения. В края на краищата комсомолският деец изгони навън мен и Кушченко като подстрекатели на скандала.
	Потресени от такъв финал, ние с Фьодор тръгнахме към изхода. Работният ден вече беше свършил, стъпките ни силно ехтяха по празния коридор. Изведнъж Кушченко каза:
	— Все пак трябва да се успокоим.
	— Трябва — съгласих се аз.
	— Тогава да отидем в стрелбището, ще постреляме.
	— Мислиш ли, че ще помогне?
	— Разбира се. Стрелбата е занимание за спокойни хора. Макар че са нужни и вродени способности.
	— Какви пък толкова способности? — не се удържах да запитам ехидно.
	— Съвсем истински. Да кажем, отличен окомер и точно усещане на оръжието — отвърна той, като подрънкваше с връзка ключове, които измъкна от джоба на кожената си куртка.
	Стрелбището се намираше в охраняваната заводска територия, прилепено до главната сграда. Навярно някога е било склад — ниска, дълга сграда, на прозорците с решетки. От висотата на моите днешни познания мога да кажа, че стрелбището на „Арсенал“ в средата на 30-те години отговаряше на всички стандарти. Там имаше помещение с маси, столове и черна дъска на стената за теоретичните занятия, неголяма оръжейна стая със заключващи се шкафове за винтовки и пистолети, каса за съхраняване на боеприпасите, огневи рубеж, позволяващ да се стреля от упор, от коляно, прав и легнал (на дюшеци). Дебелите дървени щитове с мишените бяха на двадесет и пет метра от него.
	Фьодор отключи един от шкафовете и извади новичка пушка, немного дълга (по-точно 111 см), но с масивен приклад от бреза и дебела цев. Това изделие на Тулския оръжеен завод беше известно в СССР с марката „ТОЗ-8“. Произвеждаха го от 1932 до 1946 г. и заедно с модификацията „ТОЗ-8М“ бяха направили, струва ми се, към един милион броя. Надеждната, проста за употреба малокалибрена еднозарядна винтовка с надлъжно плъзгащ се затвор и патрон 5,6×16 мм с периферно възпламеняване служеше добре не само на спортистите, но и на ловците.
	Пиша за нея с топли чувства, тъй като с „ТОЗ-8“ започна моето увлечение по стрелбата, моите снайперски университети…
	Има подробни инструкции, които обясняват как трябва да боравиш с огнестрелно оръжие. Разбира се, Кушченко би могъл първо да ми поговори за това. Обаче той постъпи другояче. Просто ми подаде винтовката и каза:
	— Запознай се!
	Честно казано, аз мислех, че огнестрелните оръжия са доста по-тежки и е трудно да ги държиш в ръце. Но това оръжие тежеше по-малко от три килограма и половина. Както бях свикнала да намествам за обработка на струга доста по-големи детайли, аз без усилия взех пушката. Приятна беше и хладната твърдост на метала на цевта, и цевната кутия. Ръкохватката на затвора, огъната надолу, говореше, че конструкторите са се погрижили за удобството на човека, използващ това оръжие.
	Преди стрелбата Фьодор предложи да проверя „прикладността“ на винтовката, да разбера подхожда ли ми. С това всичко беше наред. Задната част на приклада легна на рамото ми, с дясната длан свободно обхванах шийката на приклада и опрях показалеца си (а пръстите ми са дълги) на спусъка. Оставаше, като наведа глава надясно, да притисна буза до приклада и с отворено дясно око да погледна към мушката. Тя се виждаше точно по средата на мерната планка в целия си размер.
	— Сега можеш да стреляш — каза Фьодор.
	— А патрони?
	— Минутка. — Инструкторът взе винтовката от мен, зареди я и насочи дулото към мишената. Чу се силен трясък, сякаш бяха ударили с лост по железен лист. От изненада аз трепнах. Кушченко се усмихна:
	— Е, това е, защото не си свикнала. Опитай, ще успееш…
	Винтовката отново се озова в ръцете ми. След като повторих старателно всички похвати на „прикладването“, дадох първия изстрел. „Мелкашката“* (така наричахме „ТОЗ-8“) имаше слаб откат. При това по съвета на Фьодор аз здраво я притисках до рамото си, така че не изпитах никакви неприятни усещания. Кушченко ми позволи да стрелям три пъти, а после отиде да провери мишената. Той донесе хартиения лист с черни кръгове до огневия рубеж, където аз го очаквах не без вълнение, внимателно ме изгледа и каза:
	[* Мелкашка (рус.) — букв. дребосъчка. — Бел.прев.]
	— За начинаещ е направо удивително. Ясно е, че имаш способности.
	— Нима вродени? — кой знае защо ми се прииска да се пошегувам.
	— Точно така. — Моят първи треньор беше сериозен. Никога преди не бях виждала Фьодор Кушченко толкова сериозен…
	Занятията в нашия стрелкови кръжок бяха веднъж седмично, в съботите.
	Започнахме с подробно изучаване на устройството на малокалибрената винтовка, разглобявахме и сглобявахме затвора, привиквахме старателно да се грижим за оръжието: да го почистваме и смазваме. В стаята с черната училищна дъска се провеждаха занятия, на които ни преподаваха основите на балистиката. Така аз, за свое голямо учудване, разбрах, че куршумът не лети към целта по права линия, а поради инерцията на движението, въздействието върху него на силата на тежестта и съпротивлението на въздуха описва дъга, че и се върти при това около оста си.
	Имахме и лекции по история на огнестрелните оръжия. Тя започва през XVI век от пушката с фитил, когато развитието на техниката за пръв път позволило да се използват взривните свойства на барута, после се появили и получили широко разпространение пушките с кремъчни ударници, сетне с капсулни затвори. Но наистина революционният напредък станал в края на XIX век: появили се магазинните винтовки с нарези на цевта и надлъжно плъзгащи се затвори, което помагало за бързото зареждане, увеличаването на далекобойността и точността на изстрела.
	Изобщо ръчното огнестрелно оръжие ми изглежда най-съвършеното творение на човешкия ум и ръце. При неговото създаване винаги са били използвани най-новите изобретения. Технологичните решения, необходими за неговото създаване, бързо са се усъвършенствали и влизали в производството, стигащо до хиляди и милиони бройки. В най-успешните, заслужили световно признание модели, инженерният гений намира въплъщение в идеална, завършена външна форма. Та нали огнестрелните оръжия са посвоему… красиви. Приятно е да ги държиш в ръка, удобно е да ги ползваш. Те са заслужили любовта на хората, които тръгнаха с тях на невероятно жестоката война. Някои (трилинейната винтовка „Мосин“, картечният пистолет „Шпагин“, ръчната картечница „Дегтярьов“, пистолетът „Тулски Токарев“) са станали дори своеобразни символи на епохата*…
	[* Под т.нар. „епоха“ авторката разбира участието на СССР във Втората световна война 1939–1945 г. — Бел.ред.]
	Обаче най-много от всичко моите приятели обичаха стрелбата.
	Ние се упражнявахме в стрелбището, като улучвахме мишените от положение прав, легнал, от упор, от коляно с използване на ремъка, прокаран под лявата ръка. „Мелкашката“ имаше открит секторен прицел с подвижен селектор и на края на дулото — цилиндрична мушка с удължена основа. Въпреки толкова простото й устройство тя помагаше да се изработят основните навици на стрелеца: бързо прицелване, плавно натискане на спусъка, удържане на оръжието в правилно положение, без „снижаване“ наляво или надясно. При начална скорост на куршума 310 метра в секунда далекобойността на „ТОЗ-8“ достига 1200–1600 метра, но на стрелбището това нямаше значение.
	Когато настъпи пролетта, ние започнахме да излизаме на едно стрелбище извън града и да тренираме за покриване на нормите за значката „Ворошиловски стрелец“ втора степен, а в тях влизаше не само точна стрелба, но и ориентиране в местността, мятане на граната, физическа подготовка (бягане, скокове, набирания на лост). Успешно покрихме тези нормативи и после участвахме в градските състезания на Осоавиахим по стрелба.
	Трябва да отбележа, че нашият кръжок беше само един от няколкостотин подразделения в структурата на Обществото за съдействие на отбраната, авиационното и химическото строителство — Осоавиахим. Тази масова доброволна обществена военно-патриотична организация се бе появила в нашата страна през 1927 г. и изигра голяма роля в подготовката на младежите и девойките за служба в армията. В нея членуваха 14 милиона души, които се обучаваха в първичните организации, овладявайки военни специалности от летец и парашутист до стрелец, картечар, шофьор, дресьор на служебни кучета.
	Почетната грамота, спечелена на състезанията на Осоавиахим, сложих в рамка под стъкло и с гордост я окачих на стената на нашата с Валентина стая. Нито моята сестра, нито моите родители се отнасяха сериозно към увлечението ми по стрелбата. По време на нашите домашни разговори те обичаха да се шегуват с моята страст към оръжието. Аз не можех ясно да им обясня каква сила ме влече към стрелбището, какво увличащо има в предмет, състоящ се от метална цев, дървен приклад, затвор, спусък и мушка, защо е толкова интересно да се насочи движението на куршума към целта…
	В края на 1935 г. бях изпратена на двуседмични курсове за чертожници-кописти, завърших ги с отличие и започнах работа в механичния цех като старши чертожник. Тази работа ми харесваше.
	Естествено, тя се различаваше от труда на стругаря, но също изискваше съсредоточеност и акуратност. Струговете бучаха зад стената, а ние в нашето бюро сред чертожните дъски и рулата картон сверявахме чертежите, за да ги подготвим за предаване на производствениците. Отношенията в колектива бяха приятелски. Тук приеха с разбиране моето увлечение по стрелбата…
	Аз съм много благодарна на завод „Арсенал“.
	След като прекарах почти четири години там, получих две специалности, свикнах да работя в предприятие от отбранителната промишленост, където имаше полувоенна дисциплина, пораснах, почувствах се човек, способен да контролира намеренията и постъпките си, да постига набелязаната цел. Заводската комсомолска организация също ми помогна да премина към нов етап от живота си: през пролетта на 1935 г. бях изпратена в рабфак* към Киевския държавен университет. После още година работих в стругарския цех, а вечер учех. Сетне успешно издържах изпитите и през септември 1936 г. станах студентка в Историческия факултет на Киевския държавен университет. Така моята детска мечта се сбъдна. Наистина, в нашия курс аз бях навярно най-възрастната от студентките.
	[* Рабфак — работнически факултет, специална форма за предварително обучение на работници за влизане във висше учебно заведение. — Бел.прев.]


>	Втора глава
>	Ако утре започне война…

	Заради моя производствен опит ме избраха за отговорник на групата.
	Тези задължения, наред с посещаването на лекции, конспектирането, четенето на учебна литература, писането на доклади за семинари, на курсови работи, подготовката за зачоти и изпити, не ми се струваха сложни. Очертаха се и любимите ми предмети: основи на археологията и етнографията, история на СССР, история на Древния свят, латински, от двата чужди езика — английският. Тук си припомних мамините уроци и работата потръгна много добре. След нормативите за значката „Ворошиловски стрелец“ и „ГТО“*, които покрих в завода, университетските занимания с физкултура не бяха никак трудни за мен. Студентският живот си течеше весело и свободно, оставаше ни много време за развлечения като ходене на кино и театър, естрадни концерти, изложби, танцови вечери.
	[* ГТО — „Готов за труд и отбрана на СССР“, програма за физическа подготовка, част от системата за патриотично възпитание на младежта, съществувала от 1931 до 1991 г. — Бел.прев.]
	{img:studentka.jpg|#Людмила като студентка в Киевския университет}
	Освен това всички ние силно се интересувахме от политика и съчувствахме много на републиканците в Испания, които от лятото на 1936 г. водеха въоръжена борба с местните фашисти и монархисти. На фашистите помагаха Италия и Германия, на републиканците — Съветският съюз.
	Нашите централни вестници често и подробно пишеха за събитията в далечната южна страна. Прекрасни очерци публикуваше във вестник „Правда“ журналистът Михаил Колцов. Той разказваше за подвизите на бойците от интербригадите, за въздушните схватки между пилотите от немския легион „Кондор“ и нашите пилоти доброволци, летящи на съветски самолети. По равните пространства на Пиренейския полуостров се водеха дори танкови сражения. В тях също участваше техника на трите държави: Италия, Германия, СССР.
	Вълна от възмущение в нашата страна предизвика бомбардировката на малкото градче Герника, разположено в Страната на баските. Нямаше никаква военна необходимост да се нанася въздушен удар по него. Въпреки това през април 1937 г. над 50 немски самолета атакуваха градчето, намиращо се в ръцете на републиканците. Бомбардировката почти напълно го унищожи. Загинаха много мирни жители. Впоследствие знаменитият испански художник Пабло Пикасо, потресен от това злодейство, създаде картината, наречена „Герника“, която сега е известна в целия свят. Разказът за трагедията на Герника дълго вълнуваше и руските сърца. Но заедно с емоциите трябваше да се мисли и за това, каква ще бъде новата война и кога ще се приближи до нашия праг.
	Учех във втори курс на историческия факултет, когато някак от само себе си ми се появи желание да обновя стрелковите си навици, тъй като вече можеше да ми потрябват. Фьодор Кушченко ме посъветва да отида в двегодишната снайперска школа на Осоавиахим, която наскоро бе открита в Киев. Там приемаха всички, които имаха удостоверение за званието „Ворошиловски стрелец“ втора степен. От кандидатите изискваха още справка от работата или учебното заведение и кратка автобиография, заверени в отдел „Кадри“, както и медицинско от лекарска комисия за годност за военна служба. Представих нужните документи и ме приеха. Скоро стана ясно, че в това учебно заведение имам всички шансове да постигна ново равнище в овладяването на ръчното огнестрелно оръжие.
	Занятията бяха два пъти седмично: в сряда от шест до осем часа вечерта и в събота от три до шест следобед. Издадоха ни пропуски за охраняваната територия на школата, а също така поискаха да идваме на занятията в тъмносини гимнастьорки, които ни раздадоха пак тук. Всичко това напомняше за армейската дисциплина, но ние не протестирахме, напротив — осъзнахме сериозността и отговорността си в бъдещото обучение.
	Ще разкажа накратко за програмата на Снайперската школа.
	Тя наистина подготвяше снайперисти за служба в Работническо-селската Червена армия (РККА). За политически занятия бяха отделени 20 часа, за строева подготовка — 14 часа, за стрелкова подготовка — 220 часа, за тактическа — 60 часа, за военноинженерна — 30 часа, за ръкопашен бой — 20 часа. Изпитите по програмата бяха 16 часа. Курсантите, издържали изпитите с отличен, биваха включени в специални списъци на градските и районните военни комисариати, периодично ги викаха на преподготовка и на състезания по стрелба на различно ниво. Изобщо, не изпускаха от поглед снайперистите, грижеха се за тях, но все пак до Великата отечествена война у нас имаше малко истински асове, майстори, поразяващи целта с един-единствен изстрел. Може би бяха около 1500 души.
	Първото занятие по стрелкова подготовка показа, че упражненията в нашия заводски кръжок са били само прелюдия към истинската стрелба, много полезна, но явно недостатъчна. Спомняйки си с благодарност за моята приятелка „мелкашката“, аз взех в ръце армейската магазинна винтовка „Мосин“ модел 1891/1930 г., наричана често „трилинейка“. Тя, разбира се, беше по-тежка (4 кг без щика), по-дълга (1232 мм) и пригодена за патрон 7,62×53,6 мм, с начална скорост на куршума 865 метра в секунда и далекобойност 2000 метра. „Трилинейката“ имаше по-неудобна шийка на приклада от „ТОЗ-8“, при изстрел силно риташе в рамото, заради по-голямата си тежест и дължина — за мен например беше по-трудно да стрелям от изправено положение.
	Но това нямаше никакво значение.
	Обикновената винтовка „Мосин“, с която беше въоръжен редовият състав на РККА, ние трябваше да познаваме като петте си пръста и затова определен брой часове (10 часа) посветихме на изучаването на нейното устройство. Лека-полека свикнах с „трилинейката“, можех със затворени очи да разглобя и да сглобя затвора й, който се състои от 7 части. Нейният открит секторен прицел с метрична скала с подвижен селектор и мушката позволяваха да се постигнат добри резултати при стрелбата.
	{img:mosin.jpg|#Снайперска винтовка „Мосин“ с оптичен прицел „ПЕ“ модел 1931 г.}
	Снайперската винтовка се различаваше от обикновената само с няколко детайла. Първо, над цевта й беше монтиран оптичният прицел на Емелянов (ПЕ) — доста дълга метална тръба (274 мм с тегло 598 г) с два въртящи се барабана за регулиране. Второ, заради това устройство патроните не влизаха в патронника от пълнителя, те трябваше да се зареждат ръчно. Трето, ръкохватката на затвора беше силно извита надолу. Имаше и невидими разлики: цевите на „снайперките“ се правеха от по-добра стомана, за по-голяма точност ги обработваха на прецизни стругове, сглобяваха ръчно тези винтовки, прострелваха ги по специален начин.
	В края на моето обучение в Снайперската школа, тоест през 1939 г., ни запознаха с новите модели стрелково оръжие, постъпили в Червената армия. Това бяха самозарядните винтовки на Симонов (АВС-36) и на Токарев (СВТ-38). Принципът на действие на тяхната автоматика се базираше на използването на барутните газове, под чието налягане куршумът излита от канала на цевта. Винтовките имаха сменяеми пълнители за 10–15 патрона. Единственото, което предизвикваше съмнения у нас и нашите инструктори, беше големият брой детайли, както и устройството на механизмите им — твърде сложно в сравнение с изделието на капитан Мосин.
	Запомнила съм първата лекция по предмета „Кратки основи на стрелбата“, за който в програмата бяха отделени 25 часа. Ние седяхме в клас, когато влезе слабичък, среден на ръст мъж на около 40 години, със забелязващ се белег над лявата вежда. Дежурният изкомандва: „Стани! Мирно!“. Преподавателят се представи: „Александър Владимирович Потапов“ — и обясни на какво се кани да ни учи. После, като помълча, огледа строго аудиторията и каза:
	— Чух, че стреляте добре. Обаче запомнете: добрият стрелец още не е снайперист…
	Така започна нашето общуване с Потапич, старши инструкторът в школата. Научихме, че той е започнал военната си служба още в императорския лейбгвардейски егерски полк в Петербург, където стрелковата подготовка на низшите чинове била организирана образцово. За подвизите си на германския фронт през 1915 и 1916 г. заслужил два войнишки „Георгия“* трета и четвърта степен, както и чин унтерофицер. През Гражданската война Потапов вече командвал рота в пехотен полк при „червените“ и бил ранен тежко при форсирането на Сиваш. През 1929 г. го командировали от полка в Стрелково-тактическите курсове за усъвършенстване на командния състав на РККА „Изстрел“. Там започнала да действа първата в нашата страна група за изучаване на снайперското дело, но той не успял да служи в армията като инструктор: обадила се старата рана и командирът на батальон Потапов бил демобилизиран. Затова пък Осоавиахим получил този специалист.
	[* Георгиевски кръст „За храброст“. — Бел.прев.]
	{img:kursanti.jpg|#Момичета курсанти е ленинградската снайперска школа, 1938 г.}
	Между другото, киевската Снайперска школа, също както московската и ленинградската, беше известна не само с добрата си материално-техническа база, но и с отлично подготвените преподаватели. Александър Владимирович Потапов беше голям ентусиаст на стрелковото дело, познавач и страстен любител на оръжието, особено на трилинейната винтовка „Мосин“ модел 1891/1930 г. Той беше изложил своя опит, наблюдения и размисли за философията на снайперското дело в малката брошура „Ръководство за точни стрелци“, издадена в Киев.
	Безспорно Потапич беше роден педагог. Наблюдаваше курсантите внимателно не само на лекции, но и при занятията на стрелбището. Той смяташе, че теоретичните знания и стрелковата практика, естествено, са абсолютно необходими. Но те са недостатъчни за възпитаването на истински професионалист. Такъв снайперист трябва да има не само изключителен окомер (това е дадено на човек от природата благодарение на индивидуалните особености на неговото око). Трябва му и специален характер: спокоен, уравновесен, по-скоро флегматичен, неподдаващ се на изблици на гняв, веселие, отчаяние или, още по-лошо, на истерия. Снайперистът е търпелив ловец. Той прави само един изстрел, обаче ако пропусне, може да плати с живота си.
	Потапов ни предупреди, че след един месец ще отчисли онези, които според него са неспособни да усвоят хитрата снайперска наука. Това ни огорчи. Но неговите педагогически методи, както и преди, внушаваха уважение. Може дори да се каже, че той ни харесваше. Затова ние се стараехме с всички сили. Поне аз се стараех. Освен мен в групата имаше още две представителки на слабия пол. Той се държеше с нас подчертано вежливо, обаче тази офицерска вежливост не радваше, а плашеше всички нас — момичета на 19, 20 и 22 години. Подозирахме, че ще бъдем първите кандидати за изхвърляне.
	Но стана другояче.
	С тъмносините гимнастьорки на Осоавиахим се разделиха няколко грубовати младежи, включително трима, които имаха удостоверения „Отличен стрелец на РККА“. Потапов обясни, че не придава голямо значение на деленето на своите ученици на мъже и жени и е сигурен, че жените — не всички, естествено — са по-добре пригодени за снайперисти. Те са издръжливи, наблюдателни, имат изострена интуиция, заложена от самата природа. Когато преминават курса на военно обучение, жените точно изпълняват всички инструкции, отнасят се обмислено и старателно към процеса на стрелбата, а пък по изобретателност в маскировката, толкова важна на бойното поле за снайпериста, просто нямат равни.
	От похвалите на старши инструктора на всеки можеше да му се замае главата. Но Александър Владимирович не ни оставяше време за приятни преживявания. Към останалите в групата курсанти той започна да се отнася по-строго, по-взискателно и на всеки от нас отделяше още повече внимание. Говореше за такива тънкости на занаята, за каквито ние никога не бихме се сетили. Например караше ни да наблюдаваме един строеж — строяха триетажна сграда на средно училище №25 на улица „Владимирска“ — и после да му разказваме какво са успели да направят за два часа работниците, как се е променила ситуацията на обекта, къде са се появили нови врати и каси на прозорци, кофражи за стълбища, вътрешни стени, от каква позиция е най-удобно да се стреля, за да се неутрализира примерно човек, тичащ от етаж на етаж по кофража за стълбища.
	Бавно, но неотстъпно Потапов ни приучваше внимателно да наблюдаваме околния свят, зорко, като през оптичен прицел, да разглеждаме детайлите и подробностите от нашия бързотечащ живот, по дреболиите да отгатваме образа на цялото. При такъв подход нещо загубваше предишното си значение, отстъпваше на втори план и се сливаше с фона. Друго пък ставаше много важно. Някакви черти, сякаш увеличени през лупа, проявяваха истинската същност на всеки нов предмет.
	Впрочем, понякога ми се струваше, че Уважаемият Учител се заяжда с мен.
	Случваше се, когато се сблъскам с някаква задача, която не се поддаваше на бързо решаване, да започна да се горещя. Ядосваше ме необходимостта да губя повече време и сили за нещо, което на пръв поглед изглежда съвсем обикновено. Потапов спираше тренировката, започваше спокойно, настойчиво и дори досадно да анализира всичко, да обяснява, да посочва допуснатата грешка, да следи как ще я поправя. Аз се чудех защо той толкова се занимава с мен. Старши инструкторът отговаряше:
	— На когото е дадено много, от него и много се иска…
	Няма смисъл да разказвам тук за целия комплекс от знания и умения, необходими на един снайперист (за цивилните хора това изобщо не е нужно), само ще спомена, че освен практиката по стрелба в школата отделяха голямо внимание на теоретичните занимания. Запознаваха ни със законите на балистиката, по-специално обясняваха понятието „една хилядна“, учеха ни бързо да изчисляваме разстоянията за стрелба по специална формула, да определяме разстоянието по ъгловите стойности, въз основа на оптичния прицел „ПЕ“, по мрежата на бинокъла и перископа, обясняваха феномена на деривацията (отклонението на въртящия се куршум при полет до целта встрани от плоскостта на стрелбата). Зазубряхме и различни таблици. Например таблицата за превишаването на средните траектории при стрелба с винтовка „Мосин“ с „леки“ и „тежки“ куршуми, и т.н.
	През четирите месеца на обучението нашата група се сприятели. Дойде пролетта и всички заедно започнахме да ходим не само в стрелбището, но и извън града, където неуморният Потапов организираше допълнителни часове по темата „Начини за маскиране“. На някоя далечна поляна курсантите разстилаха покривка за маса, слагаха на нея бутилки сайдер и лимонада, нареждаха всевъзможна храна, взета от къщи. Старши инструкторът изнесе лекция и сред живата природа ни показа как да се прикриваме. Всъщност стана така, че не можахме да го намерим половин час, че и повече. Накрая извикахме, че се предаваме, и Уважаемият Учител се появи пред нас в някаква невероятна жълто-зелена роба с качулка, закичена с парчета плат, сухи клонки и снопчета трева.
	Освен това обикновено вземахме в гората една „снайперка“ и играехме игра, наречена „Дънце“. След походния обяд, когато бутилките с напитки биваха изпразнени, закрепвахме една от тях на стойка и с гърлото напред на разстояние двадесет до тридесет метра от стрелеца. Трябваше с един изстрел да се избие дъното, тоест куршумът да влезе точно в гърлото и без да повреди странично стъкления съд, да излезе през дъното, което се строшаваше.
	Първата бутилка обикновено прострелваше самият Потапов. След това предаваше винтовката на един от курсистите и започваше състезанието по точност и умение. Имаше много амбициозни момчета, най-вече млади, които искаха на всяка цена да бъдат лидери и да заслужат похвалата на Потапич. Но трябваше първо да се стреля от коляно, тоест, облягайки се с коляното на десния крак на земята и седейки на пета. Второ, да се държи винтовката с помощта на ремъка, прекаран под свития лакът на лявата ръка. Всичко това изискваше сила и добър баланс.
	Този, който пропускаше, излизаше от играта под шегите и смеха на другите. Тези, които побеждаваха, Александър Владимирович награждаваше: връчваше им малко шоколадче с разни забавни пожелания. Аз известно време нямах увереност в силите си. При това не обичах да се перча, да бъда в центъра на вниманието, тъй като един от постулатите, внушени ни от Уважаемия Учител, беше: „Да биеш на очи е опасно. Снайперистът е неуязвим, докато никой не го вижда“.
	Дойде денят, когато Потапов подаде винтовката точно на мен.
	След като укротих вълнението си, взех оръжието, по навик подпрях приклада на рамото си, сложих показалеца си върху спусъка и като притиснах бузата си към приклада, погледнах с дясното око в окуляра на оптичния прицел. „ПЕ“ даваше четирикратно увеличение. Но дори и с него, гърлото на бутилката, замръзнало между трите черни линии, изглеждаше като дебела точка. Оставаше да разчитам на интуицията, на „чувството за цел“, което се изработва у всеки снайперист в процеса на обучение.
	Дългото прицелване е често срещана грешка на начинаещите. Но аз отдавна се избавих от тази грешка. Така че всичко се случи точно според инструкциите, тоест в рамките на осем секунди. Задържане на дъха, насочване, издишване с плавно натискане на спусъка. „Снайперката“ отвърна с гръм от изстрела и тласък в рамото. Бутилката все още светеше с белите си страни на слънцето, но дъното й… не беше там!
	— Браво, Людмила — каза старши инструкторът. — Можеш ли да повториш?
	— Добре, хайде — съгласих се аз, защото вълнението ме завладя.
	Потапов разбра това и се ухили.
	— По-кротко, девица красавица дълга коса — така старши инструкторът понякога се шегуваше с нас, момичетата, които учеха в неговата група. — Имаш всички шансове да спечелиш.
	Момчетата бързо заложиха нова бутилка. Потапич ми подаде патрон с „тежък“ куршум, аз издърпах затвора и го поставих в патронника. Разбира се, механизмът ще сработи без проблем. Ще дръпна спусъка и ударникът ще отскочи рязко напред под въздействието на пружината. Краят му, подобно на змийско ужилване, ще бодне капсул-възпламенителя, разположен в дъното на патрона. Барутът в него ще експлодира, куршумът, стегнат в месингова гилза, най-накрая ще получи свобода…
	Денят беше слънчев, хубав и куршумите, подчинени на моята воля, летяха перфектно. Три „дъна“ — с това завърши за мен състезанието в гората. Старши инструкторът за завист на другите курсанти ми подари не само шоколадче, но и книгата „Ръководство за точни стрелци“ с автограф: „На Людмила Павличенко, моята способна ученичка, за добър спомен. А. Потапов“. Аз не съм много съгласна с тази формулировка. Все пак способностите са по природа, тоест вродени, но в снайперската стрелба към тях трябва да добавят твърдост на характера, трудолюбие, прилежност и силно желание за учене.
	Издържах изпитните тестове в Снайперската школа с достойни резултати. В удостоверението за завършване, отпечатано върху картон и украсено с кръгъл гербов печат, бяха вписани предметите и оценките ми. Черните букви се нареждаха в ласкави за мен редове: практическа стрелба „отличен“; устройство на ръчното огнестрелно оръжие — „отличен“; тактическа подготовка — „отличен“; военноинженерно обучение — „много добър“. Нашият заключителен бал беше спокоен, шумен, весел. Говорихме за бъдещето. Много момчета щяха да се запишат във военни училища. Момичетата възнамеряваха да се занимават със стрелба в системата на Осоавиахим, да участват в състезания, да се борят за титлата „майстор на спорта на СССР“.
	Но вече беше 1939 година.
	В първия ден на септември фашистка Германия нападна Полша и така започна Втората световна война. Поляците се съпротивляваха на нашествениците, но на 8 септември германците стигнаха до Варшава. Нейната отбрана продължи… двайсет дни. След това правителството избяга в Румъния, а германците напълно окупираха полската територия.* През април 1940 г. хитлеристите нахлуха в Дания и Норвегия. Норвежците с помощта на британците и французите удържаха два месеца, но капитулираха през юни. Беше ред на Белгия и Франция. Германската офанзива започна на 20 май, а на 28-и по-голямата част от белгийската армия вече беше капитулирала. След обкръжаването на съюзническите британско-френско-белгийски сили в Дюнкерк британците избягаха от европейския континент на 4 юни 1940 г., като оставиха на победителите цялата си артилерия и танкове, повече от 60 хиляди коли, до половин милион тона военно оборудване и боеприпаси, както и около четиридесет хиляди войници и офицери в плен. Потомците на храбрите войници на император Наполеон Бонапарт на 22 юли същата година предадоха Париж на фрицовете… без бой!
	[* Тук авторката премълчава, че от 17 септември 1939 г. СССР наравно с Германия участва в окупирането на Полша. — Бел.ред.]
	Наистина, „блицкриг“, тоест „светкавична война“.
	Наблюдавайки стремителните събития в Европа, не можехме да не мислим, че агресорът рано или късно ще нападне и нашата първа в света държава на работниците и селяните. Баща ми, който поради естеството на работата си знаеше поверителна информация, все по-често на традиционното вечерно пиене на чай ни говореше за наближаващото трудно време. Аз му възразявах, като твърдях, че „… от тайгата до британските морета Червената армия е най-силната“* и ще се бием на чужда територия.
	[* Думи от известна песен от Гражданската война. — Бел.прев.]
	Както показаха следващите събития, баща ми беше прав, а аз (заедно с милиони други съветски хора) много се заблуждавах*. Мога да обясня моята самоувереност само с нещата в живота ми, които вървяха прекрасно. Тъй като вземах изпитите си в университета с отлични оценки, ми беше позволено да комбинирам учението си с работа, близка до моята специалност. В края на 1939 г. бях приета в Държавната историческа библиотека на длъжност завеждащ отдел „Комплектуване“. Както и преди, в завод „Арсенал“, аз отново започнах да внасям определена сума в общия семеен бюджет и да харча повече пари за сина си, който беше на седем години.
	[* Заблудите и самоувереността са логичен резултат от пропагандата в СССР през 30-те години. — Бел.ред.]
	{img:odesa.jpg|#Предвоенната Одеса, летни кафенета и градинки на крайбрежния булевард}
	През януари 1941 г. издържах последната зимна изпитна сесия на четвъртата ми година в историческия факултет с отлични и много добри оценки. Ръководството на Държавната историческа библиотека в Киев ми предложи да отида на дълга четиримесечна командировка в Одеската обществена библиотека като старши научен сътрудник за укрепване на научните кадри там. Пребогатите фондове на тази библиотека, една от най-старите в Украйна, ми бяха познати. Мислех, че там лесно ще напиша дипломната си работа, посветена на Богдан Хмелницки, присъединяването на Украйна към Русия през 1654 г. и дейността на Переяславската рада. Следващата година трябваше да защитя тази дипломна работа в КДУ и да получа диплома за висше образование.
	Подготвях се да тръгна с много весело настроение. Все пак разговорите с баща ми, за щастие, оказаха влияние върху мен. Затова в куфара сложих не само паспорта и студентската книжка, но и дипломата за завършване на снайперската школа, брошурата на Уважаемия Учител и още една или две военни книги, по-специално сборник с мемоари „Боевете във Финландия“, публикуван в Москва през 1941 г.
	Влакът Киев-Одеса тръгваше вечерта. Цялото ми семейство дойде на гарата. Татко, както винаги, беше сериозен и мълчалив. Мама ми даде последните си съвети за правилно хранене. Сестра ми Валентина и нейният приятел Борис си шепнеха нещо. Синът ми Ростислав не искаше да пусне ръката ми, молеше ме да го взема, обещавайки да ми помага в работата. Сълзи започнаха да капят от очите му, аз се опитвах да го утеша поне малко и да го развеселя. Можех ли тогава да си помисля, че се разделям със Славик за почти три години!…


>	Трета глава
>	От река Прут до река Днестър

	Нямаше нищо необичайно в началото на тази вече паметна за всички неделя на 22 юни 1941 г. Над Одеса сияеше прозрачно небе, грееше жаркото южно слънце. Морето беше спокойно. Гладката синя повърхност се простираше до самия хоризонт и изглеждаше сякаш някъде далеч се слива със също такова синьо небе.
	Ранната сутрин аз, моята приятелка София Чопак, която работеше в Одеската обществена библиотека, и по-големият й брат прекарахме на плажа. Решихме да обядваме в „Чебуречната“* на улица „Пушкинска“. Предварително си бяхме купили билети и планирахме да прекараме вечерта в театъра, на операта „Травиата“ от Верди, изпълнявана от местни артисти.
	[* Чебуречна — заведение, където правят чебуреки — пирожки с плънка от кайма. — Бел.прев.]
	В дванадесет часа, седнали на открита тераса на „Чебуречната“ в очакване на поръчката си, чухме от високоговорителя на улицата съобщение, че сега ще говори заместник-председателят на Съвета на народните комисари, народният комисар на външните работи другарят Молотов. Това, което каза наркомът*, ни се стори невероятно: днес, в четири часа сутринта Германия вероломно е нападнала Съветския съюз…
	[* Нарком — съкращение за народен комисар. — Бел.прев.]
	— Сега целият наш народ трябва да бъде сплотен и единен, както никога — звучеше развълнувано, но твърдо гласът на Молотов. — Всеки от нас трябва да изисква от себе си и от другите дисциплина, организираност, самоотверженост, достойни за истинския съветски патриот, за да отговори на всички нужди на Червената армия, флота и авиацията, за да осигури победа над врага… Нашето дело е справедливо. Врагът ще бъде разбит. Победата ще бъде наша!…
	Речта продължи само няколко минути и беше трудно веднага да се осъзнае какво се е случило. Като омагьосани седяхме на масата и се гледахме объркани. Но скоро сервитьорът донесе чиния с чебуреки и бутилка бяло вино. Сякаш връщайки се към обикновения свят от някакъв друг, огледален, започнахме да си говорим гръмогласно и безсмислено.
	Междувременно улица „Пушкинска“ постепенно се изпълваше с хора. Те се събираха под високоговорителя, като разговаряха оживено. Вълнението ги беше прогонило от домовете им на улицата. Искаха да видят съгражданите си, да разберат как другите са възприели страшната новина. Да разберат общото настроение, да почувстват онова единство, за което призова народният комисар на външните работи. Паника и объркване сред тълпата не се усещаше. Всички уверено казваха: ще разбием фашистите!
	Никой в Одеса дори не помисли да отмени прожекциите в кината, спектаклите, концертите, традиционната неделна разходка по крайбрежния булевард, където свиреше духов оркестър. Напротив, залите бяха претъпкани, както операта, така и Руският драматичен театър, и Театърът на младия зрител, разположени недалеч един от друг на улица „Греческа“, и градската филхармония. Публиката се тълпеше и в цирка на представление с дресирани тигри…
	И ние не се отказахме от операта и в осем часа вечерта седяхме на своите места в 16-а ложа на белетажа и гледахме сцената, където течеше първо действие на „Травиата“. Одесчани и гостите на града можеха да повярват, че сякаш са в луксозната къща на парижката куртизанка Виолета Валери. Декорът, костюмите, гласовете на певците, изпълнението на оркестъра, самото оформление на залата с позлатени гипсови орнаменти, огромният кристален полилей и таванът, красиво изрисуван от френски художник, бяха в пълна хармония. Но нещо ни пречеше да се насладим на това изискано зрелище. Като че ли то принадлежеше на друг, стремително напускащ ни живот. В антракта след първото действие предложих на моите приятели да си тръгнем от театъра.
	Отидохме до морето. На лятната естрада на крайбрежния булевард духовият оркестър изпълняваше бодри военни маршове. Звънките трели на тромпетите и силните удари на барабана се носеха над брега. Върху гладката водна повърхност на Одеския залив се виждаха силуетите на бойните кораби на Черноморския флот: старият крайцер „Коминтерн“, превърнат в минен заградител, разрушителите „Шаумян“, „Бойки“ и „Безупречни“, канонерките „Червена Абхазия“, „Червена Грузия“, „Червена Армения“. Стоманените корпуси, мачтите, мощните оръдейни кули с дълги дула повече съответстваха на нашето настроение. Все пак бе обявена война…
	Според мобилизацията, за която беше съобщено още на следващия ден, в армията призоваваха подлежащите на военна служба от четиринадесет набора — родените от 1905 до 1918 г. Аз, родена през 1916 г., попадах сред тях. Без никакво съмнение, че ще ме приемат веднага и с радост, отидох във военния комисариат на Воднотранспортния район на Одеса. Предстоящата среща с военния комисар ми изглеждаше доста тържествена, затова си облякох най-хубавата рокля от крепдешин и обух красиви бели сандали с високи токчета. В чантичката си носех паспорта, студентската книжка и удостоверението за завършване на Снайперската школа на Осоавиахим.
	Пред вратата на военкомата* се тълпяха много хора. Успях да вляза в кабинета на военния комисар чак след два часа. В стаята беше задушно и опушено. Вратата всяка минута се отваряше и затръшваше. Военният комисар с пресипнал глас и сивкаво почервеняло лице доказваше нещо на две момчета със селски вид, които бяха дошли при него. Той ме погледна замаяно и каза:
	[* Военкомат — съкращение за военен комисариат. — Бел.прев.]
	— Медицинският персонал ще се привиква от утре…
	— Аз не съм медик.
	Но той веднага се обърна и показа, че разговорът с мен е свършил. Обаче аз не мислех така и поставих снайперското си свидетелство на масата пред него. Военният комисар раздразнено заяви, че военна специалност „Снайперист“ в неговия списък няма. След това добави нещо иронично за Осоавиахим и за жените, които искат да бъдат войници, но не разбират колко е трудно това. Накратко, той ме накара да напусна кабинета му.
	На връщане от военкомата размишлявах върху създалата се ситуация и стигнах до извода, че целият проблем идва от мястото на регистрацията ми. Моето фамилно име беше включено в списъка на снайперистите, намиращ се във военния комисариат на Печерски район на град Киев. Миналата година успешно участвах в градските състезания по стрелба, преминах и преподготовка. Може би те вече ме търсят в столицата на Украйна, а аз съм тук, на брега на Черно море. Трябваше да помоля местния военен комисар да се обади в Киев…
	На следващия ден отново отидох във военния комисариат на Воднотранспортния район. Военният комисар ме срещна много по-приветливо. Очевидно вече знаеше какво е снайперист. Той прелисти паспорта ми, видя печат за брака ми с А. Павличенко и попита дали съпругът ми не възразява срещу моето постъпване като доброволец в редовете на Работническо-селската Червена армия. Не бях виждала Алексей Павличенко от около три години и отговорих, че той няма възражения. Паспортът ми остана при военния комисар, а аз започнах да оформям армейските си документи в съседната стая до кабинета му.
	Вечерта на 24 юни 1941 г. след митинг на гарата всички войници, част от тях облечени във военни униформи, други все още в цивилни дрехи, се качиха във военния ешелон. Влакът се движеше бавно и пътуваше на запад по линията, прокарана в черноморската степ. Скоро отдясно блесна гладката повърхност на Днестърския лиман, след което отминахме гарите Шабо, Колесное, Сарата, Арциз, Главан. На гарите влакът понякога стоеше дълго. Там ни хранеха. Но никой не обясняваше нищо, не разказваше за крайното местоназначение. Казваха само, че отиваме на фронта, и сърцето ми неволно биеше: „По-бързо, по-бързо!“. Младежите в нашия вагон се горещяха: „Няма да успеем! Фашистите ще бъдат разбити без нас!“. Толкова слабо тогава си представяхме размера на бедствието, което внезапно се стовари върху нашата красива процъфтяваща страна.
	Ешелонът спря на някаква малка гара в три часа сутринта на 26 юни. Наредиха ни да слезем от вагоните и да се строим в колона. Треперейки от сутрешната прохлада и влажност, новобранците закрачихме по междуселския път и към седем часа сутринта стигахме до някаква доста гъста гора. Оказа се, че се намираме в земята на Бесарабия, в тиловите части на 25-а Чапаевска пехотна дивизия.
	Тук получих първата си военна униформа и станах червеноармеец от 54-ти стрелкови полк „Степан Разин“. Всичко беше съвсем ново, което свидетелстваше за доброто състояние на дивизионната интендантска служба и за реда в складовете й. Това бяха изработени от зелен памучен плат пилотка, гимнастьорка с отворена яка, брич, брезентови ботуши (два номера по-големи от необходимия). Полагаше ми се също колан с месингова катарама, противогаз в брезентова торба, малка сапьорна лопатка в калъф, алуминиева манерка (също в калъф), каска СШ-40 (доста тежка), раница и в нея различни принадлежности като кърпа, резервно бельо, резервен чифт партенки, торбички за продуктовата дажба, за хигиенни неща и др.
	{img:boec.jpg|#Людмила Павличенко — боец от 54-ти пехотен полк на 25-а Чапаевска дивизия}
	В раницата скрих роклята си от щампована коприна с дантелена яка и удобните платнени обувки с връзки. Сбогом, цивилен живот!
	Първата армейска закуска ми се стори много вкусна: гореща каша от елда, сладък чай с голямо парче хляб. Тя премина в обстановка, близка до бойната. От време на време чувахме някъде далече на запад откоси на картечници и експлозии на снаряди. При експлозиите всички ние, новобранците, потръпвахме. И печените сержанти и старшини от 54-ти полк обясняваха: няма защо да се страхувате от профучал или експлодирал снаряд, той вече няма да навреди на никого. Така в разговори мина и този ден. Дадоха ни почивка, но ни беше забранено да напускаме гората.
	Церемонията по полагане на военната клетва се състоя на 28 юни.
	При нас дойде военният комисар на 54-ти полк, старши политрук* Ефим Андреевич Малцев. Той разказа за бойния път на 25-а Чапаевска пехотна дивизия, която през 1919 г. наистина е била командвана от легендарния герой от Гражданската война Василий Иванович Чапаев, за нейните славни пехотни полкове: 31-ви Пугачовски „Фурманов“, нашият 54-ти „Степан Разин“ и 225-и Домашкински „М. В. Фрунзе“. През 1933 г. дивизията първа в Червената армия е удостоена с новосъздадената най-висша награда на СССР — орден „Ленин“. Това е признание за нейните изключителни подвизи по фронтовете на Гражданската война и блестящите й постижения във военното обучение по време на мирния период.
	[* Политрук — съкращение от политически ръководител. Звание в Червената армия от 1935 до 9 октомври 1942 г., когато е ликвидиран институтът на военните комисари и званията им са приравнени към армейските. — Бел.прев.]
	После се разнесе командата: „Мирно!“. Пред строя изнесоха знамето на 54-ти полк. С вълнение повторихме думите от „Клетва на боеца от РККА“: „Аз, гражданинът на Съюза на съветските социалистически републики, встъпвайки в редиците на Работническо-селската Червена армия, тържествено се заклевам да бъда честен, смел, дисциплиниран, бдителен боец, строго опазващ военната и държавната тайна…“. После се подписахме на листовете с отпечатания текст на клетвата и така се превърнахме в хора, чийто живот изцяло и напълно принадлежи на отечеството. Бяхме разпределени в подразделенията на 54-ти полк. Аз попаднах в Първи батальон, Втора рота, Първи взвод.
	Взвода командваше младши лейтенант Василий Ковтун, който предишната година бе завършил Могильовското военнопехотно училище и беше по-млад от мен. Първото, което попита, беше: защо съм влязла като доброволец в армията, та нали войната изобщо не е женска работа. Извадих „вълшебната си пръчица“ — удостоверението за завършване на Снайперската школа на Осоавиахим. Лейтенантът се отнесе към него с голямо недоверие и каза, че ще ходатайства пред командира на батальона, капитан Сергиенко, за прехвърлянето ми в санитарния взвод, тъй като единствената възможна работа за жените на фронта е санитарен инструктор.
	Отидохме в командния пункт на Първи батальон. Там се повтори същият разговор: защо, как, разбирам ли колко е опасно и т.н. и т.н. В отговор разказах за баща си, който по време на Гражданската война е служил известно време в Самарската дивизия (бъдещата 25-а Чапаевска) и се срещал с Чапаев, за работата си в завод „Арсенал“, изпълняващ поръчки на Народния комисариат на отбраната, за военното минало на нашата страна, което изучавахме подробно в историческия факултет на Киевския университет.
	Иван Иванович Сергиенко — мислещ, опитен, сериозен човек — ме изслуша внимателно и нареди на Ковтун да забрави нелепата си идея за прехвърляне на боеца снайперист Павличенко в медицинската част. Зарадвах се:
	— Другарю капитан, готова съм да получа полагащото ми се оръжие!
	— Нямаме снайперски винтовки, Людмила — отговори той.
	— Е, тогава обикновена трилинейка.
	— И такива нямаме.
	— Как тогава да се бия, другарю капитан? — попитах с недоумение.
	— За вас, новобранците, засега основното оръжие ще бъде лопатата. Ще помагате на бойците да копаят окопи и траншеи, да ги възстановяват след артилерийски обстрел и бомбардировки. Освен това ще ви дадем по една граната РГД-33, в случай че фашистите пробият. Познавате ли устройството на тази граната?
	— Знам го, другарю капитан.
	— Е, отлично — усмихна се той. — Засега други действия от вас не се изискват…
	Чела съм много спомени за първите дни на Великата отечествена война. Писали са ги и генерали, командващи големи военни съединения, и офицери, командващи полкове, роти, взводове, и политически работници. Тъй като сраженията се разгърнаха по цялото протежение на нашите граници, то и участниците в тези боеве рисуват съвсем различни картини. Например за Брестската крепост, чиито защитници са се сражавали почти месец. Или за ожесточени двудневни сблъсъци, които завършвали с почти паническо отстъпление със загуба на управлението на корпуси и дивизии, с изоставяне на военна техника, с обкръжаване и предаване в плен на много подразделения на съветските войски. Така се е случвало например на Северозападния, Западния и Югозападния фронт. Там за три седмици немско-фашистките нашественици напреднаха в територията на СССР на разстояние от 300 до 600 километра. Но нашата 25-а Чапаевска дивизия се намираше на Южния фронт, на крайния й ляв фланг, и заемаше предварително подготвена отбранителна линия (около шестдесет километра) покрай река Прут. Тук първоначално ситуацията беше различна, по-благоприятна за нас.
	Румънците, съюзници на хитлеристка Германия, на 22 юни 1941 г. се опитаха да форсират реката и бяха отблъснати. Следващата седмица премина в малки престрелки и артилерийски двубои, а „чапаевци“ продължаваха да удържат позициите си. Имаше и опити да се прехвърлят бойните действия на територията на врага. Един батальон от нашия полк (базиран в град Кагул) се прехвърли на румънския бряг и там разгроми две роти фашисти, като плени около седемдесет войници и офицери. Нашите войски превзеха и румънския град Килия Веке, където взеха като трофеи 8 оръдия и 30 картечници. Румънските части, които се прехвърлиха през Прут на 23 юни, също получиха достоен отпор. Около 500 вражески войници тогава се предадоха в плен. Общо за осем дни, от 22 до 30 юни, врагът загуби до хиляда и петстотин души, без да успее да завладее дори педя съветска земя*.
	[* Тук и по-нататък се цитират статистически данни от книгата „Легендарная Чапаевская“ на Н. М. Хлебников, П. С. Евлампиев, Я. А. Володихин. М, 1967. — Бел.съст.]
	След това събитията получиха друго развитие.
	В първите дни на юли нашата отбрана по река Прут бе пробита доста по` на север, по посока към градовете Яш-Белци и град Могильов-Подолски. Притежавайки голямо превъзходство в жива сила и техника, нашествениците бързо развиха настъплението си и Южният фронт се пропука. Възникна „Бесарабският чувал“; от който се налагаше спешно да се изтеглят 25-а, 95-а, 51-ва и 176-а пехотна дивизия. Ето защо от средата на юли започна тежкото ни отстъпление по черноморските степи, съпроводено с упорити ариергардни боеве.
	{img:belci.jpg|#Румънската пехота в атака край град Белци, краят на юни 1941 г.}
	Нашият доблестен полк на 19 юли се намираше на рубежа Кайраклия — Българийка; на 21 юли — на рубежа Ново-Павловка — Нови Арциз; на 22 юли — на рубежа Арциз; на 23 юли на рубежа Каролино-Бугаз — Днестърския лиман; на 24 юли полковете на дивизията стояха на различни рубежи: близо до Староказачие, край кота 67 — Черкеси, близо до село Софиентал.
	Проведохме отстъплението на така наречените стъпала. Някой прикриваше отстъпващите, друг се изтегляше, трети подготвяше нови стрелкови позиции. Това ставаше по следния начин:
	31-ви Пугачовски и 287-и пехотен полк бяха в отбрана, 54-ти Разински полк отстъпваше, а 225-и Домашкински се окопаваше. После военните части сменяха местата си: „домашинци“ воюваха, „пугачовци“ отстъпваха, „разинци“ копаеха окопи и траншеи.
	Понякога отстъпвахме през деня, понякога нощем, за да не попаднем под ударите на немско-румънската авиация. Движехме се с камиони, но в полка имаше малко — само 18, а 9 от тях принадлежаха на санитарната рота („полуторки“ или „ГАЗ-АА“). Затова пък имаше голям брой каруци (по щат — 233, но в средата на юли бяха с около една трета по-малко). Правехме и ускорени пешеходни преходи.
	Степта се простираше от двете страни на пътя като отворена книга. В топлата юлска нощ тя лежеше пред нас тайнствена и тиха. Но през деня се тресеше от оръдейни залпове, пламтеше в пожари, лъхаше на барут. Населението напускаше Бесарабия с нас. По пътищата се движеше селскостопанска техника (комбайни, трактори, сеялки и др.). Срещаха се цели кервани камиони с големи дървени сандъци: очевидно в тях откарваха заводско оборудване. Колхозници караха добитък, заедно с него се точеха обози от разни каруци и колички с домакински вещи. Без да говорим, че много жени с малки деца, подрастващи, стари хора уморено крачеха по прашните пътища, тревожно поглеждайки към небето, треперейки от артилерийската канонада.
	Често над степните пътища кръжеше „рама“ — двукорпусен двумоторен самолет „Фоке-Вулф-189“, който германците наричаха „летящото око на армията“. Той водеше разузнаване, насочваше бомбардировачи към колоните, отстъпващи към река Днестър, коригираше артилерийския огън на далекобойната артилерия. „Рамата“ летеше бавно, но достатъчно високо. Всички атаки на „ястребчетата“ с червени звезди срещу нея бяха безуспешни, а и те бяха малко.
	Фашистите редовно извършваха въздушни нападения. Те бомбардираха пътищата и разположените край тях села. Виждахме напълно изгорели ниви с пшеница, унищожени от бомби жилищни сгради, складови, административни и стопански постройки, изоставени и изгорели коли. Понякога пред очите ни бомбардировачите „Юнкерс-87“ внезапно изплуваха от облаците, пикираха с вой над пътя, бомбардираха и разстрелваха с картечници цивилни, които не можеха да се защитят по никакъв начин. Всичко това не приличаше на обикновена война, където се противопоставят еднакво силни армии, а на целенасочено унищожение на нашия народ.
	Ние, неговите защитници, или се криехме в гората, или вървяхме на изток по същите пътища. Обикновените хора, които не виждаха никаква помощ от нас, враждебно говореха: „Да бяхте се провалили вдън земя! Защо не се биете с врага, защо не му дадете отпор?“.
	Картините на ужасна разруха и огромна човешка мъка предизвикваха болка в сърцата ни, с която е невъзможно да се живее спокойно. Някои се обезсърчаваха, други загубваха вяра в победата и се страхуваха от бъдещето. Но аз си мислех за отмъщение, неизбежно и неотвратимо. Пришълците от запада, които коварно нарушиха мирния живот на родната ми страна, трябваше да бъдат наказани сурово и аз ще мога да ги накажа. Ще мога, веднага щом в ръцете ми попадне оръжие. Но с оръжията ситуацията не беше добра. Не само че не достигаха снаряди за полковата и дивизионната артилерия, нямаше дори винтовки.
	В книгата със спомени на вицеадмирал Иля Азаров, който през лятото на 1941 г. бе член на Военния съвет на Одеския отбранителен район, има една глава с изразително заглавие: „Дайте оръжие!“. Той разказва как при стремителното настъпление на фашистите търсел из армейските складове винтовки, автомати, тежки и леки картечници и навсякъде му отказвали. Само по случайност той успял да въоръжи една новосформирана военна част на Южния фронт: „Имахме петстотин учебни винтовки… Всичките бяха с пробити патронници. По наша молба в един завод завариха дупките. Успяха да възстановят повечето от винтовките. Изпробвахме ги на стрелбището — за наша радост те се оказаха годни…“.*
	[* И. И. Азаров „Осажденная Одесса“. М., 1966. с. 26–32.]
	Обикновена винтовка „Мосин“ модел 1891/1930 г. ми попадна през втората половина на юли, когато нашият полк удържаше под силен артилерийски обстрел рубежа Ново-Павловка — Нови Арциз. Много е обидно да наблюдаваш хода на боя с една-единствена граната в ръка. Но един милион пъти по-горчиво е да чакаш другарят ти, стоящ наблизо, да бъде ранен и оръжието му да премине в теб. Парче от снаряд тежко рани мой полкови другар, който се криеше в окопа. С изтичаща кръв той ми предаде „трилинейката“ си.
	След артилерийската подготовка румънците се подготвиха за атака и аз, заедно с други войници от нашия Първи взвод, положих винтовката на бруствера на плиткия окоп, поставих селектора на секторния прицел на отметката „3“ (тоест за разстояние 300 метра) и издърпах затвора.
	Патронът влезе в канала на цевта, лекият куршум модел 1908 г. чакаше своето изстрелване. Открихме огън по команда на младши лейтенант Ковтун. Затракаха и ротните леки картечници. Изходът на тази малка битка бе решен от нашата успешна контраатака. След като се надигнахме от окопите, ние отблъснахме фашистите доста далеч. Бойното поле остана в наше владение и бойците от 54-ти пехотен полк започнаха да събират оръжията на убитите врагове. Като трофеи получихме чешки винтовки „ZB-24“ калибър 7,92 мм. Нашите патрони не ставаха за тях, затова трябваше да се свалят и паласките с патрони от труповете. Разбира се, това разрешаваше само частично трудностите с въоръжаването на войниците.
	Младши лейтенант Ковтун, като ме видя с „трилинейката“, окачена на рамо, се приближи. Страхувах се, че ще нареди да я дам на някой от бойците. Но след неотдавнашната победа над врага командирът на взвода беше в благодушно настроение.
	— Значи, заедно с всички си ходила в атака, червеноармеец Людмила?
	— Тъй вярно, другарю командир! — докладвах.
	— Е, как е настроението?
	— Отлично, другарю командир!
	— Стреля ли? — попита той.
	— Да. Изстрелях пълнителя.
	— Добре. Старшината ще ти зачисли тази винтовка. Ще видим какъв снайперист си.
	— Да бяхте ми дали оръжие с оптичен прицел, другарю командир — помолих аз. — Тогава и резултатите ще бъдат различни.
	— Засега не мога да ти обещая. Но при първа възможност ще се опитам да изпълня твоята сърдечна молба — усмихна се младши лейтенантът и аз осъзнах, че сега вече наистина влизам в състава на поверената му част…
	Междувременно продължихме отстъплението си. „Чапаевци“ стигнаха до западния бряг на река Днестър, прекосиха я и на 26 юли заеха отбранителни позиции на източния бряг на рубежа Граденица — село Маяки — Францфелд — Каролино-Бугаз. По на север се намираха фортификационните съоръжения на Тирасполския укрепен район №82.
	Той бе построен много преди войната и добре оборудван: бетонни, дървено-земни, каменни огневи точки, землянки, дълбоки окопи и траншеи. Тук, в капонири и полукапонири бяха разположени около сто оръдия от различни калибри, няколкостотин тежки и леки картечници. Също така в УР-82 имаше подземни складове с различно военно имущество. Съветското командване е планирало да спре тук валяка на вражеското настъпление, да смели на бреговете на Днестър румънските и германските пехотни дивизии и след това да ги отблъсне обратно към западната граница. Пиша подробно за УР-82, защото неговите военни складове бяха много полезни за 25-а и 95-а пехотна дивизия. Само нашият 54-ти полк получи тежки картечници „Максим“, леки картечници „Дегтярьов пехотна“, „трилинейки“ и винтовки „СВТ-40“, като сериозно попълни боеприпасите си. А на мен най-после връчиха съвсем нова, във фабрична смазка, снайперска винтовка „Мосин“ с оптичен прицел „ПЕ“ (прицел на Емелянов).
	Но сметките на нашите генерали за коренен прелом в бойните действия при УР-82 не се сбъднаха. Румънците и немците, които имаха петкратно числено превъзходство, напираха силно. На рубежите на Тирасполския укрепен район от 26 юли до 8 август се водиха ожесточени боеве. После се наложи военните части на Южния фронт да се оттеглят към далечните предградия на Одеса. Линията на съветската отбрана сега преминаваше през селищата: Александровка — Буялик — Бриновка — Карпово — Беляевка — Овидиопол — Каролино-Бугаз…
	Беляевка, 8 август 1941 г. — мястото и датата на моя снайперски, така да се каже, дебют във войната. Никога няма да забравя този ден.
	Беляевка е доста голямо старинно селище, основано от запорожките казаци край езерото Белое, и се намира на 40 километра от Одеса. Повечето от постройките в селището бяха измазани с глина колиби с тръстикови покриви. Но имаше и каменни сгради: църква, едноетажно училище, няколко къщи, които преди революцията вероятно са принадлежали на местни богаташи. Сега в една от тях се намираше селсъветът. След дълга битка западната част на Беляевка остана в ръцете на войниците на румънския крал Михай Първи. Въпреки значителните си загуби, те не можаха да напреднат. Привечер в източната част на селото се закрепи нашият Първи батальон. Капитан Сергиенко ме извика в командния пункт и ми показа далечния край на Беляевка. Там сред разклонени дървета се виждаше голяма къща с тераса под двускатен покрив, добре осветена от залязващото слънце. На терасата излязоха двама души в офицерски униформи и каски, наподобяващи селски глинени купи. Тези стоманени каски са били купени от Кралство Румъния преди войната за нейната армия от холандски доставчици.
	— Изглежда там им е щабът. Ще ги улучиш ли? — попита командирът на батальона.
	— Ще се опитам, другарю капитан — отвърнах аз.
	— Давай — каза той и се дръпна малко настрани, за да наблюдава моите действия.
	Нашият престой в продължение на една седмица край УР-82 беше що-годе спокоен и аз, отивайки в тила, успях да приведа новата си „снайперка“ в бойно състояние. За това винтовката трябва да бъде напълно разглобена и да се извърши известна работа с нейните части. Например да се премахне излишният слой дърво по цялата дължина на жлеба на ложата, да се изпилят накрайниците на ложата и ствола, да се напасне фино цевта към ложата, да се поставят уплътнения между кутията на затвора и пълнителя. За перфектно напасване на някои части на затвора една към друга е препоръчително внимателно да се обработят с фина като кадифе пиличка. Та нали спусъкът на пушката трябва да бъде чувствителен, надежден, стабилен.
	Ясното и безветрено време, което се беше установило тогава в степните пространства на източния бряг на Днестър, благоприятстваше за прострелването на винтовката, отначало с открития мерник, след това с оптичния прицел. Такова прострелване на първия етап се извършва от разстояние сто метра по черен квадрат с размери 25×35 см. На втория етап винтовката се фиксира в лафет (или в нещо друго), за да бъде неподвижна. Задачата е да се регулира оптичният прицел с помощта на открития мерник…
	{img:pozicia.jpg|#Людмила Павличенко на огнева позиция}
	„Снайперката“ висеше на рамото ми, на колана ми бяха закачени три паласки с подредени по тип патрони: първата с „леки“ куршуми модел 1908 г., втората с „тежки“ куршуми модел 1930 г., а третата с бронебойни запалителни куршуми модел 1932 г.
	Взех винтовката в ръце и погледнах в окуляра на оптичния прицел. Хоризонталната линия закриваше фигурата на офицера, слизащ надолу по стълбите, приблизително до кръста. Това беше уравнение от курса по практическа балистика, който ни четяха в школата, и неговото решение бе следното: разстоянието до целта е 400 метра. След като заредих патрон с „лек“ куршум, аз се огледах, за да си избера място за стрелбата.
	Двамата с капитана се намирахме насред селска колиба, разбита от пряко попадение на снаряд. Разрушена стена, разпръснати камъни и овъглени парчета от греди навсякъде. Стрелба от легнало положение не беше възможна. Реших да стрелям, прикрита зад стената, тоест от коляно, използвайки ремъка: приседнала на тока на десния ботуш, а на левия крак, сгънат в коляното, да подпра левия си лакът, тежестта на винтовката да падне върху ремъка, прокаран под левия лакът. Ех, ненапразно Потапов често ни напомняше снайперската пословица: „Стреля цевта, но улучва ложата!“. От позицията, която е заел стрелецът, докато удържа винтовката, зависи много.
	Накратко, улучих първата цел с третия изстрел, втората с четвъртия, като заредих винтовката с дефицитен патрон с „тежък“ куршум. Не мога да кажа, че съм се вълнувала или колебала. Какви колебания може да имаш след три седмици отчаяно отстъпление под вражеските бомби и снаряди? Но нещо ми пречеше да се съсредоточа. Казват, че понякога това се случва, когато снайперистът за първи път минава от стрелба по тренировъчни мишени към стрелба срещу жив противник.
	— Люся — ласкаво каза комбатът, гледайки през бинокъла вражеските офицери, които лежаха неподвижно на терасата. — Патроните все пак трябва да се пестят. Седем патрона за двама фашисти са много.
	— Виновата, другарю командир. Ще се поправя.
	— Опитай се. Че тия са безброй и са плъзнали тук като хлебарки. В края на краищата освен нас няма кой да спре окупаторите…
	Междувременно румънците се чувстваха като победители.
	Диктаторът Йон Антонеску на 8 август съобщи, че на 15 август 1941 г. неговите храбри войски, след като разгромят руснаците, ще влязат в Одеса и ще минат по улиците й в тържествен марш. Имаше основания за такова „главозамайване от успехите“. След като превзеха Кишинев на 16 юли, съюзническите немско-румънски войски се придвижиха от Прут към Днестър доста бързо и за 33 дни завладяха значителна съветска територия, която нарекоха Транснистрия — тя уж от древни времена принадлежала на румънското кралство. Сега се канеха да я прочистят от руснаци, украинци, евреи и цигани (тоест да ги унищожат в концентрационни лагери), да дадат техните земи и къщи на офицерите и войниците от своята армия, да забранят употребата на руски и украински език „като унижаващи достойнството на великата румънска нация“, да съборят всички паметници, да преименуват всички градове и села, по-специално да нарекат Одеса град Антонеску.
	Обаче румънците искаха да влязат в рая на чужд гръб.
	Ако не беше хитлеристка Германия с нейната мощна промишленост, отлична военна техника, добре обучени и притежаващи боен опит въоръжени сили, с нейния стратегическия план „Барбароса“, то за никаква Транснистрия не можеше и да мечтаят поданиците на крал Михай Първи. През 1940 г. Съветският съюз си възвърна Бесарабия и Северна Буковина, които румънците изтръгнали от Русия в бурните времена на революцията и Гражданската война. Тогава пред нашите настъпващи 5-а, 12-а и 9-а армия кралските войски се оттегляха много бързо, като избягваха бойни сблъсъци и зарязваха складове с оръжия.
	Сега триумфалният път по черноморските степи породи у воините на полуфеодалната, изостанала държава илюзията за победа над страховития северен съсед. Вероятно кралските генерали бяха решили, че Червената армия е деморализирана и няма да оказва повече съпротива. Тази илюзия струваше скъпо на румънците край Одеса.
	В окуляра на оптичния прицел често виждах техните мургави, гърбоноси, полуцигански-полуизточни физиономии. Наистина господин Антонеску твърдеше, че румънците са потомци на древните римски легионери. Всъщност от XV век Влашкото княжество е под властта на Османската империя. Ако някой е повлиял на населението тук, то това са турците, които държали гарнизони в големите градове до 70-те години на XIX век, въртели търговия и принуждавали румънците да служат в тяхната армия. А също така имало много цигански катуни, свободно странстващи край градовете и паланките на тази селска страна.
	Облечени в пясъчно-сивкави униформи, с каски-гърнета или с платнени кепета със забавна връхна част, издължена под ъгъл отпред и отзад, румънците в началото на август 1941 г. се държаха твърде уверено и безгрижно, демонстрирайки пренебрежение към законите на войната. Те се разхождаха прави из позициите си, далеч не навсякъде поставяха бойно охранение, недостатъчно водеха разузнаване, разполагаха тиловите си части (медицински батальони, кухни, коневръзи, каруци, работилници и др.) близо до предната линия на фронта. Накратко, те създаваха отлични условия за работата на снайпериста. Не е изненадващо, че снайперската ми сметка нарастваше с всеки изминал ден.
	{img:mihai.jpg|#Краят на юни 1941 г. Крал Михай и генерал Йон Антонеску с представители на германското и румънското командване на централния площад на превзетия Кишинев}
	Излишно е да казвам, че безумната заповед на Антонеску за превземането на Одеса на 15 август 1941 г. остана неизпълнена, въпреки че Четвърта армия под командването на генерал Николае Чуперке имаше над 300 000 войници и офицери, разполагаше с 80 бойни самолети и 60 танка. Към нея спадаха и някои подразделения на немската 72-ра пехотна дивизия. Нашите тогава можеха да им противопоставят 35 самолета, 5 до 7 изправни танка и 50–60 хиляди бойци.


>	Четвърта глава
>	На огневите рубежи

	Съветските военноинженерни части, сапьорните батальони и жителите на града работиха славно, подготвяйки се за дълга обсада. Предният край на главния рубеж (дължина на фронта — 80 км, в дълбочина — 3,5 км) минаваше през най-близките до Одеса села и стопанства. Този рубеж имаше 32 батальонни отбранителни района, ротни и взводни опорни пунктове, огневи позиции за артилерията и минохвъргачките. До 10 август те успяха да изградят 256 дървено-земни, тухлени и стоманобетонни огневи точки, изкопаха 1500 окопа с различно предназначение, които бяха свързани в единна система чрез траншеи и дълги, криволичещи ходове за връзка. Окопите и траншеите бяха с пълен профил, тоест дълбоки над един метър и половина, със стени, укрепени с дъски. Имаше блиндажи „на три ката“, или по-просто — покрити с три слоя дебели трупи. Противотанкови ровове с ширина до седем метра и дълбочина до три метра пресичаха равните пространства на черноморската степ. Пред бойните позиции имаше минни полета и големи участъци с редици заграждения от стълбове с бодлива и гладка тел. Вторият рубеж на основната линия на отбраната беше на 40 км от града, третият — на 25–30 км, а четвъртият — на 12–13 км.*
	[* „Инженерные войска в боях за советскую Родину“. М., 1970.]
	Ние мечтаехме за такива укрепления.
	Тази мечта ни поддържаше както край Ново-Павловка, така и при Арциз, и при село Староказачие, когато набързо копаехме окопи със сапьорните лопатки ту нощем под светлината на луната, ту през деня под обстрела на вражеската далекобойна артилерия; когато вървяхме през степта без храна и вода; когато погребвахме загиналите другари в бомбени ями; когато, пестейки патроните, се бранехме срещу напиращите фашисти. Ние вярвахме, че хаосът и суматохата от първите дни на войната, предизвикани от внезапното, коварно нападение на агресора, ще бъдат прекратени. Кога и къде ще бъдат прекратени, не знаехме, но не се съмнявахме, че по нашия труден път скоро ще се появи някаква опора, непристъпна крепост, която ние, вече покръстени с огън, ще защитаваме до последна капка кръв, а наглият враг ще усети истинската сила на руското оръжие…
	Обсадното положение в Одеса бе обявено на 8 август.
	По това време военните части на нашата 25-а пехотна Чапаевска дивизия, под командването на полковник А. С. Захарченко, бяха на линията Беляевка — Манхайм — Бриновка. Ние отблъснахме натиска на превъзхождащите сили на врага и не позволихме на румънците да пробият на юг. После съветските войски се прегрупираха. В сборния отряд на комбриг* С. Ф. Монахов, който бе изпратен в източния сектор на отбраната, заедно с Първи полк на морската пехота и 26-и полк на НКВД влизаше и 54-ти полк „Степан Разин“ (командир подполковник И. И. Свидницки), но не целият. Първи батальон остана на предишните си позиции и започна да се използва като щурмова част, която прехвърляха от един участък на фронта на друг, за да се ликвидират пробивите на врага.
	[* Комбриг — съкращение за командир на бригада. Воинско звание, което преди въвеждането на генералски звания в Червената армия през 1942 г. е между полковник и генерал-майор. — Бел.прев.]
	Гръбнакът на батальона беше нашата Втора рота (командир — лейтенант Дмитрий Любиви). След като получехме заповед: „Да се възстанови положението край еди-кое си село!“, ние се качвахме в камионите „полуторки“ (но по-често се придвижвахме пеша), пристигахме на мястото и тръгвахме в атака, за да изтласкаме врага от позициите, които наскоро беше заел. Обикновено успявахме.
	Сега ротата беше отлично въоръжена. Бяхме пленили много оръжия в боевете: различни видове винтовки, автомати (немски „MP-40“, по-известни у нас като „шмайзери“), съветски пистолети „ТТ“, чуждестранни — „Маузер“, „Берета“, „Щайер“, револвери „Наган“, гранати, леки картечници „ДП“, голям запас от патрони. Научени от горчивия опит на крайграничните битки, когато нямаше достатъчно оръжие, ние си създадохме свои ротни складове. Трудно беше да мъкнем всичко това от място на място, но не искахме да даваме нищо в полковия склад, въпреки че с нас провеждаха всякакви разяснителни разговори.
	{img:zashtita.jpg|#Одеса, август 1941 г. Среща на защитниците на града — пехотинци и моряци от различни кораби на ЧФ}
	Боеспособността на нашата част се дължеше до голяма степен на сходството на личния й състав по възраст, възпитание и образование. Възрастта варираше от 20 до 25 години. Всички бяха членове на Комсомола, призовани основно от предприятия от тежката промишленост, или като мен, студенти доброволци от украинските университети. Армейското братство възникна още в боевете край река Прут. Научихме се да се доверяваме един на друг и знаехме, че суворовското правило: „Умри, но на другаря си помогни!“ — действа неизменно при нас.
	В прекъсванията между боевете колективно четяхме писмата, получени от дома, и колективно пишехме отговори на тях, дори на годениците си. Всеки смяташе за свой дълг да предложи някаква удачна или остроумна фраза. Имахме хора с музикален слух и добър глас и често пеехме в хор. Репертоарът се състоеше от песни от времето на Гражданската война и от популярни филми: „Варшавянка“, „Тачанка“, „Там в далечината, през реката“, „Веселият вятър“ от филма „Децата на капитан Грант“ на В. Вайнщок, „Широка е моята родна страна“ от филма на Г. Александров „Цирк“, „Върти се, върти се синята топка“ от филма на Г. Козинцев и А. Трауберг „Младостта на Максим“ и много други.
	Песните помагаха в боя. Понякога по време на силна престрелка някой изведнъж пропее в ухото ти с дрезгав глас, запее само един ред от любимата ти песен или, минавайки покрай теб, викне: „Дръж се, пехота!“, и веднага ти става по-леко на сърцето.
	Преди атака винаги се чувстваш зле. В главата ти има някаква пустота, настроението пропада. Това е тежко, неприятно усещане. В нашата рота се бореха с него: разказваха се всякакви забавни истории, припомняха се успешни бойни епизоди, не позволяваха на хората да се отдадат на горчивото очакване. После се разнасяше гласът на лейтенант Любиви: „Рота, напред! За Родината, за Сталин, ура!“. В единен порив се хвърляхме в боя и забравяхме за всичко. Омразата към врага надделяваше над другите човешки чувства и румънците бягаха от нас като зайци.
	Ето каква забележителна беше нашата Втора рота!…


	Колкото и смело да действахме ние, „чапаевците“, понякога суровите обстоятелства на сраженията за Одеса надделяваха. Врагът имаше превъзходство в артилерията и — най-важното — голям боезапас за оръдията и минохвъргачките, какъвто защитниците на града не притежаваха. На три залпа на немско-румънските артилеристи отговаряхме само с един наш. Веднъж огнен вал се стовари върху нашата рота. Това стана сутринта на 19 август. Фугасен снаряд попадна в бруствера на окопа не точно пред мен, но на около два метра вляво. Ударната вълна разби на парчета любимата ми винтовка, а мен отхвърли на дъното на окопа и ме затрупа с пръст. Съвзех се чак в болницата: моите другари ме бяха откопали и закарали в Одеса заедно с други ранени и контузени червеноармейци от Първи батальон.
	От прозореца на стаята ми, разположена на първия етаж на болничната сграда, се виждаше прекрасна картина. Под поривите на морския вятър се люшкаха клоните на ябълки, круши и праскови в изоставената градина, трептяха пожълтяващи листа, падаха на земята зрели плодове. Малки сиви врабчета и черноглави скворци прелитаха от клон на клон. Вероятно са си чуруликали помежду си, но аз не чувах нищо. Беззвучната гледка на настъпващата есен някак си успокояваше и навеждаше на размисли. Слухът ми се възвръщаше бавно. Нощем ме измъчваха болки в ставите и в гръбнака.
	В чистата подредена стая, на пращящите от колосването чаршафи, докато пиех сладкия и силен сутрешен чай, който поднасяха точно в осем часа сутринта и неизменно — с кифличка, си спомнях жарката, гърмяща от експлозии степ. Тук, в пълна тишина, тя ми се струваше като сън, несвързан с реалността — далечен, странен, дори плашещ. Но другарите ми останаха там и моето място беше сред тях.
	Скоро от полка ми предадоха няколко писма от моите роднини.
	Добрата ми майчица Елена Трофимовна се тревожеше за здравето ми и ме съветваше в походите да не пия непреварена вода от открити водоизточници. Баща ми Михаил Иванович припомняше Първата световна и Гражданската война, като твърдеше, че Белови винаги са имали късмет в битките. По-голямата ми сестра Валентина разказваше как върви работата й на новото място. Всички те бяха много далеч от мен, в Удмуртия, където беше евакуиран от Киев завод „Арсенал“. Като събрах сили, седнах да отговоря на писмата им, старателно изписвайки буквите с дясната ръка, която постепенно си възвръщаше предишната сила и точност. Получаваше се малко тромаво, но пък искрено:
C>
	__Удмуртска република__
	__гр. Воткинск, Централна поща, до поискване__
	__за Валентина Михайловна Белова__

	Здравей, скъпа Жучка!
	Вчера се измъкнах от болницата в града. Получих Ленускината пощенска картичка, която е стигнала от Киев до Одеса само за месец и половина. Ленуся ми даде адреса ти. Защо не си я взела със себе си?… Аз съм в армията вече месец и десет дни. Успях да им дам да разберат на румънците и немците, бях на предната линия. Те, гадовете, ме засипаха с пръст… Сега съм в болница. След два дни излизам, връщам се в моята част, където специалността ми е снайперист. Мисля, ако не ме убият, да стигна до Берлин, да разгромя немците и да се върна в Киев. Моята сметка е проста — 1000 немци, на по-малко не оценявам главата си. Може да се каже, че след като съм преценила своите способности, за по-малко няма да се дам. Накратко, не скучая. Животът е весел. Ако не те мързи, пиши ми на адрес: Одеса, ул. „Пастьор“ №13, Научна библиотека, Чопак, за мен. Ще ми предадат писмото…*
	[* Писмо на Людмила Павличенко до по-голямата й сестра В. М. Белова от 27 август 1941 г., което сега се намира в Централния музей на Въоръжените сили на Руската федерация. — Бел.съст.]
C$
	В предпоследния ден на август 1941 г. ме пуснаха от болницата на фронта с медицинска бележка за пълно възстановяване от тежка контузия. Реших да посетя моята приятелка София Чопак, която все още работеше в библиотеката. По пътя натам два пъти ме спираха патрули за проверка на документите. Вероятно подозрения предизвикваше гимнастьорката ми, изпрана в болницата и перфектно изгладена, с пришити върху яката парадни малинови петлици вместо полагащите се сега походно-полеви, тоест в цвят каки. А може би и самият ми вид. Все пак тогава имаше съвсем малко жени войници…
	За двата месеца, изминали от началото на войната, безгрижната красавица Одеса и нейните весели жители много се бяха променили.
	На някои улици бяха издигнати барикади от чували с пясък, върху които бяха направили площадки със зенитни оръдия. Много магазини бяха затворени, други бяха закрили стъклените си витрини с кръстосани хартиени ленти. Курортистите бяха изчезнали. Парковете, булевардите, улиците, площадите бяха опустели. Само патрули на народното опълчение с пушки на рамо трополяха по калдъръмената настилка. Под засилена охрана бяха промишлените предприятия, морското пристанище, транспортните и комуникационните обекти и източниците за водоснабдяване.
	{img:barikada.jpg|#Одеса, началото на август 1941 г. Жителите на града строят барикади}
	В града се бояха — и не без основание — от появата на диверсанти. Хитлеристите започнаха редовно да бомбардират Одеса. Няколко пъти се случваше някой да им подава сигнали от тавани на многоетажни сгради, да насочва бомбардировачите към целта. Особено беше пострадало морското пристанище.
	Имаше и друг случай. Внезапно един малък необозначен самолет кацнал на гражданското летище на Одеса. Нашата противовъздушна отбрана, както се казва, го проспала. От самолета изскочили 17 немски автоматчици и открили огън. Те се опитали да превземат летището, за да приемат нов, по-многоброен десант. Бойците от изтребителния батальон на Иличовски район се окопитили доста бързо. Врагът бил обкръжен и унищожен. Самолетът бил завладян. Повече фрицовете не успяха да вкарат тук никакъв десант.
	За това и за много други неща ми разказа Соня, когато се срещнахме в хранилището за редки книги и ръкописи на научната библиотека. Там кипеше много работа. Служителите прибираха в големи дървени сандъци старопечатни книги, кожени папки с древни ръкописи и ценни раритети, преномерираха ги, съставяха инвентарни списъци. След обявяването на обсадното положение в града много културни институции започнаха да се подготвят за евакуация в Кавказ. Научната библиотека също беше предвидена за евакуация. София Чопак все още не беше решила дали ще замине. Така че тази наша среща можеше и да е последната.
	Прекарах с удоволствие останалата част от деня в приятелското и гостоприемно семейство Чопак, в апартамента им на улица „Греческа“, на скромна вечеря. От 25 август Изпълнителният комитет на Одеския областен съвет беше въвел купони за продажбата на хляб, захар, зърнени храни и мазнини. Въпреки това известният пазар „Привоз“ продължаваше да работи. Там все още имаше каквото ти душа иска, само цените се бяха увеличили два до три пъти.
	{img:privoz.jpg|#Прочутият одески пазар „Привоз“ по време на обсадата на града}
	Вечерта беше тиха.
	Артилеристите на флагмана на разрушителите „Ташкент“ на 29 август бяха унищожили румънската батерия, стреляща от позиции на Големия Аджаликски лиман. Преди това в продължение на три дни тя водеше прицелен обстрел по града, пристанището и фарватера, като пречеше на Черноморския флот да разтоварва армейски батальони, оръжия, боеприпаси, храна и оборудване за обсадените съветски войски. Освен това Приморската армия беше отблъснала поредния румънски щурм, въпреки че нацистите бяха стигнали още по-близо до Одеса: в източния сектор на отбраната — до село Фонтанка, в западния сектор — до селата Фройдентал и Красний Переселенец…
	Рано сутринта излязох от града с попътен камион към Куялницкия и Големия Аджаликски лиман. Командният пункт на Първи батальон се намираше близо до малко селце. Докладвах на капитан Сергиенко за пристигането си в частта за по-нататъшна служба. Завърших рапорта с думите: „червеноармеец Павличенко“. Капитанът се усмихна:
	— Грешчица допусна, Людмила.
	— Каква, другарю капитан?
	— Сега не си червеноармеец, а ефрейтор. Поздравявам те.
	— Служа на Съветския съюз!
	От радост исках да извикам „Ура!“. Но трябваше да се държа солидно и сдържано. Все пак — първи армейски чин. След като постъпих като доброволец в Червената армия, се замислях за военна кариера, но не очаквах, че моето старание и успехи в снайперската работа ще бъдат оценени от началството само след месец и половина. Впрочем, големите загуби в нашите войски допринасяха много за бързото израстване по служебната стълбица. На оцелелите, разбира се.
	Разговорът в КП* продължи и научих, че по време на лечението ми в болницата са станали промени в нашата Втора рота. Първо, беше загинал командирът на моя взвод лейтенант Василий Ковтун и още около тридесет други човека. Това се случило по време на кръвопролитните боеве на 24, 25 и 26 август близо до Куялницкия лиман. Второ, наскоро в полка беше постъпило попълнение — моряци доброволци от Севастопол. Те горяха от желание да се бият с врага, но нямаха опит в пехотна служба. При нас дойдоха и други доброволци — около сто жители на Одеса.
	[* КП — команден пункт. — Бел.прев.]
	— Радвам се, че се върна в полка — каза Иван Иванович Сергиенко. — Наистина се надявах на това и дори съм ти приготвил подаръци. Най-главният е нова снайперска винтовка „Мосин“ вместо разбитата.
	— Благодаря, другарю капитан!
	— Вторият подарък е по-обикновен. Но предполагам, че ще ти хареса и това. — Командирът на батальона ми подаде малка сива картонена кутийка, като онези, в които опаковат стоки във „Военторг“.
	Отворих я. В нея имаше две месингови триъгълничета — знаците на новото ми военно звание. Необходимо беше да ги прикрепя към празните малинови петлици в горните ъгълчета на яката си. Къде бих могла да намеря такива метални нещица сега в степта, прострелвана, изровена от окопи и траншеи? Командирът се грижеше за мен и тази загриженост стопляше сърцето ми. Впрочем, капитан Сергиенко се грижеше не само за мен, но и за всички бойци от Първи батальон. Той беше много опитен, деен, строг офицер и справедлив човек. Когато подполковник Свидницки напусна нашия 54-ти полк след раняване, всички очаквахме, че за командир, заедно с чин „майор“ (което той заслужаваше), ще бъде назначен точно Сергиенко. Но началството реши друго и назначиха майор Н. М. Матусевич, човек на солидна възраст, участвал в Гражданската война като обикновен боец от Първа конна армия.
	В командния пункт на батальона прикрепих триъгълничетата към петлиците си и вече като уставен ефрейтор тръгнах към огневите рубежи на Втора рота. Сергиенко ме напътстваше, че сред новобранците трябва да се намерят хора, способни да усвоят снайперската наука. За съжаление, в окопите ме поздравиха по име само няколко бойци от предишния ни състав. Другите ме наблюдаваха с любопитство. Моряците, досега браздили водните простори, дори не искаха да обличат зелената униформа, да свалят флотските безкозирки, тъмносините куртки, матроските фланелки, широките черни клошпанталони. Добри специалисти по корабите, те преди дори не бяха държали винтовки в ръцете си, думата „снайперист“ не им говореше нищо. Да се превърнат за кратко време моряците в свръхточни стрелци, честно казано, не беше лесна задача. Започнахме с убеждаването да носят каски, гимнастьорки и ботуши вместо обувки…
	Междувременно командването на Одеския отбранителен район (ООР) постави определени задачи пред снайперистите: да заемат позиции, изгодни за наблюдение и стрелба, да не се дава мира на врага, да бъде лишен от възможността да се движи свободно към близкия тил до предната линия, да бъде деморализиран. В това нямаше нищо ново или необичайно. Но самият театър на бойните действия: равните голи степи, тук-там с хълмчета, с редки селища, предоставяше малко възможности за снайперски засади и безкрайно затрудняваше маскировката. Трябваше да се търсят други методи за успешна борба с нашествениците.
	Решихме да организираме засади по-далеч от нашия преден край, да ги изнесем напред, до неутралната полоса, която на някои места достигаше 400–600 метра, тоест възможно най-близо до противника. Правехме това след старателно разузнаване, на което отивахме лично, като внимателно изучавахме терена, определяйки неговата пригодност за водене на прицелна стрелба, и пресмятахме как по-късно можем да се изтеглим от засадата и да се върнем в своята част.
	Ще разкажа като пример за първата ни такава засада.
	Всичко вече беше проучено и през нощта тръгнахме на мисия трима: един боец с ръчна картечница „Дегтярьов“ и двойката снайперист (това бях аз) и снайперист наблюдател Пьотър Колоколцев. Натъпкахме торбите на противогазите с боеприпаси, на коланите си накачихме гранати. Освен винтовките всеки имаше и пистолет „ТТ“ (предпочитам този вид огнестрелно оръжие заради мощния патрон). Отивайки на засадата, разбирахме, че не всеки изстрел е последен за врага. Точността на нашата стрелба ще зависи от много обстоятелства, които понякога не се поддават на контрол.
	Избрахме мястото на засадата сред доста високи и гъсти храсталаци. Те бяха във формата на ромб и се простираха на 150 метра дължина и 12–15 метра ширина. Острият ъгъл на ромба се вклиняваше в отбранителната линия на румънците и завършваше с плитка долчинка във втория ешелон на врага. От предната линия на окопите на 54-ти полк мястото беше отдалечено на 600 м. Далечко, разбира се. Но ние се уговорихме с картечарите, че те ще ни наблюдават и по наш сигнал (повдигната нагоре сапьорна лопатка) ще прикрият оттеглянето ни с огън.
	След полунощ излязохме от блиндажа и преминахме разстоянието до засадата за един час. Луната в безоблачното небе осветяваше околността и всички пътеки, неравности на почвата, ями от снаряди се очертаваха ясно. Тиха, топла, нежна черноморска нощ обгръщаше околността. И двете страни не водеха дори обичайния обезпокояващ пушечно-картечен огън. Наоколо беше толкова хубаво, толкова мирно! Само възможната среща с противника в самия храсталак разваляше настроението ни. Трябваше да се движим нащрек с готово за бой оръжие. Но се оказа, че в храсталака няма румънци. Защо не го бяха заели, дори не бяха оставили в него наблюдателен пост, не разбирахме. Обаче аз отдадох този факт на тяхното циганско безгрижие. Точните, пресметливи немци учеха непрекъснато своите съюзници на съвременна война, но така и не можаха да ги научат.
	Останалата част от нощта посветихме на благоустрояване на позицията. Изкопахме окопи с малки бруствери, укрепихме ги с камъни и торф, поставихме винтовките върху тях, прицелвахме се, определяхме разстоянията. Картечарят инсталира картечницата.
	Просветляваше. В пет часа сутринта в разположението на противника започна раздвижване. Войниците вървяха прави, викаха се един друг. В шест сутринта пристигна полевата кухня. Стана още по-оживено. Появиха се офицери, които крещяха заповеди. На някакво разстояние вероятно имаше санитарен пункт и там се мяркаха белите престилки на медици, които виждахме ясно.
	Изобщо, имаше много цели.
	Разпределихме силите си по следния начин: левият фланг бе мой, десният — на Пьотър Колоколцев. Наблюдението в центъра водеше картечарят. Чакахме до 10 часа сутринта, изучавайки навиците на врага, намиращ се на разстояние от предния край, после открихме огън.
	Румънците се изплашиха. Няколко минути не можеха да определят откъде идва стрелбата и се мятаха от една страна на друга, като засилваха паниката с диви крясъци. Но ние бяхме измерили разстоянието, прицелите бяха уточнени. Почти всеки куршум намираше целта си. За около двадесет минути Колоколцев и аз изстреляхме по 17 куршума. Резултатът: аз имах 16 убити, Пьотър — 12. Картечарят, който трябваше да ни покрива в случай на директна атака от врага срещу нашата засада, не стреля, защото нямаше нужда от това.
	След като се опомниха, фашистите откриха минохвъргачен и картечен огън по храсталаците. Но те не ни виждаха и затова стреляха напосоки. Налагаше се да се измъкваме. Добрахме се до нашите позиции благополучно, написахме доклад до командира на полка и получихме в заповед от него благодарност за смелите действия. Обмислихме и решихме през нощта да отидем в засада пак на същото място. Вървяхме спокойно, без да се вълнуваме, но когато стигнахме до храсталаците, се разтревожихме сериозно.
	През първия ден си носехме бутилки с вода, а когато се изтеглихме, не взехме бутилките с нас. Вместо трите бутилки за вода, които оставихме, намерихме шест и всичките от сладко вино. Бутилките ни накараха да се замислим: „Дали да не се махнем оттук?“. Намерихме и два патрона, и тясна бразда по тревата от тежка картечница „Шварцлозе“. Следата водеше към врага. Стана ясно: през деня тук е имало румънско бойно охранение. Най-накрая те бяха разбрали, че храстите са много уязвимо място на предната им линия, но през нощта по някаква причина са се махнали. Вероятно не са очаквали повторна атака от същата позиция. Проучихме отново нашия участък, убедихме се, че всичко е наред и решихме… да останем.
	Открихме огън в 12 часа. Повтори се вчерашната картина: аз имах 10 убити, двама от тях — офицери, а Пьотър Колоколцев — осем. Този път фашистите бързо се окопитиха и започнаха да обстрелват храстите с две картечници. Откосите биеха все по-близо до окопите ни. Спряхме стрелбата, отстъпихме и незабележимо се преместихме встрани, приближихме се към картечарите откъм фланга. От разстояние сто метра дадохме пет изстрела със снайперските винтовки и унищожихме разчетите. Пьотър хареса картечниците: новички, блестяха с всичките си части. Отмъкнахме едната картечница, а затвора на другата заровихме в земята. После полковите разузнавачи по нашите разяснения го намериха и го взеха като свой трофей заедно с картечницата. Там се търкаляха и много кутии с патрони и австрийските картечници още послужиха на Червената армия.
	Да правим снайперска засада на същото място за трети път, щеше да бъде неразумно. Затова се огледахме за ново: бяла, наполовина разрушена и изоставена къща, която се намираше в същата неутрална полоса на около четиристотин метра от храсталаците. След като я заехме, на следващия ден наблюдавахме от тавана следната картина: в 7:30 ч. румънците откриха бесен минохвъргачен огън по храсталаците и непрекъснато ги обстрелваха около тридесет минути. Е, и това беше добре — врагът да харчи напразно боеприпасите си…
	За 26-те румънци, които завинаги останаха в одеската степ (а общият ми резултат наближаваше шестдесет и пет), не ми се полагаше никаква награда. През първите месеци на войната не очаквахме никакви награди, повече мислехме как да защитим родината си от настървените нашественици. По-късно, през 1943 г., след учредяването на войнишкия орден „Слава“, започнаха да дават третата и втората степен на онези снайперисти, които бяха унищожили от 10 до 50–70 войници и офицери на противника. Например 14 момичета — възпитанички на Централната женска школа за снайперисти — получиха подобни двойни награди. Орден „Слава“ от всички степени: трета, втора и първа — получи само старшина Нина Павловна Петрова. Нейната сметка беше над 120 хитлеристи.
	Така че при отбраната на Одеса в 54-ти пехотен полк „Степан Разин“ в най-известната героиня се превърнах не аз, а картечарката Нина Онилова.
	Сираче, израснала в сиропиталище, след това работничка в някаква фабрика в Одеса, двадесетгодишната Нина дойде при нас през втората половина на август 1941 г. заедно с други доброволци от жителите на града и отначало попадна като санитарен инструктор в медицинската рота, но скоро си издейства да бъде изпратена в бойна част, защото в Осоавиахим беше изучавала картечарското дело. Тя беше зачислена в нашия батальон, служеше в Първа рота. Разбира се, ние се познавахме.
	Но тъй като не съм свидетел на нейните подвизи, искам да цитирам спомените на онези участници в отбраната, които са виждали Нина Онилова както на бойното поле, така и извън него.
	„За първи път започнаха да говорят за нея след битката край село Гилдендорф — пише вицеадмирал Азаров. — В критичния момент Нина заедно с втория номер в разчета, червеноармеецът Забродин, изтъркаляла картечницата на открито място и започнала да стреля по атакуващия враг. Обстрелът бил точен. Фашистите изпопадали, а оцелелите побързали да отпълзят към своите. Атаката била отблъсната…“*
	[* И. И. Азаров „Осажденная Одесса“. М., 1966, с. 81.]
	„Когато се прибрах, дойде началникът на политотдела старши батальонен комисар Н. А. Бердовски — спомня си генерал-лейтенант Т. К. Коломиец. — Заедно с него — невисоко момиче в червеноармейска униформа. След като забеляза въпросителния ми поглед, Бердовски я представи:
	— Картечарката от Разинския полк Нина Онилова. По време на отбраната на Одеса е била ранена и евакуирана в тилова болница. Казва, че вече се е възстановила…
	Ето значи каква била тази Нина Онилова, наречена «втората чапаевска Анка» и избила вече стотици фашисти. На външен вид — съвсем момиче. Заоблено загоряло лице, насмешливи очи, очарователна, леко смутена усмивка…
	В Приморската армия навярно нямаше боец, който да не е чувал за нея…“*
	[* Сборник военни мемоари „У черноморских твердынь“. М., 1967, с. 205.]
	Комсомолският секретар на нашия полк Яков Васковски е описал по-подробно действията на славната Нина в мемоарите си:
	„Поредната вражеска атака ме завари в командния пункт на Първи батальон. Командирът на батальона Иван Иванович Сергиенко, който наблюдаваше бойното поле през пролуката, внезапно извика заплашително в телефонната слушалка:
	— Защо мълчи картечницата на левия фланг? Проверете веднага. Ако е необходимо — стреляйте сам!
	Това беше адресирано до командира на ротата, лейтенант Иван Гринцов. Той се затича по траншеята към левия фланг. Ситуацията беше наистина опасна. Забелязвайки очевидно, че огънят там е по-слаб, атакуващите фашисти започнаха да се придвижват към този край. Разчетът на картечницата беше нов, току-що пристигнал в батальона, и командирът на ротата не беше успял да се срещне с хората преди боя.
	Когато стигна до картечарите, Гринцов видя, че първият номер се беше навел напред неподвижно, а вторият номер, сякаш нищо не се случваше, стоеше отзад.
	— Далеч е още. Нека се приближат още малко… — каза картечарят, без да се обръща, с напълно спокоен тон.
	А до вражеската верига — някакви си седемдесет метра!…
	Гринцов не издържа, изкрещя:
	— Какво правиш? Сега ще те засипят с гранати! — Той беше готов да отблъсне картечаря и сам да открие огън.
	Но в този момент картечницата затрака. Вражеските войници се бяха струпали в тесния участък. И първият откос преряза почти половината. Те бяха толкова близо, че нямаше вече и къде да се скрият. Последните паднаха на около тридесет метра от картечницата. В нашите окопи викаха «Ура!». Изглежда, че никой в ротата не бе виждал подобно действие на картечния огън.
	— Браво! — възкликна Гринцов. — Виж само колко фашисти лежат там! И орден е малко за теб!
	Картечарят най-после се обърна към командира на ротата и той видя, че пред него е момиче — загоряло, с кръгло весело лице, по момчешки остригано… Скоро за картечарката Онилова — «втората чапаевска Анка» — научи целият полк, а след това и цялата ни 25-а пехотна дивизия…“*
	Нина Онилова наистина получи орден „Червено знаме“. И то доста скоро, през декември 1941 г., вече в позициите край Севастопол. Тогава за резултатите от отбраната на Одеса в нашия славен, смел полк, който с гърдите си бранеше града и понесе значителни загуби в боевете с фашистите, ордени получиха… десет души.
	[* Сборник военни мемоари „У черноморских твердынь“. М., 1967, с. 135.]
	{img:onilova.jpg|#Нина Онилова с картечницата си „Максим“}
	Честно казано, не всички от нас бяха възхитени от тактическите открития на Нина. Особено нервничеше капитан Сергиенко, В крайна сметка Онилова заемаше едно картечно гнездо, а той отговаряше за предната линия на целия батальон. Командирът на батальона я извика, похвали я за смелостта, но я предупреди, че стрелбата от такива къси разстояния при фронтални атаки на противника е много голям риск. Достатъчно е само една група да пробие откъм фланга и да я обсипе с гранати. Самите картечници „Максим“ в полка бяха доста стари, произведени преди революцията, техните механизми при тежко натоварване често засичаха и тогава нищо нямаше да спаси Нина и другите бойци с нея. Това не ти е филмът „Чапаев“, където „белите“ никога не успяват да стигнат до „червените“. Това е истинска война и ситуациите на бойното поле са различни.
	Ето защо рядко разрешаваха на Онилова да използва новаторския си метод, принуждаваха я да спазва стриктно служебните инструкции. Това обстоятелство обаче вече нямаше значение. Многотиражният вестник на 25-а дивизия „Червен боец“, а след това и други военни издания, публикуваха увлекателни разкази за действията на смелото момиче, а политическите работници, които се занимаваха с пропаганда в армията, взеха на въоръжение образа на забележителната картечарка, вдъхновена за подвиг от романтичните герои на Гражданската война.
	Тогава никой не виждаше нищо романтично в снайперското дело.
	Първо, думата бе някаква странна, чужда — „снайперист“. На второ място, работата на картечаря и картечницата е ефектна, тя изглежда много по-интересна от стрелбата от засада. Изтрещява откос и вражеската верига веднага пада на земята. Фактът, че снайперистът с един изстрел ще свали офицера от настъпващата верига, а атаката ще се задави, не може да бъде така красиво показан. Трето, самите снайперисти. Какви са тези хора? Мълчаливи, необщителни, дори мрачни. Не ги бива да разкажат подробно как точно издебват противника (между другото, не могат, дали са подписка за неразгласяване)…
	В началото на септември 1941 г. (струва ми се към 3–5) научихме, че нашият полк, оставащ в източния сектор на Одеския отбранителен район, временно преминава в състава на новосформираната пехотна дивизия, която отначало се наричаше „Първа Одеска“, после й дадоха номер — 421-ва. Заедно с нас в нея се оказаха и нашите стари познати: Първи полк на морската пехота под командването на полковник Я. И. Осипов, сега — 1330-ти, 26-и полк на НКВД, сега — 1331-ви, подсилен с бойци от бившия 82-ри укрепен район, и още артилерийски полк, сапьорен батальон, картечен батальон и някои други части. За командир на дивизията беше назначен полковник Г. М. Коченов. Щабът му беше в санаториума „Куялник“, предният команден пункт — в село Терновка. Дивизията трябваше да удържа фронт от 17 км и да противостои на две румънски пехотни дивизии в пълен състав. Ние отбивахме атаките им през целия ден на 6 септември, а на 7-и сами преминахме в настъпление. Румънците се оттеглиха на север в различни участъци на фронта с 0,5 до 2 км, оставяйки около 700 убити и тежко ранени войници и офицери на бойното поле. Около двеста души бяха пленени от нас, сред трофеите имаше минохвъргачки, картечници, автомати и много боеприпаси.
	{img:polutorka.jpg|#Одеса, септември 1941 г. Части от морската пехота се отправят към бойните позиции. На заден план се вижда камион ГАЗ-АА, т.нар. полуторка. Името „полуторка“ идва от товароподемността — тон и половина}
	На следващия ден, 8 септември, румънците атакуваха Трети батальон на нашия полк, който заемаше позиции на провлака между Хаджибейския и Куялницкия лиман. Втурнахме се на помощ на нашите полкови другари и заедно отблъснахме вражеската атака. Ожесточените сражения със силна артилерийска канонада продължиха на 9, 10 и 11 септември. Сега напред пробиваха бившите граничари, хора смели и дисциплинирани, вече от 1331-ви пехотен полк. Те се закрепиха на завоя село Болгарка — село Августовка — северните покрайнини на село Протопоповка.
	В такива сблъсъци, когато на равно пространство взаимодействат големи маси от войници, какво трябва да прави снайперистът? Отговорът е прост — заедно с другите бойци да заеме предварително подготвени укрепления (такива имаше на тази територия) и да води прицелен огън от окопа. Особено след като врагът настъпва независимо от загубите.
	Тук се случи да наблюдавам почти фантастична картина за Втората световна война. Румънците организираха „психическа“ атака.
	Отначало, както обикновено, двадесет минути гърмя артилерийска подготовка. Съветските войници и офицери я изчакаха в добре оборудвани дълбоки блиндажи и окопи. Тя не причини големи загуби на 54-ти полк. После настъпи тишина. Бойците се върнаха на позициите си и започнаха да се вглеждат в далечината. Нещо необичайно се случваше там.
	Чухме звуците на бравурна музика. Видяхме, че пехотинците в каските-гърнета не се разпръскват по степта, а напротив, събират се в гъсти, стегнати редици, рамо до рамо и маршируват като на парад, повдигайки краката си високо в такт с ритмичното биене на барабана.
	Някъде във втората или третата редица над главите на войниците се развяваше знаме. Офицерите, спазвайки дистанция и с голи саби на рамо, вървяха между редиците. На левия фланг крачеше свещеник в пълно ритуално облекло. Одеждите му, бродирани със злато, блестящи под лъчите на яркото есенно слънце, изглеждаха странно на фона на еднообразния военен строй. Следваха го три църковни хоругви, носени от румънски войници. Свещеникът, както се изясни после, беше украинец.
	Разглеждах не без удивление атакуващите през бинокъла. Те се приближаваха все повече. Скоро стана ясно, че войниците са пияни. Не удържаха строго равнението, не маршируваха така точно. А и възможно ли е да накараш трезви хора да излязат на абсолютно равно, добре прострелвано пространство, дори и да са убедени в расовото си превъзходство над онези, които се канеха да унищожат?
	Вероятно увереност в победата им даваше друго обстоятелство: голямото числено превъзходство. Срещу нашия Първи батальон, в който бяха останали не повече от четиристотин души, маршируваше под силната музика на военния оркестър пехотен полк в пълен състав, тоест две хиляди щика.
	Разстоянието неумолимо намаляваше.
	Румънците се приближиха на 700 метра и нашата минохвъргачна батерия нанесе първия удар по тях. Фонтани пръст избухнаха към небето сред сиво-пясъчните редици. Строят им се разпадна за известно време. Обаче, оставяйки убитите зад гърба си, живите затвориха редиците и продължиха настъплението. По заповед на офицерите те ускориха крачка и взеха пушките „под ръка“. Остриетата на щиковете блеснаха като светкавица в прашната степна далечина.
	Търпеливо чаках първата редица на врага да стигне до оградата на края на царевичното поле.
	Предварително си бях приготвила „карта на стрелбата“ и бях маркирала разстоянията. Оградата отстоеше от моя окоп на 600 метра, храстите „вълчи ягоди“ — на 500 метра, единичното дърво с пречупена корона — на 400 метра, а войниците на крал Михай Първи излязоха, без да знаят, на дистанция за пряк изстрел.
	А прекият снайперски изстрел е нещо абсолютно удивително!
	При него траекторията на куршума не се издига над целта през цялото разстояние на полета си. Например, както в този случай, ако вземете прицел „6“ и точка за насочване по токовете на маршируващите вражески войници, може да стреляте без пренастройване на оптичния прицел. Врагът ще получи куршум първо в крака, като се приближи — в корема, още по-близо — на триста метра — в гърдите, после в главата. По-нататък, според приближаването до снайпериста, в обратен ред — в гърдите, в корема, в крака.
	По това време любимият ми начин на стрелба беше куршум между веждите или в слепоочието на врага. Но като гледах пехотната армада, маршируваща под звуците на барабана, си помислих, че в тази ситуация изстрел само в главата е непростим лукс. Главното сега беше да се стреля, стреля и стреля. Само и само да се спре „психическата“ атака на пияните, нищо не съобразяващи войници, да не им се позволи да достигнат окопите ни. Та нали те, след като имат петкратно числено превъзходство, просто ще размажат нашия храбър батальон, ще унищожат всичките ми бойни другари.
	Но те не достигнаха…
	Слънцето залязваше, осветявайки със слаби полегати лъчи притихналата пелинова степ. След като се оттеглиха, румънците отнесоха ранените си, но убитите (до триста души според мен) останаха. Прекрачвайки през телата на повалените врагове, аз, заедно с лейтенант Воронин, който замени ранения ни ротен командир лейтенант Любиви, търсех „моите“ и ги отбелязвах в снайперската си книжка. Освен мен успешно водеха огън нашите картечари и други стрелци от Втора рота. Патроните ни бяха едни и същи, за винтовка, калибър 7,62 мм. За „мои“ броях тези, които имаха дупки от куршуми в главата, шията и лявата страна на гърдите. Наброих такива деветнадесет души — седем от тях офицери и унтерофицери.
	— Специално ли се целехте в командирите? — попита лейтенантът.
	— Да. Това е предписано в инструкцията.
	— Отличен резултат, Людмила.
	— Служа на Съветския съюз!
	— Решили са се на психическа атака — замислено каза Воронин. — Наистина ли не жалят изобщо хората си?
	— Те просто мислят, че сме слаби.
	— За един час — две атаки. А сега отстъпиха на един километър. Не се чуват, нито се виждат.
	— Нестабилна е румънската душа — пошегувах се аз. — Атакуват така масово, с шум и фанфари. Ако победата не се получи веднага, тогава бягат презглава…
	Лейтенант Андрей Александрович Воронин беше завършил Ленинградското пехотно червенознаменно училище „С. М. Киров“, преди войната служил в Приволжкия военен окръг, попаднал беше наскоро в Одеса с попълнението и нямаше фронтови опит. Той много се интересуваше от снайперската служба и питаше за различни подробности. Намерението на лейтенанта беше да ме награди за точната стрелба с извънредно повишение във военен чин, което той изпълни. Станах младши сержант и бях изпълнена с уважение към младия офицер. Той беше от семейство на кореняци ленинградци. Баща му, кандидат на исторически науки, работеше в Ермитажа, и искал синът му да продължи неговото дело, но Андрей от детството си мечтаел за военна служба. Въпреки това той добре познаваше историята и понякога говорехме с него за делата на нашите войнствени предци.
	Опитах се да изпълня новата заповед на командира на ротата колкото мога по-добре.
	Той постави бойна задача: да унищожа картечницата на противника, която водеше наистина убийствено точен огън откъм село Гилдендорф*, без да позволява на нашите, както се казва, да надигнат глави.
	[* Сега село Красносьолка в Коминтерновски район на Одеска област. — Бел.съст.]
	На 20 септември съветското командване се готвеше да нанесе удар по противника в източния сектор със силите на 421-ва и 157-а пехотна дивизия. Последната пристигна в Одеса от Новоросийск на 17 септември, имаше личен състав над 12 хиляди души и артилерия: 24 оръдия калибър 76 мм, 36 гаубици калибър 152 мм с три комплекта боеприпаси*. Това беше мощна помощ, тъй като полковете на 421-ва дивизия нямаха почти никакви оръдия (три оръдия на километър от фронта срещу осемдесет на румънците). Планирано бе настъплението да бъде подкрепено от нашата авиация, 37-а и 38-а брегова батарея, както и от корабите на Черноморския флот с техните оръдия. По посока на главната атака бяха разположени селата Гилдендорф, Болгарка, Александровка, колхоз „Ворошилов“. Нашите два батальона от 54-ти полк заедно с пет батальона от 157-а пехотна дивизия трябваше да щурмуват Гилдендорф.
	[* И. И. Азаров „Осажденная Одесса“. М., 1966, с. 141, 143.]
	Преди това моите полкови другари изхвърлиха противника от гробището, разположено на около двеста метра от южния край на селото. На гробището растяха дървета: пет високи клена с разклонени корони и дебели пепелносиви дънери, неизвестно как оцелели в горещите схватки по време на бомбардировки и артилерийски обстрел.
	Трудностите, свързани с маскирането в степта, отпаднаха от само себе си. От книгата „Боевете във Финландия“ знаех, че в карелските гори финландските снайперисти „кукувици“ са водели прицелна стрелба по нашите войски, криейки се сред клоните на могъщите северни дървета — борове, смърчове, ели. Защо да не използвам този опит?
	Лейтенантът одобри плана ми.
	Цяла вечер ших новата си камуфлажна куртка с качулка в зеленикав цвят на кафяви петна. Старшината ми даде остатъци от камуфлажни мрежи и някаква стара гимнастьорка, която нарязах на ленти и малки парченца. С една разкъсана лента увих цевта на „снайперката“. Останалите, заедно с кленови листа, клонки и снопчета трева, прикрепих към куртката си, поради което тя загуби предишния си ясен силует и заприлича на дрехата на някакъв призрак или блатен дух.
	{img:maskirovka.jpg|#Людмила Павличенко с маскировъчен халат на снайперска позиция}
	Час и половина преди зазоряване отидох на гробището. В село Гилдендорф живееха съвсем не бедни хора, преселници от Германия. С немска прецизност те бяха облагородили не само селото, но и църковния двор близо до него: прави пътеки, гробове с каменни надгробни плочи, решетъчни огради. Дърветата засенчваха мястото на вечния покой на първия кмет на Гилдендорф, почитаемият Вилхелм Шмит, починал през 1899 г., както съобщаваше надписът, издълбан на мраморния паметник. Стъпих на черната плоча и започнах оттам да се катеря по ствола на един могъщ клен, надвесил се над гроба.
	Моята екипировка се състоеше само от най-необходимите неща: снайперска винтовка „Мосин“ с прицел „ПЕ“, две паласки на колана, пълни с патрони с „леки“ куршуми модел 1908 г. и бронебойни куршуми модел 1930 г. с боядисани в черно върхове, тъй като се канех не само да застрелям картечарите, но и да извадя от строя тяхната адска машинка, манерка в калъф от плат, боен нож „финка“. Не взех бинокъла, стоманената каска — също, тъй като слухът ми след контузията се влоши, а каската ми пречеше да долавям слаби звуци.
	Преди изгрев-слънце задуха вятър. Кленът зашумоля с листата си, но дебелите клони, разпростиращи се от могъщия му ствол, дори не се залюляха. Като опрях краката си в тях, удобно наместих винтовката на друг клон, примерно на нивото на раменете ми, и погледнах в окуляра на оптичния прицел към селото. Сега неговата улица, застроена с едноетажни каменни къщи, мелницата, църквата, училището лежаха пред мен като на длан. В градината, обграждаща голяма полуразрушена къща, видях универсална немска картечница „MG-34“ на лафет-тринога и кутии с патронни ленти, разположени близо до нея. Картечницата имаше оптичен прицел. Ето каква била тайната на нейната убийствена точност! Е, зли фашистки псета, ще ви науча сега…
	В седем часа сутринта постовете бяха сменени. Но войниците с пушки не ме интересуваха. Чаках картечарите. Те се появиха по-късно. Тримата румънци в сиво-пясъчни куртки и кепета със забавни върхове, издължени отпред и отзад, се появиха по-късно. Отначало те се занимаваха с картечницата, след това седнаха под дърветата и взеха да се угощават с големи златистожълти круши от сорта „Бере“, много от които бяха нападали в градината под дърветата.
	Очаквах да направя три изстрела, не повече. При това единият в затвора на картечницата.
	След като заредих патрон с „лек“ куршум в цевта, затворих патронника и се прилепих към оптичния прицел. Целта — главата на висок войник, седнал до триногата на „MG-34“, беше между трите черни линии — и следователно до изстрела оставаха няколко секунди. Но изведнъж в градината стана някакво раздвижване. Картечарите скочиха, строиха се и застанаха мирно. Минута по-късно към тях се приближиха офицери с фуражки. Най-интересно изглеждаше един от тях: пура в устата, козирка на фуражката със златна ивица по ръба, от дясното му рамо висяха акселбанти, отстрани кафяв кожен планшет, в ръката дълъг кавалерийски стек. Като цяло — имаше надменен и решителен вид.
	Знаех разстоянието: около двеста метра. Вятърът утихна. Температурата на въздуха се приближаваше до двадесет и пет градуса. Взех на прицел не войника, а мъжа с акселбантите, задържах дъха си, преброих до двадесет и две и плавно натиснах спусъка.
	Румънците чуха изстрела.
	И как да не го чуеш в тази утринна тишина? Но вероятно не им хрумна веднага, че работи снайперист. Адютантът (та нали акселбантите са част са тяхната униформа), без дори да извика, падна настрани. Те се засуетиха около него, но напразно, защото куршумът го улучи между веждите. Успях да презаредя винтовката два пъти и двамата картечари също се озоваха на земята. Бронебойният куршум от четвъртия изстрел улучи затвора на „MG-34“ и го разби.
	Противникът се опомни и сега гърмеше по гробището с минохвъргачки и пушки. Край мен свистяха парчета от мини и куршуми. Притиснах се към дебелия кленов клон, но скоро разбрах, че той е лоша защита. Пет дървета не са вековна карелска гора, в която е трудно да се види нещо сред върховете на гигантските борове. Тук летяха парчета горещ метал като смъртоносен рояк, събаряха листа, трошаха тънки клони. Усещането за ужасна опасност вледени сърцето ми, но не ме обърка. Само новобранецът си мисли: „Това _не_ може да се случи с мен“. Войникът, който е бил под обстрел, мисли по различен начин: „Това _може_ да ми се случи, затова трябва да бъда по-предпазлив“.
	Този, който многократно е виждал смъртта на другарите си, осъзнава: „Това _трябва_ да ми се случи. Но то няма да ми се случи, ако просто не съм тук“.
	Трябваше незабавно да скоча, въпреки че до земята имаше три метра. За да не се счупи скъпата оптика на „снайперката“, я закачих върху клон, който стърчеше доста по-ниско, и се свлякох надолу, имитирайки собствената си гибел. Паднах лошо, като ударих дясната си страна в някакъв надгробен камък, и не можах да се надигна поради силната болка. Воронин изпрати войници и те ми помогнаха да се изправя, заведоха ме в блиндажа.
	{img:plen.jpg|#Одеса, 30 август 1941 г. Военният кореспондент Константин Симонов разговаря с пленени румънски войници}
	В девет часа сутринта на 21 септември 1941 г. започна настъпателна операция. Тя беше предшествана от дълга артилерийска подготовка. От залповете на съветските оръдия и минохвъргачки земята се тресеше. Моите полкови другари се подготвяха за атака срещу Гилдендорф, а аз, измъчвана от болка в десния хълбок, лежах в блиндажа и си мислех, че в книгата „Боевете във Финландия“, разбира се, е написана истината, но все пак, като използваш чуждия опит, трябва да мислиш и със собствената си глава и да анализираш местните обстоятелства. Сега излизането на гробището и стрелбата от дървото ми се струваха пълна авантюра. Но… както казва поговорката, всичко е добре, когато свърши добре!
	Някъде към единадесет часа врагът беше изхвърлен от Гилдендорф, а също и от совхоза „Иличовка“. Румънците безредно изтегляха войските си на север, като изоставяха на бойното поле убитите и ранените, оръжията, боеприпасите. Нашите започнаха да оглеждат завзетите позиции и откриха в селската градина разбита немска картечница, двама войници и един офицер с простреляни глави край нея. Това беше моят принос към общата победа, а лейтенант Воронин призна, че съм помогнала много на Втора рота.
	Той поръча на санитарния инструктор Елена Палий, студентка втори курс в Одеския медицински институт, която доброволно беше постъпила в Червената армия през август, да ме лекува, което дисциплинираната Лена вършеше много усърдно: даваше ми болкоуспокояващи, слагаше студени компреси на черния ми дроб, хранеше ме с диетична храна, тоест с елдена каша, сварена без мазнини. Но по-добре от елдената каша ми помагаха грижата и вниманието, с което моите колеги ме обгръщаха като награда за ликвидирането на вражеската картечница. Те ми носеха подаръци: сочни златни круши „Бере“ от градината, тоалетен сапун и шишенца с одеколон от завладения румънски обоз.
	Командирът на ротата също ме навести.
	Лейтенантът каза, че напереният мъж с акселбантите, застрелян от мен, се е оказал адютант на диктатора Антонеску, майор Георги Караджа. В него намерили някакви важни щабни документи, писма, снимки и дневник. Майорът пишел за тежкото морално състояние на румънската армия, която край Одеса се сблъскала с яростната съпротива на руснаците. Дневникът бил предаден в щаба на Приморската армия, оттам в Москва, фрагменти от него публикува вестник „Правда“ през октомври 1941 година.
	Споменът за историята с петте клена на гробището край село Гилдендорф остана с мен под формата на сребриста табакера с изящна гравюра на капака — красива жена в луксозна шапка с панделки и пера. Поднесе ми я Андрей Воронин като трофей, открит в убития румънски майор. Натиснах бутона на ключалката, табакерата се отвори и видяхме плътно подредени в нея дълги кафяви пурети. Предложих ги на лейтенанта. Той отказа:
	— Не пуша. Отдавна ли пушите, Людмила?
	— Не. Научих се на фронта. Понякога това помага за облекчаване на нервното напрежение.
	— И често ли се случва? — попита командирът на ротата.
	— Обикновено след лова, когато врагът е унищожен. В засада не изпитвам никакви чувства. Просто чакам и мисля как винтовката ще действа без засечка.
	— Мислиш ли за оръжието? — изненада се лейтенантът.
	— Разбира се. Оръжието за снайпериста е почти свещен предмет…
	Разговорът ни беше прекъснат от появата на Лена Палий. Тя донесе три чаши горещ чай, щедро подсладени с мед (подарък от местните жители за доблестните бойци от Червената армия), и се отдадохме на спомени за предвоенния живот. Андрей се оказа интересен събеседник и картинно ми разказваше за… Ермитажа. Той обичаше този музей, познаваше колекциите му, особено колекцията от скитско злато, която баща му изучаваше. Аз, от своя страна, разказах как след първата година в университета отидох на археологическа практика на разкопки близо до град Чернигов. Там пред очите ми откриха железен сфероконичен шлем от десети век, много накрайници на стрели и копия, детайли от ризница.
	Съжалявам, че не мога да обрисувам по-подробен портрет на командира на Втора рота Андрей Воронин. Моето познанство с него не продължи дълго. Но той беше ярък представител на това прекрасно поколение младежи, израснало в следреволюционните години, учило в съветските университети, после закалено в пещта на Великата отечествена война. Истински патриоти на родината, хора благородни, смели, твърди, те без колебание отдаваха живота си за нейната свобода и независимост. Същото направи и Андрей. Той заемаше длъжността командир на ротата за малко повече от месец. Загина в боевете край село Татарка, докато вдигаше бойците за контраатака. Вражески куршум прониза сърцето му и ние погребахме лейтенанта на селското гробище под червена звезда от шперплат…
	След победата над части от румънската Четвърта армия на 21 и 22 септември в източния сектор на Одеския отбранителен район съветското командване планираше да нанесе подобен силен удар срещу врага в западния и южния сектор. Получихме заповед да се прехвърлим на линията село Далник — Татарка — българските села — и така най-после да се съберем с другите два батальона от 54-ти пехотен полк, като заемем място в резерва на 25-а Чапаевска дивизия. Пътят ни минаваше през Одеса и се радвахме, че ще видим красивия черноморски град, който защитавахме, без да жалим живота си.
	Картината не ни радваше. Първо минахме през района Пересип. Само електроцентралата работеше там, заводите бяха с разрушени цехове и комини. Самият град също беше силно пострадал от бомбардировките и артилерийския обстрел. Вървяхме по паважа, а на тротоарите стояха жени и деца. Те държаха чайници, кани, кофи и ни даваха вода, черпеха ни с цигари (помня техните марки: „Киев“ и „Литке“), говореха ни някакви любезни, мили и окуражаващи думи. Едва след това научихме, че одесчани споделят с нас своята оскъдна водна дажба, която била само кофа вода дневно на човек.
	{img:razrushenie.jpg|#Одеса, септември 1941 г. Разрушените заводи и електростанцията в Пересипски район, все още димят след бомбардировката}
	После на новото място ни дадоха една седмица почивка и аз бях извикана от капитан Сергиенко. Той каза, че сега се занимавал с докладите на командирите на роти, проверявал документите и се оказало, че снайперската ми сметка е повече от сто унищожени фашисти. Потвърдих тази информация. Командирът на батальона леко ме смъмри за излишната скромност, като каза, че и аз самата трябвало да му напомня за това постижение. Помислих си: „И какво би се случило? Десетки пъти отчаяно смели мъже пред очите ми се хвърляха с гранати срещу румънските танкове, отбраняваха се до последния куршум в окопите, в ръкопашен бой с щикове и приклади се бранеха срещу атакуващия ги враг. Кой от високото началство и кога оцени подвизите им? Но те изобщо не се огорчаваха, та нали не се бием за медали и ордени тук, в голата степ, под адския огън…“. Може би Иван Иванович някак се досети за мислите ми. Той се усмихна, каза, че скоро ще поправи всичко, а на мен ми предстои да отида в щаба на дивизията в село Далник. Не му повярвах много, отговорих: „Слушам, другарю капитан!“ — и забравих за разговора ни.
	Но все пак се наложи да отида. Не знаех нищо за новия командир на нашата дивизия, генерал-майор Иван Ефимович Петров, но не бях особено опечалена от това. Както се казва, дистанцията от командира на дивизията до командира на отделение в пехотен полк, каквато станах с леката ръка на лейтенант Воронин, е „от земята до небето“. До младши сержанти ли им е на генералите?
	Адютантът на Петров ме покани да вляза. В стаята видях мъж на около четиридесет и пет години, над среден ръст, слаб, рижав, с твърда четчица мустаци над горната устна, с властно, интелигентно, решително лице. Носеше пенсне, през раменете на китела му минаваше кавалерийски портупей, защото съвсем доскоро Петров беше командвал Първа кавалерийска дивизия, която също воюваше край Одеса.
	От пръв поглед той ми се стори роден военен, офицер от семейство на офицери. Едва после разбрах, че произходът му е пролетарски. Баща му бил обущар в град Трубчевск, но успял да даде образование на сина си. Първо той завършил гимназия, след това — Карачевската учителска семинария и от нея през януари 1917 г. постъпил в Алексеевското кадетско училище в Москва.
	{img:petrov.jpg|#Генерал-майор Иван Петров}
	Генералът ме погледна спокойно, дори безразлично.
	— Другарю младши сержант — каза той с нисък, дрезгав глас. — За успехи на фронта командването ви връчва лична снайперска винтовка. Бийте фашистите без жалост.
	Адютантът на командира на дивизията ми подаде новичка винтовка „СВТ-40“ с оптичен прицел „ПУ“, по-къс и по-лек от прицела „ПЕ“. На металната тръбичка на прицела беше гравирано красиво: „100. За първите сто на мл. с-т Павличенко Л. М. от команд. 25-а див. ген. м-р Петров И. Е“.
	— Служа на Съветския съюз! — тържествено рапортувах аз, след това докоснах с устни оксидираната цев и сложих винтовката при нозе.
	Изглежда генералът беше изненадан от постъпката ми. Но нали това не беше просто оръжие, а награда, свещен предмет, даден ми за свещена война и отмъщение срещу коварния враг. Петров пристъпи напред, срещнах погледа му, внимателен и заинтересован.
	— Отдавна ли сте в армията, Людмила Михайловна? — попита той.
	— Не, другарю генерал-майор. Постъпих като доброволец в края на юни.
	— А преди армията какво правехте?
	— Учех в Киевския университет. Исторически факултет, четвърти курс.
	— Превъзходно владеете винтовката — отбеляза Петров.
	— Завършила съм с отличие Снайперската школа на Осоавиахим пак там, в Киев — докладвах кратко.
	— Украинка? — каза той е някакъв странен, недоволен тон.
	— Не, другарю генерал-майор! — отговорих бързо, защото тези въпроси за националността винаги ме дразнеха. — Аз съм рускиня. Моята моминска фамилия е Белова. Павличенко съм само по мъж.
	— Просто удивително, Людмила — разходи се из стаята Петров. — Познавах един Белов, Михаил Иванович, но по време на Гражданската война. Той беше комисар в полка, още при Чапаев. Отчаяно смел човек. Заедно с него получих орден „Червено знаме“ за атаката край Уфа и Белебей. Тогава разбихме на пух и прах белите!
	— Това е баща ми, другарю генерал-майор.
	— Знаменателна среща! — каза командирът на дивизията и се обърна към мен с весела усмивка. — Значи семейните традиции са живи. Според мен вие приличате на вашия баща не само по характер, но и като външност.
	— Всички така казват, другарю генерал-майор…
	Разбира се, командирът на дивизията имаше спешни дела, но сметна за необходимо да почерпи дъщерята на стария си приятел с чай и да попита за семейството ни, за живота на баща ми в мирно време, за моята служба в 54-ти полк. Аз отговарях кратко и ясно, както подобава на войник.
	— Не те ли обиждат? — попита Петров, завършвайки разговора.
	— Не, Иван Ефимович. Държат се любезно, помагат, ако е необходимо. Още повече че аз обичам военната служба.
	— Браво, дъще! — На раздяла генералът ми стисна здраво ръката.
	Върнах се въодушевена в Първи батальон и веднага докладвах на капитан Сергиенко за подаръка на командването, похвалих се с винтовката с паметен надпис, но не казах нищо за личния си разговор с Петров. Струваше ми се, че личното познанство с командира на дивизията не е толкова важно обстоятелство. По-добре е да си остана снайперист, отколкото да бъда известна сред бойните си другари като момиче, протежирано от висшето началство. Обаче генерал-майорът не беше забравил нашата среща. Три дни по-късно от щаба на дивизията дойде заповед за повишаването ми в поредното воинско звание „сержант“.


>	Пета глава
>	Боят край село Татарка

	По всичко се усещаше, че се подготвя нещо много сериозно.
	Бойните редици на нашата 25-а дивизия започнаха да се сгъстяват. В полковете пристигна попълнение от пехотни роти, докарани от Новоросийск по море. Линията на отбраната до нас, дълга 8 км, беше заета от части на доблестната 157-а дивизия, с която взаимодействахме в последните боеве за Гилдендорф, совхоза „Иличовск“, село Фонтанка, Александровка и Болгарка. Пристигнаха два нови артилерийски полка с гаубици и оръдия. Видяхме и танкове: 35 бойни машини, и то не само домашно пригодените от трактори „НИ“*, но и стандартните армейски БТ-7 и Т-26. Заедно с танкистите, както беше на предвоенните маневри, за настъпление се готвеха и кавалеристите: Втора кавалерийска дивизия.
	[* Съкращение от руското „На испуг“ — за страх. — Бел.прев.]
	Най-накрая започнаха да говорят, че на позициите се е появило ново, секретно засега оръжие — ракетните установки БМ-13, монтирани на шаси на камиони ЗИС-6, докарани в Одеса от Новоросийск в края на септември. Те можеха да изстрелват 16 снаряда с тегло по 42,5 кг на всеки 8–10 секунди. В тях имаше течен експлозив, затова на мястото, където паднеше такъв снаряд, гореше всичко: земята, камъните и металът.
	Сутринта на 2 октомври 1941 г. нашата военна армада влезе в действие. В южния и западния сектор по предната линия на врага нанесе удар дивизион гвардейски миномети под командването на капитан Небоженко — това бяха същите ракетни установки, наречени в армията „катюши“.
	В първата минута ми се стори, че сякаш наближава гръмотевична буря, макар небето да остана ясно, без облаци. Звукът, напомнящ далечни гръмотевици, бързо се превърна в оглушителен рев. Околността се освети от ярки проблясъци, облаци дим се издигаха над дърветата. Със съскане и писък огнените стрели една след друга се понесоха към врага. Видяхме как огромни жълти пламъци погълнаха позициите на румънците на запад от село Татарка и по-нататък, на югозапад, край българските села.
	{img:katiusha.jpg|#Залп на гвардейските миномети БМ-13 „Катюша“}
	Към десет часа сутринта пожарите утихнаха.
	„Чапаевци“ тръгнаха в атака. От лявата ни страна настъпваше Втора кавалерийска дивизия. Поддържайки настъплението, водеха непрекъснат огън съветските брегови батерии, два бронирани влака и гаубичен полк с оръдия калибър 152 мм. Танковете тръгнаха на пробив. Те стъпкаха окопите на два вражески картечни батальона, разпръснаха войниците им и се устремиха към село Ленинтал. Тук беше в отбрана Граничната дивизия на Кралство Румъния, подбрани и изпитани войски. Но след удара на „катюшите“ те хукнаха назад…
	Ние вървяхме, препъвайки се по черната земя, спечена от адския огън. Преди час тя беше укрепена позиция на румънски картечен батальон. Имаше землянки, криволичещи проходи, огневи точки. На полето наоколо растеше висока трева, лешникови храсти, диви ябълки. Всичко това се беше превърнало в пепел. Видяхме много трупове, изгорени почти до костите, а странната сладникава миризма вече се смесваше с тежкия дъх на изгоряло. В разрушените позиции тук-там стърчаха цевите на унищожени картечници: немски „MG-34“, остарели австрийски „Шварцлозе“ и нови чешки „ZD-53“.
	Войната — това е смърт, болка, страдание на милиони хора.
	Щом врагът коварно нарушава границите на родината ни, тогава трябва да се подготвим за жестока съпротива. Трябва да се издържи това нечовешко изпитание: мирни обитатели на цъфтящи градове и села да се превърнат в бойци, които не познават страх и съмнение, способни на саможертва, на трудностите на дълга борба. Войната показва истинската природа на всеки човек. Страхливите и подлеците извършват в нея най-злите дела. А смелите, честните, добрите хора — велики подвизи…
	Зад мен, облечени в плащ-палатки и с каски, вървяха войниците от моето отделение — само десет души. След като генерал-майор Петров ми връчи наградната винтовка, командирът на нашия полк Н. М. Матусевич пожела незабавно да подготвя по ускорена програма група стрелци, способни да поразяват точно врага. След моите думи, че е невъзможно да се направи това за три-четири дни, майор Матусевич щедро ми даде… една седмица, позволи ми да подбера най-способните войници от целия полк и ми даде 500 патрона с „леки“ куршуми за практикуване на стрелба по мишени.
	Наложи се да си спомня как се провеждаха занятията в нашата Снайперска школа в Киев. Опитах се да погледна на новаците с очите на моя Уважаем Учител. Не ни трябват прекалено самоуверените, твърде палещите се и нетърпеливите по характер. А да проверим окомера изобщо не е трудно: ето ти винтовка, ето пет патрона, ето мишената. Стреляй!
	Обаче ще си изкривя душата, ако не спомена сега една особеност на моя командирски опит. Отначало бъдещите стрелци (от други роти) не знаеха, че сержант Павличенко е жена, и реагираха на първата ми поява пред строя, направо да го кажем, по особен начин. Доста рязко, но без нецензурни ругатни, аз ги скастрих и по-нататък използвах много строги методи за въздействие върху мързеливите, небрежните, немислещите. На моя страна беше армейската дисциплина и субординация. Скоро убедих подчинените си, че популярните народни поговорки като: „Кокошката не е птица, жената не е човек“, „Пътят на жената е от печката до прага“, „Дълга коса, къс акъл“ — и други подобни глупости не вървят тук. Стрелям по-добре от всички, знам много за войната и трябва да ми се подчиняват безпрекословно.
	Естествено, в групата се откроиха войници, по-способни за обучение, и други, по-малко способни, които обаче успяха да овладеят началните умения, останалите изпратих обратно в техните подразделения. Сред тези, които биха могли да станат истински снайперисти, бях набелязала двама души: Фьодор Седих, млад ловец от Сибир, и казаха Азат Базарбаев, колкото и да е странно — жител на Саратов. И двамата по природа притежаваха отличен окомер и подходящ характер, много спокоен. За съжаление, Базарбаев загина рано, след като попадна под минохвъргачен обстрел. Фьодор Седих воюва с мен в Севастопол…
	Докато се промъквахме през изгорялото поле, ние мрачно се оглеждахме. По някаква причина загубите и разрушенията при румънците не ни радваха. В такъв ужасяващ триумф на смъртта над живота няма нищо приятно за окото, дори да е смъртта на заклет враг. „Виж и забрави!“ — помислих аз, докато прекрачвах през срутените окопи и заобикалях тлеещите отломки от блиндажи и дотове* и почернели човешки останки.
	[* ДОТ — дълговременна огнева точка. — Бел.прев.]
	След известно време на пространството, обезобразено от залповете на гвардейските миномети, непременно ще започне ново сражение. Генерал-майор Петров, сега вече командващ Приморската армия, не спря току-така настъплението на нашите войски тук. Врагът беше отстъпил само на километър и половина и още имаше огромно числено превъзходство. Срещу съветските четири дивизии румънците имаха осемнадесет.
	На картата, която ми показа капитан Сергиенко, кота 76,5 беше обозначена като команден пункт на вражески картечен батальон, който имаше име — „Стопанство на Кабаченко“. Сега противникът беше напуснал това място.
	Стратегически важен пункт оставаше село Татарка*, разположено на около половин километър оттам.
	[* Сега село Прилиманское в Овидиополски район на Одеска област. — Бел.съст.]
	Селото се намираше на пътя, водещ от град Овидиопол за Одеса. Пътят имаше асфалтова настилка, беше широк и добре поддържан. Недалеч минаваше и железопътна линия. Нашият 54-ти полк щеше да го отбранява, но първо трябваше да устроим предни постове и наблюдателни пунктове. За един от тях командирът на батальона избра стопанството на Кабаченко. Три запълнени квадратчета на картата показваха жилище. През бинокъла можеше да се види едноетажна сграда с червен керемиден покрив, ограда, голяма градина и полегат склон на югозапад от къщата. Ако се овладееше, можеше да се наблюдава пътят и да се води прицелен огън при вражеска атака. Сергиенко заповяда да ни дадат по двеста патрона на всеки. После ме помоли да удържам там до последна възможност. Татарка се смяташе за близко предградие на Одеса (разстоянието до града бе малко повече от 10 км) и трябваше да се сражаваме отчаяно за нея. Козирувах с ръка до каската:
	— Слушам, другарю капитан!…
	На подхода към стопанството видяхме почти напълно изгорял камион и преобърнат мотоциклет с кош. Трупове на войници в каски-гърнета лежаха и тук, но — от двете страни на тесен черен път, разровен от снаряди. Той водеше право към широко отворената порта. До самата порта стоеше двутонен бронетранспортьор „Малакса“ с разкъсана лява верига. Към него беше закачено верижно ремарке с чували, бъчви, сандъци и голям брезентов вързоп. Както и селскостопанските постройки, бронетранспортьорът почти не беше пострадал от пожара, само екипажът му липсваше. И двата полусферични бронирани люка бяха отворени, бензиновият двигател все още беше топъл.
	Приближихме се до къщата и започнахме да чукаме на вратата. Дълго не ни отваряха. След това, когато извиках, че сме от Червената армия, вратата най-после се отвори. Появи се стопанката, жена на около петдесет години, до очи увита в сива забрадка. Обясних й кои сме. Тя се учуди, че жена командва войниците. След това нашият разговор потръгна по-леко. Изслушах горчивите й оплаквания от окупаторите, които бяха безчинствали в нейното стопанство две седмици, и укорите, отправени към бойните части на Червената армия, които през септември твърде бързо си тръгнали, оставяйки местното население на произвола на фашистите.
	Тя беше права, тази жена.
	Извиних се пред нея заради народния комисар на външните работи, другаря Молотов, който лекомислено бе подписал пакта за ненападение с Германия, и за това, че нацистите нагло го бяха нарушили, за командването на Червената армия, която не успя да смаже войските на агресора в граничните сражения, за тези наши бойци и командири, които отстъпваха по време на внезапните атаки на вражеските танкови дивизии и под бомбардировките на авиацията. Но войната не е приключила, казах й аз. Войната едва сега започва. Край Одеса стоим трети месец и хиляди нашественици вече намериха вечен покой в черноморските степи. Недалеч от нейното стопанство ние, снайперистите от 54-ти пехотен полк „Степан Разин“, ще организираме засада и ще ликвидираме тук още две-три стотици от дивите воини на румънския крал Михай Първи.
	— Казвам се Серафима Никаноровна. — Жената отвори широко вратата пред мен. — Влезте. Ще ви нахраним с каквото дал господ…
	Така се запознах с обикновеното селско семейство Кабаченко, състоящо се от мъж, жена и три деца: двама малки синове и една по-голяма дъщеря. Те живееха нито бедно, нито богато, гледаха овощна и зеленчукова градина и нива, на която отглеждаха пшеница, държаха добитък и домашни птици. В началото на военните действия не се евакуирали, защото жалели за стопанството си, нали земята се нуждае от постоянни грижи. За което са си и платили. Румънците преобърнали къщата от тавана до мазето, търсейки злато и други ценни вещи. Например шевна машина „Зингер“ или велосипед. Те изловили всички пилета, заклали свинете, отмъкнали в неизвестна посока кравата и телето. Вероятно войниците в кралската армия никога не са ги хранели до насита.
	Извършили и друго престъпление, за което Серафима Никаноровна ми разказа със сълзи в очите.
	Жестокото поругаване от победителите на жените, сестрите и дъщерите на победените датира още от традицията на първобитните племена, живели на земята преди много години. Тогава жените били смятани за законна плячка на воините и съдбата им била незавидна. Чела бях описания на такива зверства в историческите хроники, но не мислех, че „цивилизованата Европа“ ще донесе в нашата земя този варварски обичай.
	Очите на Мария, седемнадесетгодишната дъщеря на домакинята, страдалчески, сякаш посипани с пепел, ме гледаха с надежда. Какви думи очакваше, не знам. Реших да разкажа за скорошния бой.
	Зад вратите на къщата беше полето, опожарено от снарядите на „катюшите“. Черен прах беше останал от бесните румънски самци в каски-гърнета. Те бяха изгорели в пламъците като факли и паднали на земята като струйки пепел. Никой нямаше да ги погребе, защото не е нужно, никой нямаше да си спомня лицата и имената им. Тяхното гадно семе се беше смесило с праха, влязло бе в земята и никога нямаше да даде потомство. Така трябва да умират фашистите, без да оставят следа от присъствието си на нашата красива планета.
	— Добре ли стреляш? — изведнъж попита тъжно Мария.
	— Да. Имам винтовка със специален прицел.
	— Убивай ги. Колко пъти ги видиш, толкова пъти ги убивай.
	— Обещавам ти да го направя.
	— Нашият Господ Исус Христос знае всичко. — Момичето пламенно се прекръсти и обърна поглед към иконата, висяща в ъгъла. — Ще се моля много и Той ще ти прости…
	Ние в нашето комунистическо семейство, разбира се, израснахме като атеисти, а фразата за прошката, която Бог ще ми даде за точната стрелба по враговете чрез молитвата на Мария Кабаченко, не означаваше абсолютно нищо за мен. Но после, в други, вече мирни години, когато чувах разговори за снайперистите, които уж били хладнокръвни фронтови убийци, изтребващи бедните, беззащитни фрицове, си спомнях молбата на нещастното момиче: „Убивай ги!“. Може би тихият глас на Мария и хиляди подобни на нея жертви на тази война отново ще прозвучи и ще бъде чут не като обяснение на нашите действия, а като неумолима заповед. В онези дни ние се заклехме свято да я изпълняваме. И я изпълнявахме, без да жалим живота си…
	Тъй като бях в много мрачно настроение, излязох от къщата на двора, за да проверя как се подготвят моите войници за атаката на врага. Двама бойци се мъчеха с бронетранспортьора „Малакса“, преработка на елегантния френски „Renault UE“. Опитваха се да го запалят, но двигателят мълчеше. Ефрейтор Седих ми докладва, че във верижното ремарке са намерени ценни неща. Освен два варела с бензин и сандък, пълен с разни резервни части, открили брезентов вързоп с новичка, още с фабрична смазка немска картечница „MG-34“. Към нея имало две резервни цеви, азбестова ръкавица, предназначена за смяната им по време на бой, лафет-тринога и кутии с патронни ленти.
	Беше просто страхотно!
	Отдавна се бяхме научили да се справяме с трофейното оръжие. Картечницата значително увеличи огневата мощ на повереното ми отделение и двамата със Седих започнахме да пресмятаме къде е най-добре да организираме позиция за нея. Фьодор предлагаше да се изкопае дълбок окоп по склона на хълмчето, откъдето се виждаха долината и пътят. Съгласих се с предложението му.
	Освен картечницата, бензина и резервните части, в ремаркето имаше три чувала: с жито, брашно и захар. Войниците ме погледнаха въпросително. Уж полезни продукти, но какво можем да направим с тях, като нямаме дори котелки? Реших да дам находката на стопанката. Отначало Серафима Никаноровна не повярва в нашата щедрост. Но в замяна я помолих да приготви горещ обяд за бойците.
	С Фьодор се изкачихме по полегатия склон, обрасъл с ниски храсти. Наистина цялата долина и пътят, който я пресичаше, се виждаха отлично. От лявата страна на пътя имаше малка горичка, отдясно — няколко хълма. Зад хълмовете тук-там се виждаха покривите на къщите в село Татарка.
	Като крачехме внимателно през изсъхналата есенна трева, ние се приближихме до първия окоп. Войниците правилно бяха избрали място за него. Зад гърба им имаше могила, обрасла с шипки. Слънцето я осветяваше странично и на земята падаше гъста сянка. Тя замаскираше както окопа, така и бойците в него. Окопът вече беше достигал един метър дълбочина, но аз наредих да се копае още, до метър и половина, а след това да се укрепи брустверът с камъни, за да стреляме прави и от упор. От окопа излизаше не толкова дълбока траншея, предназначена да се оттеглят стрелците (пълзешком) на друга позиция. Не беше възможно да се организира тук истинска бойна линия с много огневи точки и съобщителни ходове — не знаехме колко време имаме и бързахме да направим поне нещо, наподобяващо пехотни укрепления.
	Следобед, след като поставихме охрана, по покана на стопанката се върнахме в къщата. Тя беше приготвила обяд и наредила масата, може да се каже, празнично: с бутилка мътна селска бира, с чинии и стъклени чаши, с мезета от кисело зеле и пресносолни краставички. Не само храната, но и самото сервиране, и присъствието на цялото семейство Кабаченко стопляха сърцата на фронтоваците. Та нали в боевете и походите често си спомняхме с тъга за домашния уют.
	Румънците не тръгнаха в атака и този ден приключи тихо, мирно, славно.
	Следващите две денонощия прекарахме в това стопанство, като държахме на прицел пътя и нанасяхме щети на врага: спряхме два армейски камиона, като улучихме с бронебойни куршуми колелата им, с трофейната картечница пропъдихме пехотата, която наскача от тях в горичката, после със „снайперките“ разстреляхме три мотоциклета с кош. В края на краищата, на пътя се появиха румънски танкове — „LTvz.35“ чешко производство. Оказа се, че не всички са били изгорени от защитниците на Одеса, които умело хвърляха „коктейли Молотов“ по тях. Танковете откриха огън с оръдията си по склона на хълма с нашите окопи. Обаче обстрелът не беше точен, тъй като снайперистите добре се бяха замаскирали. Но да се бориш с танкове без гранати и „коктейли Молотов“, е невъзможно. Те минаха покрай нас, а по-нататък, близо до самата Татарка, нашата полкова артилерия се разправи с тях…
	Ожесточените бойни действия се разгърнаха край селото малко по-късно: на 9, 10, 11, 12 и 13 октомври 1941 г. Те преминаваха с променлив успех. Ту румънците успяваха да ни притиснат, ту смелите съветски бойци отново се хвърляха напред и изтласкваха вражеските войници от крайните селски къщи. Участник в тези битки беше нашият неуморен комсомолски секретар Яша Васковски, който разказва в мемоарите си:
C>
	На 9 октомври Първи батальон на „разинци“ изхвърли врага от крайградското село Татарка. Врагът се съпротивляваше, но ръкопашният бой реши въпроса в наша полза. Останките от разбитите край Татарка подразделения започнаха да се оттеглят към българските села, но ние вече им бяхме отрязали пътя и 60 вражески войници вдигнаха ръце. Между Татарка и Сухия лиман в този ден беше обкръжен 33-ти румънски пехотен полк. Два часа продължиха яростните схватки, атаки и контраатаки. 1300 души убити и ранени остави противникът на бойното поле, 200 войници се предадоха в плен. Ние заловихме полковото знаме, оперативни документи и печат, много оръжие…*
	[* Сборник военни мемоари „У черноморских твердынь“. М., 1967, с. 137.]
C$
	Към това можем да добавим, че успехът на моите другари от полка на това направление до голяма степен бе предопределен от работата на дивизиона гвардейски миномети на капитан Небоженко. Румънците не можаха да устоят на ракетния обстрел и се оттеглиха.
	Много трудна ситуация се оформи на 10–13 октомври в южния сектор на Одеския отбранителен район.
	Десета румънска дивизия в пълен състав започна атака срещу Татарка и се опита да пробие между нашата 25-а Чапаевска пехотна дивизия и Втора кавалерийска. След интензивен артилерийски обстрел три вражески батальона успяха да завземат предната линия на окопите, стигнаха до нашия тил и се озоваха на железопътната линия Одеса-Овидиопол. В пробива във всеки момент можеше да се вклинят и по-големи вражески сили. Първи батальон на 54-ти полк, един батальон от Трети полк на морската пехота, 80-и отделен разузнавателен батальон под командването на капитан Антипин, мотострелковата рота с бронирани автомобили — всички получихме заповед да се прехвърлим веднага от резерва към бойното поле. Три батареи също съсредоточиха огъня срещу врага: 1-ва, 39-а и 411-а, както и бронираният влак №22 „За родината!“.
	Траншеите бяха превзети и съветската пехота зае бившите си позиции. За известно време настъпи тишина. Но румънците се готвеха да атакуват и скоро започнаха обстрел с минохвъргачки. Отначало мините падаха зад предната линия, след това — отпред, и ето че поредният залп я покри, като вдигна облаци прах и дим над земята. Опитах се да покрия с плащ-палатката подаръка на командира на дивизията Петров — снайперската винтовка „СВТ-40“. Взех я със себе си в този рейд, защото се предполагаше фронтална атака на нашия батальон. В този случай „Света“ — така наричаха в армията самозарядната винтовка на Токарев — даваше очевидно предимство заради своята скорострелност и пълнителя с 10 патрона, който се сменяше просто и бързо по време на боя.
	Нашият полк имаше такива оръжия, но в малки количества. Въпреки че според щатното разписание от 1940 г. винтовките „Мосин“ трябваше да бъдат заменени с тях, имахме 984 „СВТ-40“ и 1301 броя „трилинейки“. Отзивите за „Света“ бяха различни. Някои харесваха нейната автоматика, основана на действието на барутните газове. Те попадаха в газова камера, разположена над цевта, и притискаха цилиндър с дълъг ствол, който опираше задния си край в затвора. Но други с право говореха за излишната сложност на това устройство и за трудностите при грижата за него в полеви условия. Може би някъде в северните краища или във флота самозарядната винтовка се е представяла по-добре. Но в черноморската степ, в окопи и траншеи, изкопани в суха, мека, рохкава пръст, рискът от замърсяване на механизма й, състоящ се от 143 части, малки, дребни и съвсем дребни, беше доста голям.
	{img:vintovka.jpg|#Червеноармейци в засада с винтовки „СВТ-40“}
	Винтовката започваше да се „зъби“ (например не се презареждаше или едва изхвърляше гилзата), ако налягането на барутните газове се променеше. То зависеше между другото от времето, от температурата на въздуха. Поради това стрелецът трябваше ръчно да регулира отверстието в газоотводната камера: да го намали или увеличи. Освен това „Света“ капризничеше и при гъста смазка, и при проникване на прах в механизма й. Към недостатъците на „СВТ-40“ бих прибавила и яркото припламване от дулото при изстрел (заради скъсяването на цевта със 100 мм в сравнение с „трилинейката“), и силния гръм, който веднага демаскираше боеца. Тя бе много подходяща за сблъсъци с врага в полето, където стрелят артилерия, картечници, минохвъргачки. Но, честно казано, повишаваше опасността снайперистът да бъде забелязан от врага по време на единични засади, например в гората.
	Въпреки това „Света“ имаше почитатели сред снайперистите.
	През лятото на 1942 г. старши лейтенант В. Н. Пчелинцев, който се сражаваше на Ленинградския фронт, ми подари брошурата си „Как станах снайперист“, публикувана в малък тираж в Москва и разпространявана на фронта като учебно-пропагандно издание. В нея има снимка, на която Пчелинцев показва устройството „СВТ-40“. Той пише:
C>
	Дължа първия си успех на оръжието си. Винтовката е най-добрият приятел на воина. Дай й грижа и внимание и тя никога няма да те подведе. Да се пази винтовката, да се поддържа чиста, да се премахва и най-малката неизправност, да се смазва умерено, да се отрегулират всичките й части, да се простреля добре — такова трябва да е отношението на снайперист към оръжието му. При това не е излишно да се знае, че въпреки стандартизацията по принцип няма еднакви винтовки. Както се казва, всяка си има характер. Този характер може да се прояви в степента на еластичност на различните пружини, в лекотата на плъзгане на затвора и в мекотата или твърдостта на спусъка, както и в състоянието на канала на цевта, неговото износване и т.н. Нерядко гладен и премръзнал съм се връщал от „лов“ и първо започвах да почиствам оръжието, да го привеждам в ред. Това е законът за снайпериста…
C$
	Всичко беше правилно — „да се пази винтовката, да се поддържа чиста, да се премахва и най-малката неизправност…“. Опитах се да прикрия „Света“ с плащ-палатката от облака прах, който падаше върху окопа, но очевидно не успях. Затворът при натискане на спусъка не сработи. Беше необходимо да се отстрани тази неизправност. Наведох се над оръжието, но каската ми пречеше. Като споменах дявола, свалих стоманената каска и я сложих на дъното на окопа, а после хванах дръжката на затвора. Механизмът му сякаш започна да поддава.
	В този момент удари нов минохвъргачен залп, шрапнелите със свистене полетяха в различни посоки. Един от тях проряза кожата на главата ми от лявата страна под косата. Кръвта обилно потече по челото ми, слепи лявото ми око, попадна на устните и аз усетих соления й вкус. Успях да извадя санитарния пакет от джоба на гимнастьорката си и някак да омотая главата си с бинт. Кръвотечението намаля, но дойде болката: раната ме изгаряше, смъдеше и сякаш издърпваше кожата по цялата ми глава.
	Предметите около мен започнаха да потъват в мъгла. Притиснах неизправната винтовка към гърдите си и се облегнах на стената на окопа. Над него свиреха парчета от мини и вражески куршуми. Някъде отстрани затрака ротната тежка картечница, със силно „в-вах“ се обади нашата батарея 45-милиметрови оръдия. Съдейки по звуците, румънците бяха тръгнали в атака. А аз не можех да участвам в отблъскването й. Някакви странни, тежки мисли се блъскаха и се въртяха в мозъка ми: „Трябва да чакам… Трябва да чакам… Трябва да чакам…“.
	— Другарю сержант, жива ли сте? — чу се гласът на санитарния инструктор Лена Палий.
	— Жива съм. Но съм ранена в главата.
	— О, боже мой! Сега ще ви помогна…
	Капитан Сергиенко, като видя лицето и гимнастьорката ми, покрити с кръв, и превързаната ми глава, нареди на Лена веднага да ме заведе в дивизионния медицински пункт, защото там лекарите бяха по-добри. Освен това медицинският батальон №47, придаден към 25-а дивизия, беше само на пет километра от позициите на 54-ти полк. Наградната ми винтовка, която все още не изпусках от ръце, внезапно ми направи голяма услуга. На разпределителния пункт на медицинския батальон Лена Палий посочи надписа върху металната тръбичка на прицела и заяви, че сержантът от Втора рота на Първи батальон на 54-ти полк Людмила Павличенко е лична позната на генерал-майор Петров, командващ Приморската армия. Военният лекар, без да зададе нито един въпрос, й подаде червен талон, което означаваше изпращане на спешна операция.


>	Шеста глава
>	През морето

	Лекарите ми дадоха тази осколка.
	Беше плоско, почерняло парче метал, малко по-дълго от кибритена клечка, с остри, назъбени краища. Ако траекторията на полета му беше по-ниска, не знам какво щеше да се случи с мен. Вероятно щях да лежа с пробита глава на влажната земя в гробището край село Татарка, както сто и петдесет от моите полкови другари. Там, където останаха нашият смел ротен командир лейтенант Воронин и моят подчинен, червеноармеецът Базарбаев, отличен стрелец и добър човек. Погребахме ги късно вечерта на 11 октомври, когато битката утихна и румънците се оттеглиха на предишните си позиции.
	Не помня как мина операцията. Но след нея видът ми изобщо не беше боен: половината от косата ми беше подстригана, кожата ми беше намазана със зелена дезинфектираща течност, след изваждането на осколката бяха зашили раната и превързали с бинт главата ми. Когато ефектът на морфина премина, болката пак се върна. Боляха ме слепоочията, задната част на главата, самото място на извличане на осколката, имах силен световъртеж. Хирургът каза, че не може да става и дума за незабавно връщане в полка. Трябваше да прекарам десет-дванадесет дни в медицинския батальон.
	Въпреки това аз спадах към „ходещите“ пациенти. Ден по-късно, на 15 октомври, вече ми беше позволено да изляза на разходка. Наметнах шинела си, сложих пилотката върху бинтованата си глава и отидох да огледам района и да подишам чист въздух.
	На 14 октомври слънцето още грееше ярко в синьото небе и затопляше с лъчите си степните пространства край Одеса. Но на 15-и топлата кристална черноморска есен изведнъж свърши. Хоризонтът беше засенчен от ниски оловносиви облаци, задуха студен северен вятър. Скоро първите капки дъжд паднаха върху лехите и пътечките на уютния парк, който обкръжаваше селското училище. Медсанбат* №47 беше се настанил удобно в неговата сграда, което бе голям късмет. Много по-често военните медицински служби се настаняваха или в полето, или в гората в големи брезентови палатки. В тях сортираха ранените, оперираха ги и ги доизлекуваха. Тежките пациенти с ампутации, изгаряния, фрактури се изпращаха в тила със санитарни коли. Когато излязох от училището, видях как товарят носилки с ранени в две камионетки с червени кръстове по бордовете. Автомобилите заминаха по пътя за Одеса, в пристанището ги чакаха морски транспортни кораби.
	[* Медсанбат — съкращение за медицински санитарен батальон. — Бел.прев.]
	Войната все още не беше стигнала до селското училище, но напомняше за себе си с далечната канонада, която гърмеше някъде на запад и югозапад. Съдейки по мощния грохот, стреляха нашите брегови батареи и далекобойните оръдия на корабите от Черноморския флот. Понякога към този хор се присъединяваха и по-малки оръдия — от двата бронирани влака, които обстрелваха позициите на фашистите, като се приближаваха до тях.
	Падналите листа шумоляха под краката ми. Шипковите и дряновите храсти ги бяха загубили съвсем наскоро и сега сиротно извисяваха тънки черни клони към небето. Хвойната стоеше като зелена стена, без страх от вятър или дъжд. В цветните лехи, където растяха гладиоли, лалета и рози, тъмнееше кафява земя. Някой, въпреки бомбардировките и обстрела, се грижеше за парка и го беше прекопал преди ден-два. Упоритостта и трудолюбието на хората, които не искаха да се примирят с военния хаос, предизвикаха уважение. Вдигнах един сгърчен сух червено-жълт лист и се опитах да го изправя с пръсти. Листът не се поддаде. Животът му бе свършил, уви!
	През отворената врата в парка влезе генералска лека кола, боядисана в зелено, и пое към училището. С такава обикновено пътуваше генерал-майор Петров. Пристъпих към пътеката и застанах в стойка „мирно“ с ръка до пилотката. „Емката“* спря почти до мен. От нея наистина излезе Иван Ефимович Петров, командващият Приморската армия, и се обърна към мен:
	[* Емка — с това име е била популярна леката кола „М-1“, производство на Горковския автомобилен завод. — Бел.прев.]
	— Людмила, какво правиш тук?
	— На лечение съм, другарю генерал-майор.
	— В главата ли си ранена? — приближи се той до мен.
	— Тъй вярно, другарю генерал-майор.
	— Отдавна ли?
	— Съвсем не. На 13 октомври на позициите на Първи батальон край село Татарка. Отбивахме атака на румънската пехота и една осколка от мина…
	— Защо не си била с каска, дъще? — попита строго генерал-майорът.
	— Стана случайно, Иван Ефимович.
	— Добре ли те лекуват? — попита Петров.
	— Отлично! — докладвах.
	— Сега се приготвяй, Люда. Ще отплаваме в Севастопол. С кораби.
	— А какво ще стане с любимата, скъпа за всички ни Одеса, Иван Ефимович?! — не можах да удържа тъжното си възклицание. — Нима ще дадем града на фашистите за плячкосване и издевателства? Та те няма да оставят тук камък върху камък…
	— Такава е заповедта на Ставката*, Людмила. — За да ме утеши някак, Петров бащински докосна рамото ми с ръка. — Сама разбираш, войникът е длъжен винаги да изпълнява точно заповедите… Моята заповед към теб е: да не се обезкуражаваш, да вярваш в победата, да се сражаваш смело. Между другото, колко врагове има вече в сметката ти?
	[* Ставката — главната щабквартира на Върховното главно командване на РККА. — Бел.прев.]
	— Сто осемдесет и седем.
	— Да, направо си страхотна! — възкликна генерал-майорът с искрено възхищение. — Добре стреляш…
	— Ами че те атакуват в гъсти вериги, идиотите — казах аз, като си мислех, че Петров очаква обяснение за това обстоятелство. — Няма как да ги пропуснеш.
	{img:ivan.jpg|#Генерал Иван Петров с офицери на рекогнисцировката край Одеса през есента на 1941 г.}
	След назначаването му за командващ Приморската армия Иван Ефимович изобщо не се беше променил. Той си остана скромен, спокоен, сдържан човек и мислеше не толкова за властта над хората, която му давате този пост, колкото за отговорността си към тях. Тогава на раменете му падна много трудна задача: евакуацията по море на всички военни съединения от Одеса в Севастопол. Тя трябваше да се подготви във възможно най-кратък срок, тайно от противника, без да му се позволи да преследва нашите оттеглящи се полкове. По цели дни той обикаляше с кола позициите на Одеския отбранителен район, за да провери как върви подготовката за операцията в различните армейски части. Лицето му сега изглеждаше уморено, сиво от праха по пътищата. Но той прие думите ми като шега и я хареса. В очите на генерала проблеснаха весели искрици. Той се засмя.
	— Е, Люда, с войници като теб нищо не е страшно — каза Петров. — И морето ще преплаваме, и Крим ще защитим. Всичко ще бъде наред, ще видиш…
	Петров с бързи крачки тръгна към училището, а аз останах в парка, за да обмисля новината, която той ми съобщи. Честно казано, тя просто не се побираше в главата ми. Та нали ние, защитниците на Одеса, удържайки огневите рубежи, изобщо не мислехме за отстъпление. Бяхме уверени, че Върховното главно командване в Москва няма да даде такава заповед, а както и преди ще изпраща попълнение от хора, оръжия, боеприпаси, снаряжение и храна на воюващия град. Обсадената Одеса, която от август 1941 г. се намираше в тила на врага, беше пример за твърда, героична съпротива срещу немско-румънските нашественици в този труден период, когато германските дивизии напираха към столицата на нашата родина.
	„Тогава не знаехме, че много скоро, след осем дни, ще получим заповедта на Ставката, която ни нареждаше да напуснем Одеса и да евакуираме армията в Крим, заплашен да бъде превзет от фашистките орди, които вече бяха стигнали до Перекоп — спомня си по-късно членът на Военния съвет на Приморската армия генерал-майор Ф. Н. Воронин. — Може би защото напрегнатата борба с врага на Одеския плацдарм до известна степен закриваше от нас събитията, които се случваха на други фронтове, това решение се оказа изключително неочаквано… Той (И. Е. Петров. — Бел.съст.) трябваше първо да реши въпроса как да се организира изтеглянето на войските от бойното поле и евакуацията на армията. По това време в оперативния отдел на щаба вече беше възникнала идеята: дали пък не е възможно да се изтеглят войските от отбранителните рубежи не последователно, както се предполагаше досега, а наведнъж? Петров подкрепи тази идея. Подкрепих го и аз. На щаба беше наредено да преработи плана за евакуация. Военният съвет на ООР одобри нов план, в основата на който беше изтеглянето на всички войски от Одеса едновременно. В бойните формации имаше около 50 хиляди души. Всички те трябваше да се натоварят в транспортните кораби с оръжието си и да отплават от Одеса в една нощ — на 16 октомври…“*
	[* Сборник военни мемоари „У черноморских твердынь“. М., 1967, с. 51–52.]
	Този план беше осъществен брилянтно и представлява уникална по сложността си десантна операция в историята на Великата отечествена война.
	След залез-слънце на 15 октомври 1941 г. полковете и батареите на три пехотни дивизии: 25-а, 95-а, 421-ва и една кавалерийска дивизия — започнаха да напускат своите бойни позиции, при пълна тишина да се събират в колони и да излизат през града към пристанището. За да не се заблудят в тъмнината, да не се объркат по завоите на улиците и на кръстовищата, беше използвана маркировка от натрошена вар и тебешир. Ариергардните батальони останаха в окопите още два часа и водеха по врага отвличащ огън с картечници, автомати и минохвъргачки, а след това също се оттеглиха. Тяхното място на предната линия заеха разузнавачи и местни партизани, които имитираха живота на пехотата на бойното поле: палеха огньове, от време на време стреляха, движеха се по траншеите. Румънците и немците не правеха никакви опити да атакуват и да пресекат линията на фронта.
	Медицински батальон №47, натоварен в коли, зае мястото си в колоната на своята Чапаевска дивизия веднага след сапьорния батальон. Пътят, доста разбит, не позволяваше да се развие голяма скорост. И все пак преминахме предградията на Одеса за един час. В самия град придвижването се забави още повече. Улиците бяха задръстени с изоставени армейски камиони и каруци с различно военно имущество. Особено голямо задръстване се образува на главния вход на пристанището — Митническия, от който се излизаше на Митническия площад.
	За последен път бойците и командирите от 54-ти полк бяха минали по улиците на Одеса в края на септември. Сега видях, че ситуацията значително се е влошила. Есенен здрач обгръщаше улиците, площадите, парковете и булевардите на града, но разрушенията, причинени от вражеската авиация, все пак биеха на очи, особено в центъра. Много сгради бяха загубили покривите си, втория и третия етаж. С черни дупки вместо прозорци, те гледаха тъжно своите защитници, които сега си заминаваха.
	Маршрутът на 25-а дивизия минаваше по главните улици на централния Воднотранспортен район: от „Преображенска“ — на „Греческа“, а след това завиваше на „Полски спуск“ към Митническия площад. Когато нашата колона за пореден път спря на кръстовище, блокирано от някакъв артилерийски обоз, видях от лявата страна на улицата двуетажната сграда на районния военен комисариат, по-точно това, което беше останало от нея след попадение на авиационна бомба. Не толкова отдавна дойдох тук, за да постъпя като доброволец в редиците на Червената армия, а умореният военен комисар ми обясняваше, че в армията няма място за жени. Тук, в сейфа, остана паспортът ми с печат за сключения брак с А. Б. Павличенко. Сега той беше изчезнал в огнената пещ на войната и аз можех да забравя глупавата си младежка постъпка. Нямаше нито сейф, нито паспорт. Само опушени стени, пропаднали греди, изкривени останки от желязното стълбище, по което някога се бях качила в кабинета, където бе решена съдбата ми.
	Докато нашата санитарна кола стоеше на кръстовището, аз наблюдавах руините на районния военен комисариат. Без съмнение, войната оказа някакво магическо въздействие върху живота ми. Канех се да бъда учител по история в средно училище или научен сътрудник в библиотека или архив. Вместо това станах фронтови снайперист, опитен ловец на хора, облечени в румънски и немски униформи. Но защо дойдоха те тук, в моята земя, защо ме принудиха да се откажа от мирната си професия?…
	Морското пристанище на Одеса, най-голямото на крайбрежието, с пет километра благоустроени кейове, с отлични пристанищни съоръжения, с товарооборот над десет милиона тона на година, в късната октомврийска вечер напомняше библейския град Вавилон, преживяващ последните часове преди грандиозна катастрофа. Много хиляди хора във военна униформа изпълваха неговата територия. Тук имаше армейски камиони, влекачи с тежки гаубици, танкове, бронирани коли, полеви кухни, конски каруци и ездитни коне, принадлежащи на бойците и командирите от Втора кавалерийска дивизия.
	Обаче само на пръв поглед изглеждаше, че тук цари хаос. Личният състав на Одеската военноморска база демонстрира най-висока степен на организация при натоварването на войските. Армейските колони, които се изливаха в пристанището, бързо минаваха по предварително изчислени маршрути към пристаните, към корабите на Черноморското параходство, предназначени за превозване на определени военни части.
	{img:korab.jpg|#Одеса, 16 октомври 1941 г. Бойците от Приморската армия се качват на палубата на крайцера „Червен Кавказ“.}
	Например ние, „чапаевците“, след като се промъкнахме през Митническата порта, се отправихме към Платоновския и Новия пристан в Новото пристанище. Там, до кейовете, се намираха товарните моторни кораби „Жан Жорес“, „Курск“ и „Украйна“. Започна товаренето. По траповете, спуснати от корабите, на палубите им всеки четиридесет и пет минути се качваха по хиляда войници, а всеки час и половина — по две хиляди. По същите трапове се качваха картечници и малки полкови минохвъргачки калибър 50 мм. Полеви и зенитни оръдия, поставени на дървени палети, чакаха своя ред на кея. На борда можеха да ги качат само товарните кранове на корабите, които работеха без прекъсване.
	Дотогава никога не бях пътувала по море, нито бях стъпвала на кораб. Исках да разгледам всичко. Но ми пречеше товаренето, което се извършваше в наистина бясно темпо.
	Така че „Жан Жорес“, на който се натовари нашият медицински батальон заедно с щаба на 25-а дивизия и някои други нейни части (по-точно 69-и артилерийски полк, 99-и гаубичен полк и 193-та зенитна батерия), се представи пред мен под формата на висок, дълъг черен борд, който се издигаше отвесно над кея. Над него имаше надстройка с лодки и дебел комин, украсен от червена ивица с нарисувани върху нея жълт сърп и чук. На мостика стоеше капитанът — висок мъж с широки рамене в черна морска фуражка със златен вензел на козирката. Той изпрати всички ранени в трапезарията на екипажа. Автомобилите и гаубиците по негова заповед бяха спуснати в трюмове №1 и 2, разположени в носовата част на товарния кораб. Той остави на горната палуба четири зенитни оръдия, разумно предполагайки, че те ще ни потрябват за отблъскване на атаките на германската авиация по време на прехода от Одеса до Севастопол.
	В трапезарията на екипажа успях да седна до голям илюминатор. Оттук се виждаше почти цялото Ново пристанище. Стълпотворението по кейовете му постепенно изчезваше. Войските преминаваха от брега на корабите. Трите моторни кораба, „Жан Жорес“, „Курск“ и „Украйна“, всеки с товароносимост от пет до шест хиляди тона, планомерно разпределяха хората и оборудването на своите палуби и в трюмовете.
	Около десет часа вечерта на 15 октомври 1941 г. влекачите започнаха да изтеглят нашия товарен кораб от стената на кея. След това заработиха дизеловите двигатели на кораба. „Жан Жорес“ потрепери и сам започна да плава в открито море. Непроницаема тъмнина го обгръщаше. Одеското пристанище се стопи в далечината като жълто-червена точка. Там горяха огромните пристанищни складове. Очевидно нямаше кой и защо да гаси огъня. Оставяхме града на противника, но не се съмнявахме, че ще се върнем.
	На сутринта след закуска се качих на горната палуба. Духаше лек вятър, клатушкане почти не се усещаше. Слънцето се показа иззад облаците. Неговите лъчи се плъзгаха по малките вълни, като избухваха в бели, ярки отблясъци. От двете страни на „Жан Жорес“ се простираше безкрайната морска шир. Брегът на Одеса изчезна като мираж в пустинята.
	Облегнах се с рамо на металната стена на корабната надстройка, загърнах се с полите на шинела срещу вятъра, извадих сребърната табакера с цигари от джоба си, щракнах запалката и поех горчивия дим. Трофейната табакера — това беше всичко, което ми остана от лейтенант Андрей Александрович Воронин. Отшумяха, отгърмяха тези незабравими боеве: край Беляевка, край Гилдендорф, край Татарка. Всеки от тях ми добавяше частица военен опит, учеше ме на нещо. Може да се каже, на войнишка пресметливост, на търпение, на постоянство. Но не само. Започвах да разбирам какъв е човекът на война.
	Мислите ми бяха прекъснати от страшен вик отгоре:
	— Другарю! На кораба е позволено да се пуши само на определени места!
	— Покажете ми къде е това място? — погледнах нагоре.
	Подпрян на парапета на капитанския мостик, ме гледаше вахтеният щурман — трети помощник-капитан, тридесетгодишен мъж с моряшко кожено яке и черна фуражка. Лицето му отначало беше много заплашително. Явно се канеше да се скара жестоко на сухопътния безделник, тоест на мен. Но морякът не очакваше, че човекът във войнишки шинел и пилотка, с бинтована глава може да бъде жена. Отначало той объркано млъкна, после се усмихна и каза със съвсем различен, по-вежлив тон:
	— Това място е на юта, тоест на кърмата.
	— Не, няма да отида там. — След като дръпнах за последно и издишах, хвърлих недопушената цигара зад борда.
	— Вие от болницата ли сте? — Морякът продължаваше да ме гледа.
	— Да, от медицинския батальон.
	— А къде са ви ранили?
	— В боя край село Татарка.
	— Измъквали сте ранените бойци под обстрел? — попита той, вероятно не допускайки мисълта, че жените в армията може да участват в бойни действия наравно с мъжете.
	— Нещо такова — свих рамене, без да възнамерявам да му разказвам за моята снайперска служба.
	— Искате ли да разгледате нашия керван през бинокъла? — Щурманът очевидно искаше да продължи запознанството. — Изкачете се по трапа. Оттук ще видите почти всички кораби…
	За начало морякът любезно ми обясни как да използвам бинокъла. Призматичният полеви бинокъл с шесткратно увеличение е задължителен за оборудването на снайпериста. Но аз изслушах внимателно обясненията и зададох няколко въпроса. Всъщност един санитарен инструктор не може да знае устройството на такова нещо.
	Накрая бинокълът се озова в ръцете ми и аз погледнах през окулярите му.
	Двумачтовата грамада на крайцера „Червена Украйна“, боядисан на камуфлажни петна, стремително нарасна. Носово оръдие, доста висока надстройка, три комина, осем бордови оръдия с голям калибър. Мощен, красив кораб, истинска гордост на Черноморския флот. Тогава никой не знаеше, че не му е останало да действа дълго.
	„Червена Украйна“ и крайцерът „Червен Кавказ“ плаваха напред, ясно очертани на фона на синьото небе. Крайцерите можеха да развият скорост до 60 километра в час, но сутринта на 16 октомври се движеха три пъти по-бавно, като се съобразяваха със скоростта на другите съдове в кервана. Разрушителите „Бодри“ и „Смишлени“, три миночистача, две канонерки и един стражеви катер охраняваха големите транспортни кораби като нашия „Жан Жорес“, а също „Украйна“, „Курск“, „Калинин“, „Котовски“, „Василий Чапаев“.
	Докато разглеждах корабите през бинокъла, щурманът накратко ги описваше: водоизместимост, двигатели, размери. С особен ентусиазъм той заговори за любимия си „Жан Жорес“. Научих много интересни неща. Например, че корабът е построен в Ленинград, в Северната корабостроителница през 1931 г., в серия с три други кораба от същия вид, и след това е направил плаване около Европа, тъй като бил приписан към Черноморското параходство. През 1934 г. „Жан Жорес“ докарал от Генуа в СССР знаменития писател Максим Горки и семейството му. След това плавал до Ню Йорк, превозвал разнообразни стоки в Италия, Франция и до Кавказ, в Батуми. Този много информативен разговор на мостика завърши с покана за чаша чай в каюткомпанията и представяне един на друг. Името на моряка беше Константин Подима, той бе роден в град Новоросийск.
	Само че не успяхме да пием чай.
	Около единадесет часа сутринта, когато керванът минаваше покрай Тендровската коса, го атакува първата група вражески бомбардировачи. Обаче нашите кораби ги прикриваха няколко двойки изтребители И-153, И-16 и Як-1. Те смело се втурнаха да пресрещнат германските двумоторни „Юнкерс-88“ и едномоторните пикиращи „Юнкерс-87“, или „цървулани“, както ги наричахме заради неприбиращите се колесници. Във въздуха се завихри истинска въртележка от летящи и ревящи с моторите си машини, придружена от трясъка на картечни откоси, залпове на зенитни оръдия и взривове на бомби, които фрицовете хвърляха в морето. Нашите „ястребчета“, като рискуваха да попаднат под огъня на собствената ни артилерия, не им позволяваха да хвърлят прицелно бомбите, а също така влизаха в бой с немските изтребители „Месершмит-109“, които защитаваха тежките неповратливи бомбардировачи.
	Фрагмент от този бой се разигра точно до нашия кораб. Един „Юнкерс-87“, свален от точен откос на червенозвездно „ястребче“, започна да пуши, стръмно се спусна надолу и се стовари във водата на около десет метра от нашия кораб, но не потъна веднага в морските дълбини. Стори ми се, че видях лицето на пилота, изкривено от гримаса на ужас. Вълната, която се вдигна от падането на самолета, силно разклати „Жан Жорес“ надясно, но корабът, който беше дълъг сто и единадесет метра, бързо се изправи. Екипажът му със силен и дружен вик „Ура!“ приветства победата на съветския пилот.
	Докато наблюдавах маневрите на десетина жълтоноси „цървулани“ с черни кръстове на крилата и корпусите, които пикираха срещу корабите и профучаваха над тях на височина от 200–300 метра, си спомних винтовката си, скрита в калъф в трапезарията на „Жан Жорес“. Да сваля такъв лешояд със „снайперката“ беше моя заветна мечта още от времето на нашето тъжно отстъпление по пътищата на Бесарабия, когато фашистите пред очите ни разстрелваха безнаказано цивилни от въздуха. Но по онова време нямах дори обикновена винтовка „Мосин“.
	Стрелбата по движещи се цели е най-трудният елемент във фронтовата служба на снайпериста. Трудността се състои не само в това, че балистичните изчисления трябва да се извършват бързо и точно, но освен това трябва да имаш и добри умения за работа с подвижна винтовка. Оръжието трябва да се насочва не към целта, а да се води пред нея, като се изчисляват времето и разстоянието до линията, където може да се срещнат двата движещи се обекта: куршумът и целта. Този метод се нарича стрелба с изпреварване. В Снайперската школа го изучавахме. Потапов дори ни разказа как в края на 1915 г. в неговия полк свалили с винтовка нисколетящ немски самолет „Фокер“.
	Трябва да се знае скоростта, с която се движи целта. Като се съди по всичко, пикиращите бомбардировачи „Юнкерс-87“ захождаха за мятането на бомбите със скорост най-малко 400 км в час. Но нали и „Жан Жорес“ не стоеше неподвижно. Той плаваше доста бързо и в същото време маневрираше, за да избягва фашистките атаки. Четирите зенитни оръдия, монтирани на палубата на кораба, почти непрекъснато стреляха и фрицовете често се отклоняваха от целта. Можех само да се възхищавам на смелите действия на екипажа на кораба.
	Нападението не донесе успех на германците. Те не можаха да потопят нито един кораб. Затова пък нашите „ястребчета“ с червени звезди свалиха над петнадесет бомбардировача. Корабните зенитни оръдия „приводниха“ още трима фашисти. Но в тази въздушна битка загинаха и наши пилоти. Моряците успяха да спасят трима ранени от свалените самолети.
	Следобед в небето над кервана се появи друга група вражески самолети: около четиридесет „Юнкерс-87“ и „Юнкерс-88“. Срещу тях се вдигнаха наши изтребители, базирани на летища в Крим и на Тендровската коса, общо — 56 бойни машини. Отново наблюдавахме ярката картина на въздушния бой, по време на който врагът пак не постигна целите си. Едва късно вечерта германците успяха да унищожат стария транспортен кораб „Болшевик“, който плаваше в опашката на кервана. Улучи го торпедо и корабът потъна. Но целият екипаж на кораба, който успя да спусне лодките във водата, беше прибран на борда на съветските миночистачи и торпедни катери.
	Керванът пристигна в Севастопол на 17 октомври 1941 г. в 19 часа и се закотви в Стрелецкия залив. Започна разтоварване на брега. Константин Подима, след като се смени от вахта, излезе да ме изпрати и се изненада, като видя, че освен мешката на рамото си нося и дълъг предмет в калъф. Галантният моряк веднага ми предложи помощта си. Отговорих, че не мога да дам личното си оръжие на никого.
	— Нима имате оръжие, Людмила? — попита той невярващо.
	— Снайперска винтовка — признах.
	— Значи не сте медик, вие сте боен стрелец?… Никога не бих си помислил!
	— Защо, Костя?
	— На жените не им е мястото във войната — каза убедено той.
	Нямах нито време, нито желание да споря с щурмана. В страшната война, която тогава водеше нашият народ за своето оцеляване, всеки, който имаше военни знания и умения, независимо от своя пол или националност, трябваше да влезе в строя и да даде приноса си за унищожаването на немско-фашистките нашественици. Само в този случай можехме да победим врага.


>	Седма глава
>	Легендарният Севастопол

	Красивият бял град, все още неизгорен от жаркия дъх на сраженията, се появи пред уморените бойци на Приморската армия. Беше необичайно тихо и спокойно. Нямаше ги нито артилерийския обстрел, нито фронтовата линия, където се водеха постоянни боеве. Само от време на време се появяваха фашистки самолети, но те все още не бяха причинили толкова много щети в Севастопол, както в Одеса. В лъчите на топлото кримско слънце неговите сенчести улици и едва докоснатите от есенното увяхване паркове и градинки с разкошни цветни лехи радваха окото с елегантния си, съвсем предвоенен вид, и с ярките си цветове.
	Градът се простираше по бреговете на няколко залива, а входа към главния охраняваха два старинни форта: Константиновският и Михайловският. Мощните им белокаменни стени с бойници се отразяваха във водите на пристанището. На върха на Централния хълм сияеше синият купол на Владимирската катедрала, гробница на четирима адмирали, герои от първата отбрана на града. Сред извиващите се алеи на Историческия булевард стояха скромни паметници на загиналите воини от Четвърти бастион, Язоновския редут, батареята на Костомаров, както и многофигурен бронзов паметник на генерал Тотлебен и неговите смели сапьори, които успешно са водели подземна борба срещу англо-френско-турско-италианските войски, обсадили Севастопол през 1854 г.
	Досега не бях идвала тук.
	След шумната, разнообразна, многолика Одеса, чието население преди войната наброяваше над шестстотин хиляди души, Севастопол изглеждаше малък и провинциален. В Одеса ритъмът на живота се определяше от голямото морско търговско пристанище, което приемаше десетки кораби от цял свят. Обаче чуждестранните пътнически лайнери, товарни кораби или танкери не можеха дори да се доближат до Главната военноморска база на Черноморския флот. Само сивите тесни корпуси на съветските разрушители, миночистачи и патрулни катери заемаха пристаните на Южния залив или стояха за ремонт до кейовете на морския завод „Серго Орджоникидзе“.
	Героичното минало по някакъв необясним начин влияеше на облика на модерния Севастопол, на неговите жители, обичаи и навици. Това наистина ми харесваше.
	Градът изглеждаше не като разпасан моряк, слязъл от палубата на чуждестранен „търговец“, както в Одеса, а като строг воин, стискащ оръжие в ръцете си и гледащ внимателно в далечината. На южните граници на отечеството той стоеше като несменяем страж, отговорен за мира и сигурността на родната страна.
	Севастополци гостоприемно посрещнаха защитниците на Одеса.
	С корабите от нашия керван пристигнаха много ранени (около три хиляди). Те незабавно бяха настанени в болници, разположени в различни райони: в Холандския залив, в Стрелецкия залив, в Балаклава, в градски болници. Аз заедно с други пациенти от медсанбат №47 бях настанена в малка болница в Стрелецкия залив. Моите бойни другари, които не се нуждаеха от лечение, а от почивка, бяха заведени в центъра на града на Историческия булевард. Но основните сили на Приморската армия се намираха на Корабната страна*, повечето от тях на територията на зенитното училище.
	[* Район в южната част на Севастопол. — Бел.прев.]
	Хората бяха изпратени на баня, смениха бельото и униформите си, хранеха ги в столова, получаваха по 500 грама хляб. Този отдих не беше никак излишен за тези, които преди два дни бяха излезли от бойното поле. „Чапаевци“ се надяваха, че ще им бъде позволено да почиват поне седмица. Надеждите не се сбъднаха: още на 21 октомври дивизията беше натоварена на ешелон на жп гарата и се отправи на север в Кримския полуостров, за да спре германската офанзива срещу Ишунските позиции.
	Аз останах в Севастопол, защото раната на главата ми не беше зараснала. Сменяха ми превръзките два пъти на ден и обещаваха скоро да махнат конците. Въпреки това си издействах разрешение да излизам за половинчасови разходки край морето. След това, когато ми махнаха конците и ме прехвърлиха в батальона на оздравяващите, разположен в сградата на Черноморския флотски екипаж, можех да излизам в отпуск в града.
	Отпуска ми разрешаваше майор Н. А. Хубежев, весел и приказлив човек. Когато му се представих, той се заинтересува от моята награда — личната снайперска винтовка — и ми предложи да се прехвърля от 25-а дивизия, която не се знаеше къде е сега, към морската пехота, като ми обеща чин главен старшина и ме уверяваше, че черният матроски кител с месингови копчета ще ми отива несравнимо повече от зелената пехотна гимнастьорка. Той хвалеше своите приятели командири: капитан Лвовски в 16-и батальон на морската пехота, старши лейтенант Унчур в 17-и батальон, капитан Егоров в 18-и батальон и капитан Черноусов в 19-и батальон.
	Обаче морската пехота не ми се струваше по-добра от обикновената, сухопътната. Силно се бях привързала към 54-ти пехотен полк „Степан Разин“, след като преживях с него Одеската епопея. Нали на война всичко може да се случи. Полкът не е игла в купа сено, той ще се намери заедно с цялата Приморска армия, която сега отстъпваше под натиска на фрицовете от Ишунските позиции и пробиваше към Главната военноморска база на Черноморския флот по черните пътища през Кримската южна планинска верига.
	След като излезех от казармата в града, се разхождах сама и се наслаждавах на спокойната гледка. Трамваите обикаляха из града, работеха магазини, столови, бани, бръснарници и различни работилници: за метални ремонти, шивашки и обущарски ателиета. Наистина Севастопол, който преди войната имаше население над сто хиляди души, сега изглеждаше празен. Много от жителите му, особено тези с деца, бяха евакуирани в Кавказ и в Краснодарския край. Въпреки това след тежкия работен ден добре облечените жители на Севастопол вечер се разхождаха по Приморския и по Историческия булевард, ходеха в градския театър „А. В. Луначарски“, където както и преди се играеха спектакли, или в трите кина, в които прожектираха най-добрите предвоенни филми: „Чапаев“, „Трактористи“, „В тила на врага“, „Минин и Пожарски“, „Конче-Гърбоконче“ и други.
	Първо посетих все още работещите културни учреждения: великолепния музей на Черноморския флот, разположен в старинна сграда с оръдия на входа, и панорамата на Историческия булевард „Щурмът на Севастопол на 6 юни 1855 г.“, забележителна по реализма и въздействието си върху зрителите творба на художника Франц Рубо. Дори не исках да си тръгвам оттам, така ме привличаше това панорамно платно. Изглеждаше, че времето се е върнало назад и наистина си сред защитниците на Малахов курган. Неволно ми идваше мисълта, че сега сме длъжни да повторим подвига на нашите предци и да защитаваме града до последна капка кръв.
	Но Севастопол, основан с указ на императрица Екатерина Втора, има много по-древна история. Отидох с трамвай до Балаклава, рибарско селище на 12 километра от града, за да разгледам руините на генуезката крепост Чембало, посетих и Херсонес Таврически, основан още през V век преди новата ера, където видях останките от старогръцкия град с основите на къщите, базиликата, античния театър, крепостните кули и стените, образуващи „перебол“ — специално пространство между вътрешната и външната стена за борба с вражеската пехота, промъкнала се в крепостта.
	Всичко това стана възможно, защото имах пари от войнишката ми заплата, събрани за четири месеца. На редник първа година месечно се полагаха 10 рубли и 50 копейки, на ефрейтор снайперист — 30 рубли, на сержант снайперист и командир на отделение — 35 рубли. Към 20 рубли похарчих за шоколадови бонбони „Пролет“. За моя изненада те се продаваха в магазина на севастополския „Военторг“ на предвоенна цена.
	Междувременно събитията в Крим се развиваха.
	Още на 26 октомври 1941 г. германската Единадесета армия под командването на генерал-полковник Ерик фон Манщайн излезе на просторите на полуострова. Четири дни по-късно, на 30 октомври, четвъртък, започнаха бойни действия на далечните подходи към Главната военноморска база на Черноморския флот. Четирите оръдия на брегова батарея №54 откриха огън по колоната немски бронетранспортьори, камиони с пехота, мотоциклети и самоходни оръдия „StuG III“, движеща се по пътя за село Николаевка. С точни изстрели колоната беше спряна. Този ден се смята за начало на отбраната на Севастопол.
	Заповедта на командващия Севастополския гарнизон, контраадмирал Г. В. Жуков, от 30 октомври 1941 г. ни съобщиха, когато се строихме на плаца във Флотския екипаж. Тя започваше така: „1. Врагът проби фронтовата линия, неговите челни моторизирани части стигнаха до района на Евпатория — Саки и застрашават Севастопол… 3. Частите на Севастополския гарнизон, във взаимодействие с корабите и бреговата артилерия, да не допускат противника в Главната военноморска база и да го унищожат на подхода към Севастопол…“. В заповедта се говореше за разположението на нашите бойни части на предната линия на фронта от село Камари до устието на река Кача. Сухопътната отбрана трябваше да осигурят 16 батальона от морската пехота, опълчението и други подразделения, намиращи се по това време в града.
	Тази заповед не се отнасяше за мен, тъй като все още се числях към Първи батальон от 54-ти пехотен полк, а никой не знаеше къде се намира той. Но през този ден майор Хубежев не ми даде отпуск и отново предложи да премина в морската пехота. След това заедно с други оздравяващи почиствах района.
	Впрочем за това не съжалявах дълго. Следобед при нас се появиха две млади сътруднички на Морската библиотека. Те правеха обичайните си посещения — веднъж седмично — в частите на флота, събираха книгите, които преди бяха раздали на войниците, и предлагаха нови. Около тях веднага се събра тълпа. Бойците сменяха книгите си, разговаряха с момичетата за прочетеното, правеха заявки. Аз също взех една поизмачкана брошура с цветна рисунка на корицата, изобразяваща сцена на Четвърти бастион през 1854 г.: голямо оръдие на лафет с малки колела, край него войници и офицер, и с името на автора Лев Толстой и заглавието „Севастополски разкази“. Имаше книги и на други писатели: Чернишевски, Чехов, Алексей Толстой, Шолохов, Максим Горки — но Толстой беше много по-търсен.
	Отдавна не бях държала в ръцете си книги — верните спътници на студента. Наложи се да забравя за книгите от деня, когато облякох военна униформа и станах редови червеноармеец в 25-а Чапаевска дивизия. Те останаха там, в предвоенния живот, и сега навяваха спомени за мир, хармония и благоустроеност. Не без вълнение отворих книгата. Аз, разбира се, бях чела „Севастополски разкази“, но много отдавна, вероятно в детството. Библиотекарката заговори с мен за тази творба. Тя горещо я препоръча, наричайки я интересна и съвсем съвременна. Съгласих се с нея: не бяха минали и сто години, а към легендарния град настъпваха нови завоеватели със същите намерения.
	Четенето помагаше да минава по-бързо времето.
	Като участник в първата отбрана на града, младият артилерийски поручик граф Толстой пише за бойните операции с познаване на нещата. Най-вероятно поради младостта си аз не съм могла да разбера колко точен е великият писател в психологическите детайли. Но сега, спомняйки си битката за Одеса, бях изненадана колко проникновено предава той преживяванията на човек, който за първи път е почувствал смъртна опасност в битката:
C>
	… Бавното свистене на гюле или бомба в същото време, когато започнете да се изкачвате по планината, неприятно ще ви порази. Изведнъж ще разберете, и то съвсем различно от това, което сте разбирали преди, значението на звуците от онези изстрели, които сте чували в града. Някакъв тих, приятен спомен изведнъж ще блесне във вашето въображение, вашата собствена личност ще започне да ви занимава повече от наблюденията; ще проявявате по-малко внимание към всичко обкръжаващо и внезапно ще ви завладее някакво неприятно усещане за нерешителност. Независимо от този подличък глас, внезапно заговорил у вас при вида на опасността, особено след като погледнете войника, който размахал ръце и пързаляйки се по склона върху рядката кал, тича в тръст със смях покрай вас — вие ще накарате този глас да млъкне, неволно ще изпъчите гърди, ще вдигнете по-високо главата си…
C$
	Толстой рисува ярки портрети на своите бойни другари, войници и офицери от руската императорска армия, които са се сражавали тогава на бастионите. Той като че ли приближава тези герои до нас, правейки ясни техните мисли, мечти и действия. Мисля, че никой преди него не е говорил така убедително за източниците на руския воински дух:
C>
	… Много е възможно дори някой военноморски офицер от тщеславие или просто за удоволствие да поиска да постреля малко пред вас. „Да се изпратят комендорът и разчетът при оръдието“ — и четиринадесет матроси, живо, весело, кой пъхайки лулата си в джоба, кой дояждащ сухар, тропайки с подкованите си ботуши по платформата, ще отидат при оръдието и ще го заредят. Вгледайте се в лицата, в позите, в движенията на тези хора: във всяка бръчка на това загоряло, скулесто лице, във всеки мускул, в широките рамене, в дебелите крака, обути в огромни ботуши, във всяко движение, спокойно, неприпряно, се виждат основните черти, които съставляват руската сила — простота и упоритост; но тук върху всяко лице ви се струва, че опасността, злобата и страданието на войната са прибавили към тези основни белези и следи от осъзнаване на собственото достойнство, и висока мисъл…*
	[* Л. Н. Толстой. „Севастопольские рассказы“. М., 1969, с. 20, 22.]
C$
	Интересуваше ме и даденото от Толстой описание на природата и времето в Севастопол, топонимите на тези места: Северна страна, Корабна страна, Малахов курган, Сапун планина, Макензиев хребет, Сухарна балка, Мартиновска клисура, река Чорная, Павловски нос, Куликово поле. Нали досега действах, нагаждайки се към равните степни пространства, където видимостта в по-голямата им част беше отлична и разстоянията до целта се определяха лесно. Прицелната стрелба в планините обаче е друга работа.
	Сутринта на 4 ноември 1941 г. майор Хубежев ми съобщи добра новина. Командващият Приморската армия, генерал-майор Петров, пристигнал вчера в Севастопол със своя щаб и се настанил в командния пункт на Бреговата отбрана в Херсонските казарми. Реших да се срещна с него. Но никак не е лесно за сержант да се приближи до генерала. Помогна ми това, че адютантът му ме разпозна. Видях Иван Ефимович такъв, както винаги: стегнат, енергичен. Белият прах на кримските пътища беше посипал китела му с генералски звезди на петлиците. Кафявият кавалерийски колан и двата презраменни ремъка плътно обхващаха тънката му фигура, а кобурът на пистолета „Коровин“, полагащ се на висшия команден състав, беше силно изместен надясно. По навик Петров държеше кавалерийски стек в ръцете си, въпреки че обикаляше, естествено с кола, стрелковите позиции, запознаваше се с военните части, които ги заемаха, оглеждаше местността и военноинженерните съоръжения в нея. След като излезе от „емката“, командващият спря. Пристъпих към него, изпънах се в стойка „мирно“ и докладвах:
	— Сержант Павличенко, другарю генерал-майор. Разрешете да се обърна.
	— Здравей, Людмила — усмихна се той. — Как се чувстваш?
	— Отлично, другарю генерал-майор.
	— Значи ще бием фашистите в Севастопол?
	— Непременно, другарю генерал-майор.
	— Съобщавам ти, че вече си старши сержант и ще командваш снайперски взвод. — Петров свали пенснето си и го изтри със снежнобяла носна кърпичка. — Когато пристигне попълнението, избери подходящите хора и ги обучи на снайперска стрелба.
	— Слушам, другарю генерал-майор! — бодро отговорих аз и след като снижих глас, попитах тревожно: — Но къде е моят полк, Иван Ефимович?
	— Мисля, че сега „разинци“ са на пътя между Ялта и Гурзуф. В Севастопол ще пристигнат след пет дни. Ще ги чакаш ли?
	— Тъй вярно, другарю генерал-майор! От първите дни на службата с цялото си сърце съм привързана към Първи батальон на капитан Сергиенко и любимата ми Втора рота.
	— Поздравявам те за армейската привързаност — отново се усмихна Петров.
	По заповед на командващия Приморската армия доста бързо ми оформиха всички необходими документи в щаба, дадоха ми направление за полка и за интендантския склад. Трябваше да получа различни неща от зимното снаряжение, например шапка-ушанка, ватенка и топло бельо. С голямо удоволствие прикрепих на петлиците на гимнастьорката си по три тъмнорубинени триъгълничета, обозначаващи новото ми воинско звание — старши сержант. Освен това ми се полагаше кожен портупей с презраменен ремък, месингова катарама и кобур с шомпол за пистолета.
	{img:serjant.jpg|#Старши сержант Людмила Павличенко}
	След това никога не се разделих с този пистолет „Тулски Токарев“, получен в Севастопол: вземах го, когато отивах в засада, в отпуск в града и, разбира се, на парадни строявания, при евакуацията го занесох в Новоросийск, после в Москва. „ТТ“ стана моят добър талисман. Докато ловувах за фрицове в кримската гора, разчитах — в случай на провал — не толкова на гранатата, която винаги висеше на колана ми, а на „Тотоша“ (така наричаха в нашата армия пистолета на Токарев). Защото нито руснаците, нито немците вземаха в плен снайперисти, застрелваха ги на място. За жените имаше и друг вариант — групово изнасилване преди смъртта*. Затова гранатата — под краката на враговете, седем куршума от „ТТ“ — в тези, които се приближат най-много, а осмият — в слепоочието ми.
	[* Така е загинала снайперистката Т. Н. Барамзина, Герой на Съветския съюз посмъртно. — Бел.съст.]
	Няма да скрия, че пистолетът с тегло 825 грама без пълнителя за осем патрона е твърде тежък за женска ръка. Някои също упрекват руския инженер Токарев, че оръжието му твърде прилича на изобретението на „царя на пистолета“ Джон Мозес Браунинг, особено на модела от 1910 година, белгийско производство. Но трябва ли ние, хората, които се занимават с практическа стрелба, да слушаме абстрактните спорове на теоретиците? Най-важното е, че „ТТ“ отговаряше на всички изисквания на фронта: мощен патрон калибър 7,62 мм, който пробива тухлена стена с дебелина 100 мм, издръжлива оксидирана цев, надежден спусък, удобна дръжка с оребрени панели*…
	[* Този пистолет „ТТ“ модел 1933 г., произведен през 1940 г. с номер „ПА945“, както и други пистолети („Маузер“, „Колт“, „Лугер Парабелум“, „Браунинг“) от личната колекция на Людмила Павличенко сега се намира в Централния музей на Въоръжените сили на РФ. — Бел.съст.]
	Моите другари от полка се приближиха до Севастопол едва на 9 ноември 1941 г. и заедно с цялата 25-а стрелкова дивизия заеха 12-километрови позиции в Трети сектор на отбраната, тоест на Макензиев хребет между реките Белбек и Чорная, на около двадесет до двадесет и пет километра от града. Това бяха хълмове, покрити с гори, прерязани от доста дълбоки долини, наричани тук „балки“. Например Тьомная балка, разположена близо до Камишловската клисура, или Мартиновската балка в близост до Мартиновската клисура. Там имаше и няколко татарски села: Камишли, Белбек, Биюк-Отаркой, Залинкой, Дуванкой, както и възловата железопътна гара „Макензиев хребет“. На повече от 300 метра над морското равнище се намираше имението „Макензи“, понякога обозначавано на картите като „Кордон на горската стража №2“. Имението в края на XVIII век наистина е принадлежало на контраадмирала от руския императорски флот Томас Макензи, шотландски планинец по произход*.
	[* Томас Макензи е първият командир на Черноморска ескадра и основател на град Севастопол през 1783 г. — Бел.прев.]
	По това време вече бяха подготвени стрелковите позиции за защитниците на Севастопол: окопи, съобщителни ходове, блиндажи, землянки, артилерийски и картечни дотове (дълговременни огневи точки) и дзотове (дървено-земни огневи точки). Бойците и командирите от 54-ти и 287-и пехотен полк, Трети полк и Седма бригада от морската пехота, които сега влизаха в нашата дивизия, получиха заповед да заемат позиции на един-два километра западно от имението „Макензи“, което преди това е било завзето от немците.
	Когато пристигнах на позициите на полка, аз се надявах да видя всичките си другари в добро здраве, защото не знаех как са преминали сраженията в северната част на полуострова в края на октомври. Но на командния пункт вместо майор Матусевич, познат на всички ни от отбраната на Одеса, ме посрещна майор Василий Иванович Петраш, който беше прехвърлен при нас от 31-ви полк, където досега командвал батальон. На въпроса ми за Матусевич Петраш отговори, че той е ранен, но вероятно скоро ще се върне в полка. По-нататък пътят ми беше към командния пункт на Първи батальон. Тук, вместо капитан Сергиенко, видях непознат лейтенант, тънък, висок, на около тридесет и пет години, явно от резерва. След като се представих, му дадох документите си. Той бегло ги прегледа, после ме измери със строг, недоволен поглед:
	— Искате да бъдете командир на взвод, другарю старши сержант? Ще се справите ли?
	— Не аз решавам, другарю лейтенант, а командването.
	— Какво командване имате предвид? Например аз съм против това жените да заемат командни длъжности в армията. Вие сте снайперист, ами стреляйте по фашистите. А ще командват тези, на които се полага — и той небрежно хвърли документите ми на масата.
	— И на кого се полага, другарю лейтенант? — не смятах да отстъпвам.
	— На мъжете, разбира се…
	Въпреки това лейтенант Григорий Фьодорович Дромин трябваше да укроти амбициите си. Обясниха му много разбираемо, че решението за моето назначаване е било взето дори не от командира на 25-а дивизия генерал-майор Коломиец, а от командващия Приморската армия генерал-майор Петров. Естествено, това не подобри отношенията ми с настоящия командир на Първи батальон. Наистина Дромин ме остави на мира. Същевременно той не се канеше нито да ме похвали, нито да ме укорява, а още по-малко да ме награждава.
	{img:kolomiec.jpg|#Командирът на 25-а Чапаевска дивизия генерал Трофим Коломиец опитва храната от полевата кухня на 54-ти пехотен полк край Севастопол}
	От командния пункт на Първи батальон криволичеща горска пътека ме изведе до позициите на Втора рота. Армейските сапьори бяха построили на Макензиевия хребет добри, дълбоко вкопани в земята блиндажи. Когато влязох в един от тях, се натъкнах на ефрейтор Фьодор Седих. То беше радост! Три пъти се прегърнахме по руския обичай. Не изглеждаше добре моят стар приятел: беше много отслабнал, прегърбил се, имаше лека рана на лявата ръка. Веднага стоплиха вода за чай в котелката, извадиха захар и сухари и седнахме да разговаряме.
	Мрачни картини описваше Фьодор.
	На позициите на Червената армия край Ишун фашистите бяха влезли в боен контакт с нашите части на 24 октомври. Нашите смело се бранели и провеждали контраатаки. Но постепенно превъзходството на врага в артилерия и авиация се усетило. При това фронтовите позиции били лошо подготвени. Съветските войски били разположени в почти открита степ. Капитан Сергиенко например получил тежка рана на крака със счупване на костта от пряко попадение на мина върху командния пункт на батальона, който бил в обикновен окоп, и го изпратили в дълбокия тил. Под артилерийския огън на врага загинала почти половината от Втора рота. За нейния снайперски взвод да не говорим. В полка останали 600–700 души от щатния състав, който в мирно време е повече от три хиляди бойци и командири.
	„“Вляво на 95-а дивизия настъпваше Разинският полк от 25-а дивизия…" — по-късно си спомни един от участниците в тази бойна операция Л. Н. Бочаров. — „Разинци“ започнаха добре. Тръгнаха дружно, с „ура“, атакуваха хитлеристите с щикове. Втора рота беше вдигната в атака от секретаря на партийното бюро на полка Семяшкин. Повече от сто хитлеристи унищожи Трета рота. Нейният командир, старши лейтенант Ерьоменко, беше ранен, но продължи да ръководи боя… Приморци воюваха в Крим със същата безпримерна смелост както край Одеса, където бяха само преди осем дни. Въпреки това се усещаше, че първият ни успех е несигурен. Пехотата беше много слабо поддържана от артилерията: малко батареи бяха докарани, а и нямаше достатъчно снаряди. Атаката беше предшествана само от петнадесетминутен артилерийски обстрел. Във въздуха я нямаше нашата авиация. Всичко говореше за прибързаност, за неподготвеност на започналото настъпление… По обяд на 26 октомври вече настъпваха германските войски, подкрепяни от голям брой самолети и танкове. В следващите дни врагът, увеличавайки силите си, разви своя успех…"*
	[* Сборник военни мемоари „У черноморских твердынь“. М., 1967, с. 182–183.]
	Фьодор и аз си спомнихме с добри думи за капитан Сергиенко. Докато той командваше Първи батальон, всички ние живеехме добре. Защо, дори не се замисляхме. Опитен, умел офицер, внимателен към нуждите на своите подчинени, но в същото време взискателен, той се радваше на безграничното уважение на бойците. Командирите на полка, подполковник Свидницки, после майор Матусевич, също се вслушваха в съветите му.
	За мен Иван Иванович беше като ангел пазител, и то в много деликатна област. Няма да разкрия тайна, ако кажа, че службата на жените в армията има някои особености. Тяхното поведение в мъжкия отбор трябва да бъде точно, строго, безупречно: никакво кокетство никога и с никого. Но животът си е живот, случваха се и трудности. Не ги създаваха обикновените войници, а „другарите офицери“, които се възползваха от положението на командири и параграфа от военния устав, че заповедта на командира трябва да бъде изпълнена и за неподчинение се отговаря по законите на военното време. Това наричахме „да те харесат“. Затова предпочитах да прекарвам повече време на предната линия, дори под вражески огън. Тук шансът да хвана окото на някой любвеобилен притежател на три или четири „ромбчета“ или „траверси“ на петлиците на яката (тоест на средния и висшия команден състав) беше минимален. Ако това все пак се случваше, командирът на батальона Сергиенко директно питаше мераклията: „Ти какво искаш от нея?“. По някаква причина никой не смееше да му отговори честно. С което ухажването, нетактичните разговори и непристойните предложения обикновено приключваха.
	За съжаление, не знам по-нататъшната съдба на този смел и благороден човек…
	Докато нашият 54-ти полк беше в резерва на дивизията, ние с ефрейтор Седих се заехме с различни организационни въпроси. Трябваше да се приеме попълнението, да се получат и прегледат новите винтовки („трилинейки“ с прицел „ПЕ“), да се проучи повереният на Втора рота участък на отбраната. Тук биеше на очи, че окопите са изкопани плитко, не повече от 50 см, а на някои места изобщо нямаше окопи или съобщителни ходове. Войниците трябваше да се потрудят, и то не със „снайперките“, а със сапьорните лопатки. Имахме честта да видим командира на нашата дивизия, генерал-майор Т. К. Коломиец, сутринта на 10 ноември. Той пристигна на рекогносцировка на местността, обиколи позициите и строго посочи недостатъците: лошо изработени земни укрепления.
	Според щата, установен от Народния комисариат на отбраната на 5 април 1941 г., пехотният взвод е доста голяма група хора: 51 души. Командва се от лейтенант, въоръжен с пистолет, той има заместник с чин старши сержант с картечен пистолет („ППД-40“) и куриер с винтовка „Мосин“ (за връзка с командването). Взводът се състои от четири пехотни отделения, които се командват от сержанти (всичките въоръжени със „СВТ-40“). Във взвода има минохвъргачно отделение (четирима души заедно със сержант плюс минохвъргачка калибър 50 мм). Пиша за това толкова подробно, за да кажа: нямах нищо подобно в мое разпореждане.
	Сега лейтенантите често командваха роти и батальони, което се случваше още от Одеса, където средните командири в частите на Червената армия обикновено излизаха от строя за две-три седмици сражения. Дори е странно да си спомня за взвод от петдесет души: в различни периоди от отбраната на Севастопол във взвода имаше около двадесет до двадесет и петима бойци, но почти никога повече. Картечните пистолети, които войниците наричаха автомати (картечен пистолет „Дегтярьов-40“, по-късно картечен пистолет „Шпагин-41“) с кръгъл пълнител за 71 пистолетни патрона, несъмнено бяха ефективно оръжие за близък бой, но те катастрофално липсваха в пехотните части през първите месеци на войната. Струва ми се, че с около 25–30 „ППД-40“ бяха въоръжени само два взвода от нашето полково разузнаване. Минохвъргачката калибър 50 мм наричахме ротна, в полка по щат трябваше да има 27 броя. Но само по щат…
	В рамките на два дни — 10 и 11 ноември — в полка пристигна попълнение. В по-голямата си част това бяха хора от батальоните морска пехота, които спешно се сформираха в Севастопол в края на октомври. Сега те трябваше да застанат редом до нас, „разинците“, които вече бяхме минали през пещта на войната, и бързо да усвоят сухопътната служба. Те се готвеха да се бият с фашистките нашественици до последна капка кръв, но нямаха представа за тези бъдещи битки. Моряците, които попаднаха в моя взвод, бяха особено изненадани, а при нашето запознанство понякога се разиграваха смешни сценки.
	{img:pehota.jpg|#Морската пехота в окопите край Севастопол}
	Така четирима смели юнаци с черни шапки-ушанки, флотски кители и панталони, както се казва, „широки като Черно море“, нахълтаха в блиндажа и обявиха, че са изпратени в подразделението на старши сержант Павличенко. В този момент прелиствах книгата на Уважаемия Учител и изучавах обясненията му за стрелба в планините. Фьодор Седих, който заедно с трима редници проверяваше затворите на новите винтовки, ги покани да седнат. Те пуснаха мешките си върху пръстения под без да бързат, седнаха на наровете, започнаха да се оглеждат, забелязаха ме, спогледаха се и дружно се заусмихваха.
	— Момиче, ти също ли служиш тук? — попита един от тях.
	— Служа — отвърнах аз.
	— Това е страхотно! — Той намигна на другарите си. — На хубаво място сме попаднали. Саниструкторът е просто чудесна. Честна дума, красавица — не можеш да откъснеш очи от нея. Да се запознаем. Аз съм Леонид. А вашето име?
	— Людмила.
	— Е, Люда, не се мръщи, бъди по-приветлива с моряците. С нас няма да пропаднеш.
	— Тогава ще трябва да застанете пред мен мирно и да докладвате на командира за себе си, както изисква уставът.
	— Къде е командирът? — Леонид се огледа.
	— Командирът съм аз.
	— О, стига, Люда. Що за неуместни шегички?…
	Наложи се строго да обясня на момчетата кой тук е началникът. Силно озадачени, те все пак застанаха в стойка „мирно“, представяха се както се полага и изслушаха първото ми командирско наставление. Изненаданото изражение не слизаше от лицата им. Изглежда, морските пехотинци очакваха, че всеки момент това досадно недоразумение ще бъде изяснено, а присъстващите заедно ще се посмеят на тази нелепа — според тях — ситуация. В края на краищата не може да има такова нещо в нашата армия: жена да е командир на снайперски взвод.
	Впоследствие и Леонид Буров, и тримата му приятели се проявиха в боевете по най-добрия начин. Разбира се, след една седмица тренировки те не можеха да станат истински снайперисти. Но овладяха първоначалните методи за боравене със „снайперката“ и стреляха нелошо под моето ръководство (аз изчислявах разстоянието до целта и им показвах как да нагласят барабаните на оптичния прицел), особено при фронтални атаки на противника. Смели хора бяха те и е жалко, че Буров загина толкова рано…
	Имението „Макензи“, или „Кордон на горската стража №2“, е разположено на плоския връх на хълм, издигащ се 310 метра над морското равнище. То беше заобиколено от гора с гъсти храсталаци от обичайните за Крим хвойна, габър, обикновена драка, дрян, шипки. Ловното стопанство се състоеше от няколко малки едноетажни сгради, градина и парк в непосредствена близост до тях. Старата господарска къща, отдавна превърнала се в руини, се намираше недалеч оттам, но беше почти невидима зад дърветата. Случи се така, че позициите на нашите и германските войски в близост до стопанството се превърнаха във възлов пункт в Трети сектор на Севастополския отбранителен район. Той се намираше на стратегически важен път, водещ към долината Кара-Коба. Ако го завладееше, врагът можеше да излезе в тила на защитниците на града от изток. Освен това, ако отхвърлеха нашите части далеч от стопанството, немците щяха да си пробият път до железопътната гара „Макензиев хребет“, а оттам — към северния бряг на най-големия и най-дълъг залив, което щеше да предопредели съдбата на града.
	В първите дни на ноември фашистите превзеха самото имение „Макензи“, но засега не настъпваха по-нататък. Те трупаха сили за нов удар. Съветското командване смяташе за необходимо да изтласка оттам противника и ожесточените боеве за това място продължиха две седмици, почти до края на ноември 1941 г. Тук бойците и командирите от 54-ти пехотен полк „Степан Разин“ за пръв път проляха кръвта си за легендарния Севастопол. Това се случи на разсъмване на 12 ноември. Нашият батальон водеше бой на позициите северно от имението. Командирът на дивизията, генерал-майор Коломиец, пристигна на командния пункт на полка, за да наблюдава сражението. След като оцени ситуацията, той постави бойна задача на „разинци“: сутринта на 14 ноември да атакуват фрицовете, да ги обкръжат в имението, да ги унищожат и да превземат този пункт.
	{img:razuznavachi.jpg|#Разузнавачи от съветска част в сраженията на подстъпите към Севастопол}
	„Това беше първата ни сериозна контраатака край Севастопол — написа по-късно командирът на славната 25-а Чапаевска дивизия Трофим Калинович Коломиец. — Цялата артилерия на Трети сектор откри огън по предния край на врага и най-близкия му тил в района на Черкез-Кермен (днешното село Крепкое). Предварително се преместих на командния пункт на Втори батальон на «разинци», който нанасяше удара. И оттам наблюдавах атаката. Тя започна успешно. Ротите със стремителен щурм достигнаха първата линия на немските окопи. За няколко минути врагът беше разбит. Докато Втора и Трета рота преследваха хитлеристите, мятащи се из гората, Първа рота преряза пътя Черкез-Кермен — имението «Макензи». Започна обкръжаването на стопанството.
	Фашистите, укрепили се там, яростно се съпротивляваха. Обстрелът беше такъв, че нашите бойци трябваше да залегнат. Гросман (началникът на артилерията на 25-а дивизия. — Бел.съст.) им помагаше с артилерията. Обаче докато артилеристите потушаваха съпротивата на хитлеристите в имението «Макензи», се появи немска пехота откъм Черкез-Кермен. Но «разинци» твърдо удържаха и фашистката атака не успя. После от Черкез-Кермен се появиха свежи немски части и всичко започна отначало. От наша страна в боя бяха вкарани двата резервни взвода. Но това очевидно не бе достатъчно. Майор Матусевич реши да свали една рота от подходите към имението и да контраатакува с нея вражеския резерв… Боят продължи повече от три часа. «Разинци» така и не успяха да завършат напълно своята задача. Но немците понесоха толкова чувствителни загуби, че след това пет дни не предприемаха активни действия срещу нашата дивизия…“*
	[* Сборник военни мемоари „У черноморских твердынь“. М., 1967, с. 203–204.]


>	Осма глава
>	По горските пътеки

	Въпреки това имението „Макензи“ се оказа костелив орех.
	Последната си атака срещу него съветските части започнаха сутринта на 22 ноември. „Разинци“ атакуваха заедно с Втори Перекопски полк на морската пехота. Противникът отчаяно се съпротивляваше. Морските пехотинци успяха да завземат пътя от имението до село Черкез-Кермен, но по-нататък не напреднаха. В средата на деня сраженията бяха преустановени и от двете страни. Имението остана в ръцете на фрицовете.
	„Чапаевци“ се закрепиха на коти 319,6-278,4-175,8, разположени на един километър западно от това злополучно имение.
	Така приключи първият щурм на Севастопол, който продължи 25 дни. Окупаторите не постигнаха почти никакъв успех. Те успяха да изтласкат защитниците на 3–4 километра в Първи сектор на отбраната източно от рибарското селище Балаклава и на 1–2 километра в Трети сектор на СОР* край селата Дуванкой, Черкез-Кермен и имението „Макензи“.
	[* Севастополски отбранителен район. — Бел.прев.]
	На отбранителните позиции започна сравнително спокоен живот.
	Те се простираха на 46 км през кримските долини и планини, обрасли с гори, от морския бряг в Балаклава до плитката и бурна река Белбек. Същата дължина имаше и неутралната полоса, обозначена от двете страни с дълбоки траншеи, криволичещи съобщителни ходове, картечни гнезда, участъци с противотанкови ровове, минни полета и ограждения с бодлива тел (често я опъваха направо по дървесните стволове в гората). Тя достигаше ширина от 100–200 метра. Проходи през нея нямаше. Съвсем незабелязано, особено през нощта, ние, снайперистите, както и нашите полкови и дивизионни разузнавачи, можехме да я пресечем на Макензиевия хребет, тоест по високото било на Камишловската клисура (тя се простираше на няколко километра, започвайки недалеч от голямото село Дуванкой* и продължаваше на северозапад към имението „Макензи“) и по склоновете на Тьомная балка, в непосредствена близост до дерето, чието дъно беше обрасло с камъш.
	[* Сега село Верхнесадовое в Нахимовски район на Севастопол. — Бел.съст.]
	Същите проходи използваха и немските разузнавателни групи. Понякога през гората към нас проникваха две дузини автоматчици, въоръжени с картечни пистолети „МР-40“, по-известни у нас с популярното народно име „шмайзер“, макар че известният немски инженер Хуго Шмайзер нямаше никаква връзка с това оръжие, то се произвеждаше от фирмата „ERMA“. След като се натъкнеха на нашето бойно охранение, те бързо се оттегляха. Нямахме заповед да ги преследваме, но за тренировка можехме да водим прицелна стрелба, докато фашистите се скрият зад дърветата.
	Така беше и този път. Барутният дим все още се стелеше над хълмовете над планините, ехото от последните изстрели се носеше над долините и клисурите, когато до окопите на Втора рота от гъсталака излезе белокос мъж в сиво цивилно сако с раница на гърба. Той много приличаше на горски дух със своята прегърбена, слаба фигура и рошава брада, която стигаше почти до очите му. От изненада войниците на снайперския взвод едва не го застреляха. Той вдигна двете си ръце и закрещя диво: „Свой съм!“. В ръцете си държеше отворен съветски паспорт и някакво удостоверение с кафяви корици и с виолетов печат.
	Отпуснах винтовката си и го попитах кой е, какво прави в бойните позиции на 54-ти полк и как е успял да премине през вражеските патрули. Старецът отговори, че изобщо не било трудно, защото немците не влизат навътре в гората, страхуват се, а той е местният горски пазач и ги заобикаля по почти незабележими пътечки, които никой освен него не знае. После заплака. Сълзите се търкулнаха по бялата му брада и започнаха да падат върху сакото, препасано с ловджийски патрондаш, наистина незапълнен. Няма да скрия, че в първите минути бях объркана. Този инцидент ми изглеждаше много странен. Но по някаква причина Фьодор Седих веднага повярва на стареца. Той ме убеди да допусна горския пазач при нас, да чуем историята му.
	Скоро на топла закуска, донесена в окопите на бойното охранение от старшината, ние обсъдихме историята на егера* Анастас Вартанов. Тя беше много трагична като доста други събития от тази адска война. Фашистка разузнавателна група нахлула в Кордона на горската стража №2, като изпреварила бойните си части. Нещо не им харесали синът на Вартанов, внукът му, а и цялото семейство на горския, и хитлеристите ги застреляли до къщата. Самият Анастас, за щастие или нещастие, сутринта бил отишъл в градското управление, за да напише заявки и да получи овес и сено, за да храни горските обитатели през зимата.
	[* Егер (от нем. Jäger — ловец) — в Русия и Съветския съюз служител в горско стопанство или лесничейство, отговарящ за лова и защитата на животните. — Бел.прев.]
	Сега, по думите на горския, в стопанството „Макензи“ се бил настанил някакъв немски щаб. Край къщата, под дърветата стояли колесно-верижни бронетранспортьори с антени и картечници върху кабините, оръдия с влекачи, коли, мотоциклети с кошове. Там идвали хора, облечени не само в сиво-зелени униформи, но и в черни къси якета и с барети (тоест танкисти).
	Главният обитател бил висок мъж със сини очи на около четиридесет години. Егерът го бил виждал в параден кител с преплетени сребърни пагони и с черно-бял кръст под яката на китела. Той живеел в стаята на разстреляния Вартанов-младши и всяка сутрин се обливал с вода до кладенеца, разтривал се с червена хавлиена кърпа и енергично правел гимнастика.
	— Живеят си за собствено удоволствие — разказваше Анастас, като обираше с лъжицата остатъците от ечемичената каша на дъното на котелката. — Но те трябва да се страхуват.
	— От кого? — попитах аз.
	— От руснаците — отвърна Вартанов. — Казаха ми, че имате някакви пушки със специални прицели.
	— Да, имаме.
	— Трябва да стреляте. Ще ви покажа мястото. Имението ще се вижда много добре. Между другото, не е далеч оттук. През гората, заобикаляйки, на около пет километра. През нощта ще отидем лесно.
	— Искате ли да дойдете с нас?
	— Много искам. Ако не видя това, няма за какво да живея на този свят…
	Желанието на стария горски пазач да накаже враговете за гибелта на семейството си беше ясно за мен. Смятах това за естествено и справедливо. Не може да има прошка за нашествениците за техните зверски действия, за безсмисленото убиване на мирни жители. Земята трябва да гори под краката им. Те трябва да бъдат намирани където и да са и да се унищожават по всякакъв начин. Анастас се обърна за помощ към нас, снайперистите, и ние щяхме да изпълним молбата му, ако информацията, предоставена от него, бъдеше потвърдена в щаба на Севастополския отбранителен район. Отговорът дойде след два дни. Вартанов ни беше казал истината.
	Това запитване беше изпратено не от мен, а от помощник началник-щаба на полка по разузнаването (или ПНЩ-2), капитан Михаил Безродни. Той служеше в 54-ти полк, струва ми се, от юни 1941 г. и командваше двата разузнавателни взвода: конния и пехотния. От конното разузнаване сега нищо не беше останало, тъй като конете бяха изоставени в Одеса. Пехотното го имаше, но намаляло от 46 на 25 души. И преди ми се беше случвало при отбраната на Одеса да взаимодействам с разузнавачите, например да прикривам преходите им през фронтовата линия за „език“. Но тогава батальоните на нашия полк често се сражаваха поотделно, на различни участъци от фронта, и на практика не се срещах с офицерите от полковия щаб. Сега, когато „разинци“ се събраха заедно и на доста близки позиции, срещите с тях — поне с капитан Безродни — станаха по-чести и много полезни.
	Капитанът одобри плана ми за марш до имението „Макензи“, при условие че егерът Анастас Вартанов ще бъде водач на групата. Обаче преди това трябваше да се установи къде точно минава маршрутът, каква е сега ситуацията около Кордона на горската стража №2, с какво може да сблъска групата снайперисти. Отидох на разузнаване на Макензиевия хребет заедно с горския.
	Имах и друга цел. Докато германците провеждаха първия си щурм, трябваше да се мисли за отблъскване на атаките им срещу нашите укрепления, да действаме заедно с всички, да бъдем в общия строй. Със стабилизирането на фронта дойде време, подходящо за индивидуален снайперски „лов“. Но как да започнем, ако изобщо не познавам мястото, не съм свикнала да стрелям в планини, покрити с гъста гора? И изобщо, какво представлява тази гора, която стои като зелена стена и шумоли под поривите на буйния морски вятър?…
	Разсъмването едва започваше.
	Внезапно налетя порив на вятъра. Короните на дърветата се залюшкаха, голите им клони затропаха. В разсейващия се полумрак можеше да ги вземеш за оживели горски създания, а кратките потропвания — за техния тайнствен разговор. Вслушах се и надигнах глава. Над пътеката се беше надвесил странно извит кафяво-сив ствол на клен, наричан тук „лъжеплатан“. Няколко големи оранжеви лапести листа, приличащи малко на човешка длан, все още се държаха там на върха на дълги дръжки. Изведнъж един лист се откъсна и като се въртеше във въздуха, легна на пътечката точно до краката ми. Вартанов посочи с ръка към него: „Вземи го. Това е на късмет“.
	Красивият кленов лист не подхождаше много на есенното ми снайперско облекло — камуфлажно яке с мръсножълт цвят на кафяви петна. Скрих го в джоба си, където лежаха индивидуалният ми санитарен пакет и бучка рафинирана захар, внимателно увита в станиол заедно с щипка сух чай. Захарта, ако се дъвче с чаените листенца, подкрепя добре силите по време на многочасова засада.
	Не знаех каква засада ме чака сега. Просто вървях след горския по едва забележима ловджийска пътечка и оглеждах гората. След безкрайните и пусти одески степи тя ми се стори идеалното място за замаскиране, но изобщо не идеално за точна стрелба. Къде ще полети куршумът, нали той не е заек, та да криволичи между дънерите. Как правилно да изчислиш разстоянието до целта през долчинките, невидими заради избуялия храсталак?
	— От кривия клен до кладенеца има осемдесет и пет метра — каза старият егер. — Запомни го, ще ти бъде полезно, момиче…
	Анастас сякаш четеше мислите ми. Може би на разсъмване, в пълната горска тишина, те се предаваха с изключителна лекота между събеседници, близки по дух. Макар че преди седмица изобщо не подозирах за съществуването на Вартанов, роден в Крим през миналия век в семейство на порусили се арменци, служили предано сто години на императорското семейство Романови, които имали обширни ловни имения на полуострова.
	Целият живот на Вартанов и неговото задружно семейство минал в Кордона на горската стража №2 до имението „Макензи“. Там имало цяло стопанство: жилищна сграда с четири стаи, лятна кухня, баня, плевници за дърва и сено, конюшня, оранжерия до зеленчуковата градина. Егерът работел от съмване до здрач, защото гората се нуждае от постоянна грижа, но се смятал за щастлив и късметлия човек. Къщата му била пълна, по-големият син вече му помагал, жена му била добра, трудолюбива, по-малките деца винаги били нагледани, облечени, обути. Какво толкова не се харесало на немците през онзи ноемврийски ден в неговата къща, проклети да са всичките…
	От клена с извит ствол пътеката се разклоняваше в две посоки. Ако не беше Вартанов, дори не бих забелязала завоя надясно. Гъсти храсталаци, високи почти два метра, бяха избуяли навсякъде тук и като плътна завеса скриваха ниските дръвчета. Старият егер ми ги посочи с ръка и ги нарече „драки“ или „христови тръни“. Според легендата от такива клонки бил тръненият венец на Исус Христос. Те растат най-вече в Средиземноморието и в Северна Африка, но отдавна са се прихванали и в Крим.
	През ноември листата на драките падат и в цялата си красота изпъква основното им оръжие — тръните. Голям брой зигзагообразни издънки, дълги и къси, израстват в различни посоки от сивкавия ствол и върху тях стърчат тръни. Някои са прави като игла, други са като рибарски кукички, остри и извити.
	Обърнах се неловко и един такъв зловреден израстък веднага се закачи за ръкава на камуфлажното ми яке. Трънът беше се забил доста дълбоко в плата. Наложи се да пречупя цялото клонче, поради което в сутрешната тишина сухият пукащ звук прозвуча като сигнал за тревога. От най-близката акация излетя ято синигери. Вартанов се извърна към мен:
	— По-внимателно, другарю командир!
	Скоро видяхме старинен водопровод — ръждясала тръба с диаметър около двадесет сантиметра. Тя водеше до изоставен кладенец. За него подсказваше и „кобилицата“, стърчаща към небето. Гората тук беше по-гъста, дърветата се притискаха едно до друго край източника на животворна влага. Изведнъж отнякъде долетя дрезгава въздишка. Егерът замръзна като вкопан. Аз, като не прецених разстоянието, се блъснах в него.
	В кладенеца — черна дупка в земята, която небрежно беше оградена с големи камъни и наполовина покрита с дъски, беше паднало едно глиганче, малко, със светлокафява четина и с непораснали още бивни. То не можеше само` да се измъкне от капана, въпреки че се опитваше. След като ни видя, горският обитател направи отчаян скок, но пак не успя да се измъкне. То обърна глава, погледна горския пазач с тъмнокафяви тъжни очи и изквича жално.
	— Искаш ли да го застреляш? — попита Анастас. — Пресни свински пържолки, направо радост за войника…
	— Не — отвърнах аз и любопитно разглеждах глиганчето. — Харесвам го. Още е малък. Нека живее.
	Егерът някак се развесели. Намери един дълъг дебел клон недалеч от кладенеца, пъхна го под корема на глиганчето, вдигна го, пренесе го на земята и го пусна. Спасеното животно не се освести веднага. Като се обърна от едната страна към другата, глиганчето изквича, сякаш не вярваше в своето освобождение. После скочи на крака, отърси се и като трошеше нападалите сухи клони, хукна с всички сили далеч от проклетото място. Сред храстите се мярна само завитата му като тирбушон опашка.
	Не можах да удържа смеха си.
	Не одобрявах и сега не одобрявам лова на животни. Горските обитатели ми се струват беззащитни и нещастни пред хората, въоръжени със скорострелни пушки. Друго е било в древни времена, когато князът сам е излизал с копие срещу мечка. Такава борба според мен е била по-честна и справедлива.
	Ако се съди по картата, с която ме беше снабдил капитан Безродни, неутралната полоса завършваше зад кладенеца и оттам започваше територията, завзета от немците. Седнахме да си починем. Не си струваше да пием вода от кладенеца, където току-що се бе изкъпало глиганчето. Имах манерка, пълна с преварена вода. Сухата дажба, дадена ми от ротната кухня, се състоеше от парче ръжен хляб и две резенчета розовееща сланина, поръсени с едра сол и смлян черен пипер. И на това бяхме доволни. Вартанов, който бе получил същата суха дажба, започна да ми разказва за кримската гора.
	Егерът я обожаваше, познаваше я отлично и това знание беше наследствено, преминало у него от баща му. Анастас каза, че съм постъпила правилно, като пуснах на свобода глиганчето, и гората ще ми се отплати с добро, защото в гората като в храм трябва да спазваш нейните вековни обичаи и никога да не убиваш напразно, за забавление. Попитах егера дали е лесно да се намери пътят в горския гъсталак и да не се заблудиш сред дърветата.
	— Лесно е — отвърна старецът. — В края на краищата те са като хора. Всяко си има характер. Дърветата се различават по видове, възраст, цъфтеж и плододаване. Аз виждам техните лица и фигури. Те са много различни. Ако искаш, и ти ще ги видиш…
	Трудно беше да се възприемат сериозно тези аргументи. Те приличаха на приказка, на легенда, но аз не прекъсвах Вартанов. Нека говори, нека ме научи на горския живот. Досега не разбирах нищо и с известно объркване разглеждах дебелите стволове на брястовете и кленовете, които ограждаха кладенеца. Дъждовната студена сутрин им придаваше мрачни цветове. Нещо не ми се вярваше много, че ще мога да се адаптирам тук и да чета тайнствената горска книга…
	Към имението „Макензи“ излязохме от северозападната страна, когато слънцето вече се издигаше. За да видя по-добре мястото, се наложи да се изкача на едно дърво. Доста дълго наблюдавах през бинокъла отмерения живот в тила на немската Единадесета армия. По пътя между имението и село Залинкой редовно се придвижваха немски коли и хора в куртки и шинели с миши цвят. Кримските татари с бели полицейски ленти на ръкавите се чувстваха прекрасно. Те охраняваха бариерата близо до имението и поздравяваха фрицовете, като се изпъваха в стойка „мирно“.
	Около дванадесет часа по обед се появи полевата кухня и доловихме съблазнителната миризма на картофена супа с месо. Около петдесет войници с котелки се събраха край кухнята. След като получиха порциите си, те не се разотидоха веднага, разговаряха помежду си, пушеха, чакаха да им налеят кафе. На низшите чинове в германската армия не се полагаше истинско кафе, а заместител, и миризмата му не беше от най-приятните.
	След обяда от къщата излезе онзи синеок офицер с преплетени сребърни пагони. Вече разпознавах вражеските униформи. Този беше майор от артилерията, награден с орден „Рицарския кръст“, както и със сребърен „Щурмови пехотен знак“. Вратата на къщата, от която се появи, беше на около сто метра от моето дърво. Отбелязах това върху хартиения лист, наречен „карта на стрелбата“, който беше прикрепен към полевата ми чанта.
	Майорът запали пура и заедно с ординареца си, който държеше някаква папка в ръце, се качи в лек автомобил „Опел капитен“. Подскачайки по неравностите, колата пое по пътя, но не към село Залинкой, а към село Черкез-Кермен. Там, според докладите на нашето разузнаване, се намираше щабквартирата на Единадесетата армия, в която живееше и нейният командващ, генерал-полковник Ерих фон Манщайн.
	Навярно майорът бързаше на съвещание при своя началник генерал.
	На листа аз изобразих в условен вид цялото стопанство на горския: къщата във формата на квадрат, стопанския двор и хамбарите — като триъгълници, селския път — с извита дебела линия и с две чертички — бариерата на пътя. Разстоянията между тях определях на око. В центъра на композицията имаше много забележим ориентир — голям белезникав камък, набразден от дупки и пукнатини. Така излиза на повърхността скалният варовик, както често се вижда по склоновете и върховете на кримските хълмове и планини, принадлежащи към геоложкия тип „куеста“.
	В планините вятърът на практика е постоянно явление.
	Обърнах внимание на факта, че по дърветата около имението тънките клони се клатят, листата се люшкат силно, над пътя се върти бял прах. Значи скоростта на вятъра е умерена: 4 до 6 метра в секунда. Неслучайно снайперската поговорка казва: „Пушката стреля, вятърът носи куршума“. Ако изберем тази позиция, тогава вятърът ще бъде страничен за нас, духащ под ъгъл 90 градуса. При подобни условия и на разстояние 100 метра изчисленията на снайпериста са прости: хоризонталната странична корекция ще бъде 3 сантиметра, в хилядни — 0,15. Вярно е, че има още едно обстоятелство: когато теренът се издига над морското равнище, атмосферното налягане се променя (плътността на въздуха намалява). В този случай се увеличават далечината на траекторията и полетът на куршума. Обаче Потапов пишеше в книгата си „Ръководство за точни стрелци“, че в планини с височина, по-малка от 500 метра (тук височината не надвишаваше 310 метра), надлъжният вятър може да бъде пренебрегнат, но страничният непременно трябва да се вземе предвид, защото причинява значително отклонение на куршума.
	След като слязох от дървото, показах работата си на Вартанов. Беше много изненадан. Нямаше смисъл да обяснявам всичко нарисувано на горския пазач, но егерът ми помогна, като ми каза разстоянието от портата на имота до варовиковия камък — 43 метра. Попитах го за вятъра и чух разказ за това, как през ноември-декември тук духат силни ветрове от север и североизток, които носят дъжд и мъгла.
	Решихме да не се бавим с подготовката за операцията, тъй като данните можеха да остареят. След моя доклад капитан Безродни ме предупреди, че в нападението при имението „Макензи“ ще трябва да ръководя стрелбата на цялата група, защото във взвода имаше много новобранци. Още не бяха научили наизуст балистичните таблици, не бяха виждали изобщо забележителната книга на А. Потапов, не знаеха всички тънкости на точната стрелба в планините. А атаката щеше да бъде внезапна, бърза и всеки куршум трябваше да попадне в целта — в това беше ключът към успеха на цялата операция.
	Състава на групата определихме веднага. Естествено, в нея влизаше Фьодор Седих, който по мое предложение наскоро бе произведен младши сержант. Фьодор, смел човек, изпитан в много битки, по някакъв начин се оправяше дори с балистичните таблици. Неговата физическа сила и издръжливост бяха извънредно големи. След като се посъветвахме, взехме с нас от новобранците Леонид Буров. Бившият морски пехотинец показваше голямо усърдие в службата и в обучението. Очевидно искаше някак да заличи впечатлението, което ми направи на първата ни среща. Трябва да отбележа, че той успя. Имаше способности за свръхточна стрелба. Третият снайперист бе землякът на Фьодор, сибирякът Иван Перегудов. Той дойде в полка с попълнението още в Одеса.
	Капитан Безродни ни даде двама войници от взвода за пехотно разузнаване. Те стреляха с всички видове оръжие, владееха техники за ръкопашен бой, неведнъж бяха ходили в немския тил. Аз не ги познавах, но ПНЩ-2 ме увери, че това са най-добрите му хора. В полковото разузнаване най-добрите хора обикновено са твърде независими и аз помолих капитана да им обясни, че в този рейд няма да търпя никакви глупости, те трябва да ми се подчиняват безпрекословно. Той го направи по присъщия си ироничен начин:
	— Момчета, предупреждавам ви, старши сержант Людмила Павличенко е сериозно момиче и не обича шегичките. Само нещо да сгафите — и ще получите удар с „финка“ в крака…
	По заповед на Безродни дадоха на разузнавачите два съвсем новички автомата „ППШ-41“ и лека картечница „ДП“ с три резервни диска. Аз взех моята наградна „Света“, снайперите — винтовките си „Мосин“ с прицел „ПЕ“. Дълго мислих с какво да въоръжа Вартанов. Той умееше да стреля само с еднозарядна пушка „Бердан-2“ с надлъжно плъзгащ се затвор. Естествено, ние нямахме такива стари берданки, затова го въоръжихме с обикновена „трилинейка“. Освен оръжията взехме в похода сапьорни лопатки, бойни ножове „финки“, манерки с вода, сухи дажби, боезапас от по 200 патрона и пет гранати на човек. Както винаги на колана ми беше пистолетът „ТТ“ с два пълнителя — шестнадесет патрона. Впрочем, ако в такава акция се наложеше да използвам пистолет, то нещата отиваха на зле…
	Но пистолетът не ми потрябва.
	На разсъмване се приближихме до имението и заехме позиции според нашия план, в тила на хитлеристите. Аз, заедно със стария егер — срещу къщата, държейки на мушка входа към нея; тримата снайперисти — петнадесет крачки наляво; двамата разузнавачи — петнадесет крачки отдясно, тяхната цел беше средата на поляната и варовиковия камък, до който спираше полевата кухня. Вятърът се появи малко по-късно и задуха на пориви, като се усили до 8–9 метра в секунда. Неговата посока беше ясна: под ъгъл 90 градуса спрямо нашата позиция. Пресметнах страничната поправка на оптичния прицел и показах на подчинените си знак с пръсти, така че и те да нагласят прицелите на винтовките си.
	Немците — много дисциплинирани войници, се събраха на нужното място в точното време, в нужния брой. Полевата кухня пристигна в 11:37 и започна да раздава храната.
	Наблюдавах ги през бинокъла и чаках да се струпат по-близо до кухнята. Държах на прицел един висок унтерофицер с две напречни ивици на пагоните, тоест кандидат за офицерско звание. Той се открояваше между другите, говореше гръмогласно нещо, редниците го слушаха. Най-накрая унтерофицерът отиде до готвача, който разливаше супата с черпак. Главата му в униформеното сукнено кепе се озова точно между трите линии в окуляра на прицела ми. Май че моментът бе дошъл.
	Командирът винаги стреля пръв и това е сигнал за останалите членове от групата, които го чакат с нетърпение и незабавно пристъпват към изпълнение на заповедта, дадена по такъв необичаен начин.
	Открихме ураганен огън от три точки. Куршумите полетяха в сиво-зелената тълпа, започнаха да я разкъсват на парчета, да повалят враговете на земята. Немците нямаха оръжия и не можеха да ни отговорят веднага. Освен това мнозина бяха убити още в първите минути от нападението. Сред тях — унтерофицерът и готвачът, които получиха горещ подарък от моята „Света“.
	Артилерийският майор изскочи от къщата, щом чу изстрелите и крясъците. Куршумът го прониза между веждите. Ненапразно посветих толкова време на изучаването на тази позиция. Старият егер също стреляше, и то доста точно. Той улучи ординареца. През поляна, покрита с труповете на фашистите, се втурнахме към къщата. Извадих документите на майора от джоба на китела му, отрязах с финката единия пагон и Рицарския кръст, измъкнах офицерския пистолет „Валтер“ от черния кожен кобур на колана му. В това време разузнавачите нахлуха в сградата, като стреляха с автоматите. Искаха да вземат щабните документи.
	— Партизанен! — разнесе се вик оттам.
	Свързочникът ефрейтор не успя да съобщи нищо повече на началството си, тъй като получи куршум в гърдите. Всичко, което лежеше пред него на масата — карти, заповеди, доклади, книга с кодове — се озова в смелите бойци от 54-ти пехотен полк „Степан Разин“. Докато се измъквали оттам, те грабнали и плътно натъпкана раница, висяща на стената, и свалили от гърдите на часовоя, паднал до вратата, картечен пистолет „МР-40“.
	Групата ни напусна бойното поле така бързо, както и атакува. Тичахме през гората почти километър и половина. Оттегляхме се на югоизток по една ловна пътека, която знаеше Вартанов. Той ни водеше към неутралната полоса, но през деня не биваше да я пресичаме. Горският пазач си беше набелязал едно отдалечено убежище: дървена барака, наполовина враснала в земята, недалеч от извор сред високи дървета, чието подножие беше обрасло с гъст храсталак от „драки“ и бодлива хвойна. Там паднахме на земята от невероятна умора. Анастас, който не влезе в къщата, а наблюдаваше действията ни от поляната, благородно се самопредложи за часовой. Останалите, легнали върху меките рижави иглички под хвойната, заспахме непробуден войнишки сън.
	Три часа по-късно сякаш ми зазвъня будилник. Отворих очи. Нещо се беше променило в гората. Вятърът бе утихнал, застудяло бе. Температурата на въздуха не надвишаваше пет градуса, а плътен облак с млечен цвят бавно се спускаше по склоновете на планината. Дърветата, очакващи да се потопят в него, сякаш бяха се вцепенили, източени нагоре. Истина ми беше казал старият егер: те се страхуват от есенната мъгла.
	Вартанов и Фьодор Седих взеха да шетат край извора. Изкопаха дупка в земята и там запалиха малък огън. Пушекът му се смесваше с мъглата и затова не беше опасен за групата. Над огъня висеше доста голяма котелка, не наша, а взета назаем. Водата кипна. На плосък камък войниците наредиха канчета, манерки, хляб, нарязан на дебели филии, блокчета концентрат от грахова супа, които се канеха да разтворят във врящата вода.
	Фьодор с усмивка ми показа немската раница, която разузнавачите ловко бяха отмъкнали в суматохата от стената на стаята в къщата. Плячката ни дойде много добре, защото съдържаше продукти, които бяха съвсем недостъпни за обикновените защитници на Севастопол. Дадох разрешение да ги използваме сега. Вероятно това беше дажбата на господин майора: консерви със сардини в олио, няколко шоколадови блокчета, пакети със сухари, щафета пушен салам, увит в станиол, половинлитрова бутилка коняк. В очакване на празника разузнавачите радостно потриваха ръце.
	Нападението срещу щаба на врага сега им изглеждаше много успешно. Според тях аз имах главна заслуга за този успех и бойците с уважение разговаряха с мен.
	Докато се приготвяше обядът, аз се заех със собствените си трофеи. Първо разгледах внимателно пистолета „Валтер“. Оръжие от тази система за първи път попадаше в ръцете ми. При румънските офицери ми попадаха доста остарели австрийски „Щайер“ модел 1912 г., леки италиански „Берета“ модел 1934 г., мощни немски „Лугер парабелум“ модел 1908 г. и белгийски револвери „Наган“ модел 1895 г., които изобщо не обичах заради трудностите при презареждането на барабана им.
	„Валтер Р-38“, разбира се, бе един от най-добрите продукти на немската оръжейна индустрия по време на Втората световна война. Той беше компактен, лесен за употреба и поддръжка, подходящ за различни задачи. Пистолетът се отличаваше с надежден предпазител. Освен това спусъкът му беше мек. Спусъчният му механизъм позволяваше стрелба чрез самозареждане и с предварително дръпнато петле. Както се оказа по-късно, капитан Безродни също харесваше „валтерите“.
	Успях да разбера едно-друго от документите на хитлеристкия офицер. Например неговото име, фамилия, дата на раждане, местата на сраженията, в които бе участвал майорът. Бойният му път, увенчан с лаври, минаваше през територията на Чехословакия, Франция, Полша. Една красива руса жена, прегърнала две момчета, гледаше право в обектива на фотоапарата и се усмихваше. На гърба на снимката чернееха ясни букви: „Herz! Mit Liebe, Anna…“*. Писмото й, доста дълго, също беше тук. Не можех да го прочета, само видях, че майорът е написал отговор на жена си, но не бе успял да го изпрати.
	[* Сърце мое! С любов, Анна… — Бел.прев.]
	„Да, драги ми бароне Клемент-Карл-Лудвиг фон Щайнгел, тук не ти е Франция. Руснаците не предават без бой своите главни градове. Така че напразно се появихте тук с танкове и оръдия…“ — помислих си и скрих вражеските книжа в полевата си чанта.
	Вартанов и Седих наредиха истинска трапеза на плоския камък, отвориха консервите със сардини, нарязаха салама, сипаха супа в трофейните алуминиеви котелки, а в канчетата на войниците наляха коняка по братски — на седем порции. Леонид Буров предвидливо ми подаде канчето, а бойците, чакащи думите ми, замълчаха.
	— Отлична работа, момчета! Така да ни върви винаги — казах аз.
	Конякът ще изгори гърлото и ще сгрее вътрешностите ми, чуждата храна ще изостри вкуса, а походната супа от концентрат, приготвена на открит огън, ще е най-апетитна сред хората, с които наскоро си преживял смъртна опасност. Има невероятно усещане за единство в такъв празник и аз го ценя високо. Ненапразно нашите предци, побеждавайки враговете, са пирували на бойното поле. Братнината — голяма чаша, пълна с вино или бира — се предавала от ръка на ръка и всеки можел да накваси устни със сладката напитка на победата.
	Докато цял час слушаше тихите ни разговори за това, кой и как е стрелял, къде е тичал и какво интересно е видял в кратките минути на битката, Вартанов мълчеше, но внезапно заговори. Старият егер тържествено помоли да го приемем в редиците на снайперския взвод, да го обучим на изкуството на снайперската стрелба, за да може, подобно на нас, да унищожава врага в тези позиции до къщата му, до гробовете на близките му. Той каза, че от сега нататък сърцето му се е успокоило и затова в знак на благодарност ще учи нас, смелите и успешни млади войници, да живеем и да ловуваме в кримската гора.
	Долу-горе подобно решение чух от капитан Безродни, когато му занесох доклада и трофеите: немските щабни документи, открити в убития офицер, неговия орден и майорски пагон. ПНЩ-2 не криеше удовлетворението си от получената от нас информация. Възползвайки се от доброто му настроение, зададох въпрос за горския пазач и препоръчах да го вземем на постоянна служба независимо от немобилизационната му възраст. Подкрепих искането си с подарък — пистолетът на барон Фон Щайнгел, което направи нужното впечатление. Капитанът, след като скри подаръка в чекмеджето на масата, обеща да обсъди този въпрос с командира на полка майор Матусевич.
	В крайна сметка доброволно встъпилият в редиците на Червената армия Анастас Арташесович Вартанов беше приет за боец в нашия взвод. По-късно в заповед до 54-и полк ни обявиха благодарност за проявената смелост и находчивост по време на нападението в тила на врага. На всички снайперисти, включително и на мен, записаха в личната сметка по седем унищожени фашисти. Макар че кой можеше да ги преброи тези войници и офицери в сиво-зелени униформи, които останаха да лежат край разстреляната полева кухня? Според мен имаше поне шестдесетима души: убити, тежко ранени (в корема) и леко ранени…
	В началото на декември 1941 г. в Севастополския отбранителен район имаше мрачно лошо време с леки слани през нощта. Това не е попречи на защитниците на града да работят за подобряване на полевите укрепления, които бяха повредени по време на първия щурм.
	Дълговременните огневи точки се ремонтираха, оборудваха се с кабелна телефонна връзка, траншеите и съобщителните ходове се задълбаваха. Работата по предните линии на нашата 25-а Чапаевска дивизия наблюдаваше дори най-висшето командване. Често ни посещаваха генерал-майор Петров, вицеадмирал Октябърски, членовете на Военния съвет на Приморската армия и Черноморския флот.
	„Сред гъстия зелен храсталак ние слизаме в съобщителните ходове и аз водя моите началници към траншеята на първата линия на отбраната — спомня си впоследствие нашият командир на дивизията Т. К. Коломиец. — Криволичещият ход е почти незабележим отгоре. Изкопан е под гъсти храсти. Само на някои места е било необходимо да се закрие ходът с трупи, да се замаскира с камъни. Недалеч от траншеята — разклонение. В нишата има телефон. Табелка показва пътя към най-близкия медицински пункт… Ето я и траншеята. Няма нужда да се навеждаш — тя е изкопана в цял човешки ръст. Боецът от дежурната смяна съобщава, че на неговия участък за наблюдение врагът се държи спокойно. От траншеята тръгва ход към неутралната полоса, внимателно прикрит с привързани към колчета клонки от вечнозелени хвойнови храсти.
	— Там има двойни окопи — обяснявам аз. — Те са изнесени на пет-шест метра напред. Такива окопи намаляват загубите по време на артилерийски обстрел. Врагът бие по траншеите, а нашите хора са напред. И да се наблюдава оттам е по-удобно.
	… В окопа има двама бойци. Над тях козирка. На подложки от дъски са поставени гранати и резервни картечни дискове. На клин, забит в стената, виси бъчонка с вода…“*
	[* Сборник военни мемоари „У черноморских твердынь“. М., 1967, с. 219–220.]
	При нас се появиха и ротни, доста големи землянки, изкопани на 400–500 метра от предната линия. Там слагаха две или три печки „буржуйки“ и дълги пейки покрай стените, укрепени с дъски. Получаваше се нещо като клуб. Вечер там се събираха войниците, свободни от наряд. Там се провеждаха събранията, комсомолски и партийни, изнасяше се политическа информация за личния състав, провеждаха се срещи на командири.
	За подобряването на живота на фронтовата линия до голяма степен помагаше и въвеждането в строя на банно-пералния комплекс на Северната страна. Сградата бе открита от интендантите и ремонтирана с помощта на местното население. Сега бойците от фронта редовно ходеха на баня. При това те сменяха бельото си и бичът на окопния живот — въшките, за щастие, не получи широко разпространение сред войските по време на отбраната на Севастопол.
	Затишието и преходът към позиционна война изискваха промяна в тактиката на снайперистите. Те ставаха все по-важни участници в сблъсъка с фрицовете. Непрекъснатото наблюдение на неутралната полоса, разузнаването, ловът на вражески войници и офицери по техните предни линии — с това трябваше да се занимаваме сега. Най-напред трябваше внимателно да се разгледа стрелковата позиция, отредена за Първи батальон, пространството пред нея, включително неутралната полоса и позициите, които си бяха устроили фашистите от 132-ра пехотна дивизия на Вермахта.
	Бяхме на северния склон на Камишловската клисура, на около километър и половина западно от кота 278,4. Дългият полегат склон имаше странна повърхност: падинки, хълмове, варовикови камъни. Гората го покриваше неравномерно, в нея имаше и обширни поляни, и непроходими гъсталаци, а също — купища паднали и пречупени от снаряди дървета. Тук растяха всички основни кримски породи: скален дъб, бял бряст, кленът на Стевен, дива ябълка, бяла акация, черен бъз (между другото и храст, и доста голямо дърво, високо до шест метра), хвойна (дървета и храсти). Натрупах всички тези знания от разказите на Вартанов, който придружаваше мен и моя снайперист наблюдател Фьодор Седих при рейдовете ни в неутралната полоса и някои прилежащи към нея райони на територията, окупирана от немците. Търсехме места, подходящи за снайперски засади: закрити, открити, главни, резервни, фалшиви, позиции за „скок“, отводни (тоест предназначени за бързо изтегляне).
	Разклонените и дълбоки съобщителни ходове, изкопани в каменистата почва на полуострова от съветските сапьори и обикновените пехотинци, излизаха направо в неутралната полоса. Те ни помагаха да стигнем до нея незабележимо дори и на дневна светлина, въпреки че най-доброто време за снайпериста е час и половина след полунощ. Носехме си малки лопатки, понякога кирка, брадва, големи ножове. За устройване на закрита позиция използвахме сгъваеми метални рамки, бронирани щитове, фалшиви пънове, изработени от подръчни материали, по-специално от нарязани автомобилни гуми, облепени с дървесна кора. На фалшивите позиции слагахме „кукла“ — манекен, облечен в каска и шинел — и огледалце, закрепено на разцепено дървено колче.
	Но имаше места, които особено харесвах.
	Например един дълбок окоп в хвойновите гъсталаци, където земята, покрита с няколко слоя синкавозелени игли, беше не само мека и топла, но и запазваше приятната им миризма. Тя е абсолютно непоносима за всички видове горски паразити. Следователно няма комари, мравки, дървояди, оси, мухи и други врагове на снайпериста, които му пречат да се концентрира и да стои неподвижно в продължение на часове.
	Зад белезникавосивия варовиков камък, добре прикриващ позицията отляво, лежеше голям скален дъб, повален от вятъра и полуизгнил от старост. Поветът странно беше оплел дебелите му могъщи клони, разперени в различни посоки. Оксидираната цев на винтовката, промушена между тях, разбира се, изглеждаше като клон на неопитния наблюдател. Беше много удобно да наместя винтовката сред клоните и да лежа облегната на дънера, когато земята в гората е влажна.
	„Драките“ с неприятни тръни обикнах като прекрасно, невероятно растение. Издънките им, а тези тънки, ниски дървета винаги растат на групи, създаваха ефект като от тюлена завеса, метната върху подножието на брястове, кленове и акации. Всички ясно различими очертания изчезваха. А и димът от изстрела бързо се разсейваше сред тях…
	За горски лов моят лична „СВТ-40“ не беше подходяща.
	След като я почистих старателно (с промиване на канала на цевта с воден разтвор от калцирана сода) и я смазах с оръжейно масло, аз увих подаръка на генерал-майор Петров в зебло, после я прибрах в калъфа и я закачих на стената в моята землянка. Нека „Света“ да почива и за известно време да стане парадно оръжие. Работна винтовка ще ми бъде безпроблемната, надеждна „трилинейка“. Тя има по-тих изстрел, по-добра точност и прицелът „ПЕ“ е с четирикратно увеличение.
	С винтовката „Мосин“ на рамо, на колана с паласки, пистолет „ТТ“, нож финка в метална ножница, манерка, малка лопатка в калъф и две гранати, отивах с Фьодор Седих след полунощ до неутралната полоса в една от „лисичите дупки“ (така наричахме нашите благоустроени снайперски постове или засади). Пътя намирахме по прорези на дърветата, по специални знаци, оставени предварително. Но местността въпреки това трябваше да се знае наизуст като стиховете на Пушкин в училището.
	На позицията обикновено прекарвахме няколко часа, като наблюдавахме с бинокъл предния край на фрицовете. Промените, които се случваха там: появата на отделни войници и офицери, изкопни работи за укрепване или създаване на нови картечни гнезда, преминаване на превозни средства, смяна на караула, пристигане на полевата кухня, поява на куриер при щабната землянка, прокарване на телефонен кабел между различни участъци, работа на сапьорите на ново минно поле и други подобни неща — всичко това записвахме, нанасяхме го на картата и след това докладвахме на командира на нашия батальон лейтенант Дромин.
	Трябва да кажа, че в началото на декември 1941 г. немците се държаха на фронтовата линия доста безгрижно. Те вървяха из позициите си в цял ръст. Вероятно мислеха, че руснаците нямат снайперисти и затова неутралната полоса с ширина 150–200 метра е непреодолимо препятствие за точни изстрели. Ние прекратихме това почти веднага, като унищожихме дванадесет души за два дни: десетина войници и двама офицери. Отговорът им беше бесен минохвъргачен обстрел. Фашистите стреляха час или два с леки минохвъргачки „5sm leGrWr.36“, каквито имаха във всеки пехотен взвод. От една „лисича дупка“ ние веднага се местехме в друга, оборудвана дълбоко в гората, и оттам наблюдавахме как мините, тежащи 910 грама, се пръскаха до бившето ни убежище сред дърветата, като припламваха с малки оранжеви кълбета и разпръсваха десетки дребни осколки наоколо. Наричах това действие на врага „концерт немска класическа музика“.
	Но се случваше да отида и сама във вражеския тил. Това можеше да стане само на един много малък участък от неутралната полоса, където гората се превръщаше в непроходим гъсталак. Старият егер ми показа там едва забележима пътечка, скрита от високи шипкови храсти и габър. През храсталаците трябваше да се промъквам или пълзешком, или сгъната на три ката, или пък след като режа с нож наведените до земята клони. Затова пък пътечката извеждаше към черен път, минаващ на около половин километър от предната линия на немците. Оказа се, че войниците на 132-ра пехотна дивизия на Вермахта много обичат този път. Той свързваше (съдейки по документите, иззети впоследствие от загиналите) командните пунктове на двата й полка: 436-и и 438-и.
	Позиция за стрелба си избрах зад един завой на пътя, обрасъл отстрани с шипки. Под храстите си направих плитък окоп, бруствера изградих от камъни, покрих го с торф. Земята тук беше рохка, затова работата ми спореше и не отне много време. Освен това използвах похват, който знаех още от времето, когато учех в Снайперската школа на Осоавиахим: заравях манерка, пълна до половината с вода, и вкарвах в гърлото й единия край на гумена тръба, а другия слагах в ухото си. Нали през почвата добре се предават звуците от стъпки, придвижване на техника и изкопни работи.
	За да разпознае такива звуци, по-точно — сянката на звуците, снайперистът трябва, образно казано, „да се превърне в слух“, тоест да забрави за всичко наоколо и да концентрира вниманието си в най-висока степен, което изисква голям разход на енергия. Не по-малко вглъбяване изисква и вековната гора. Трябва да се разтвориш в нейното пространство, да останеш безмълвен, неподвижен, сякаш си някакво дървоподобно същество. Само Вартанов можеше да я усеща с кожата си, да диша в същия ритъм с нея, напълно да разбира всичките й знаци и явления. За мен, коренната гражданка, не беше лесно да постигна такова състояние. Изискваше се огромно усилие на волята…
	Чух шум от двигател на мотоциклет през тръбата дълго преди самият мотоциклетист да се появи на пътя, извадих от вътрешния джоб на ватенката патрон с „тежък“ куршум и го заредих в цевта. Войник в черна кожена куртка спря до шипките, за да се наслади на тъмночервените им плодове. Шипките обикновено е най-добре да се берат в края на есента, да се сушат и консумират на чай. Може би фрицът не знаеше това. Той се увлече да бере замръзналите плодове в шепа и да се опитва да ги яде.
	Изстрелът в тишината на ранната и студена зимна сутрин прозвуча силно, но пътят в този момент беше пуст и нищо не ме заплашваше. Бързо извадих документите от куртката му и свалих от рамото на убития издута полева чанта, висяща на дълъг ремък. Падна ми се и картечен пистолет „МР-40“ с два резервни пълнителя. Никакви други вещи, с изключение на кутия цигари и запалка, не намерих в мотоциклетиста. Машината му — едноцилиндров лек „DKW RT 125“ — стоеше отстрани на пътя. Техниката на врага задължително трябва да се поврежда. Наложи се да стрелям в мотора. Не посмях да стрелям в резервоара, защото огънят би привлякъл вниманието на врага към пътя, а аз все пак трябва да се махна някак си оттук.
	Улучването на целта е само половината от работата на снайпериста. Втората половина, не по-малко важна, е да се върне безопасно до позицията на воинската си част. През август 1941 г. писах на сестра си, че се каня да докарам сметката си до хиляда хитлеристи. Но за да унищожиш хилядния фашистки бандит, трябва 999 пъти да останеш жив след точния изстрел по врага, който на всяка цена иска да се разправи с теб.
	Разбира се, бих искала неотстъпно да следвам правилото, което си бях създала: нито ден без убити врагове. Но, уви, невинаги се получаваше.
	Първо, фрицовете станаха много по-предпазливи. Започнаха като нас да се окопават дълбоко в земята. Второ, врагът засили наблюдението на неутралната полоса. Нощем фашистите често изстрелваха осветителни ракети, а през деня водеха обезпокоителен огън с картечници и минохвъргачки. Немски разузнавателни групи започнаха да действат на същата тази територия и ако откриеха наши засади, ги унищожаваха или минираха. На противопехотна мина, скрита до паднал дъб, се взриви на 11 декември наша снайперска двойка. Така загинаха Леонид Буров и друг боец от моя взвод, също постъпил в 54-ти полк от морската пехота.
	Впрочем първата половина на декември 1941 г. на предните позиции на Севастополския отбранителен район премина относително спокойно.
	{img:ataka.jpg|#Атака на морската пехота на хълмовете край Севастопол}
	При хубаво време извършваха въздушни нападения както нашата, така и немската авиация. Корабите на Черноморския флот: крайцерите „Червен Крим“ и „Червен Кавказ“, лидерът на разрушителите „Харков“, разрушителите „Железняков“, „Способни“ и „Незаможник“ — редовно обстрелваха с далекобойните си оръдия вражеските тилове. Радвахме се, когато над главите ни със свистене прелитаха техните снаряди калибър 180 и 102 мм. Случваше се съветски части със силите на една-две роти да провеждат разузнаване с бой в някои участъци на фронта. Фрицовете правеха същото. Например на 8 декември се чу силна канонада доста по` на запад от позициите на нашия батальон, зад Камишловския железопътен мост, взривен наскоро. Това бяха бойците от 8-а бригада на морската пехота, които с мощна поддръжка от артилерията отначало отблъснаха противника от позициите му, но на следващия ден, когато фрицовете вкараха в действие своята щурмова авиация и танкове, се оттеглиха.


>	Девета глава
>	Вторият щурм

	На 16 декември ни очакваше тържествено събитие.
	На командния пункт на 54-и полк, разположен в Камишловската клисура край село Камишли, командирът на дивизията, генерал-майор Коломиец, щеше да връчи правителствени награди на десетина от моите полкови другари, които се бяха отличили при отбраната на Одеса. Този ден се върнах от снайперска вахта в гората доста късно и веднага си легнах. Но лейтенант Дромин ми нареди да отида там, за да поздравя наградените от името на Втора рота. Освен мен имаше и представители на другите ни подразделения, около четиридесет души.
	Първи произнесе слово Т. К. Коломиец. Той говореше, че нашата велика родина винаги отбелязва подвизите на командирите и бойците от Червената армия и призова да се сражаваме край стените на Севастопол толкова смело, колкото и при Одеса. Втори говори командирът на полка, майор Матусевич. Той увери генерала, че „разинци“ ще оправдаят оказаната им чест. Трети, както се полагаше, взе думата военния комисар на нашия полк, старши батальонен комисар Малцев. Той говори за комунистите и комсомолците, даващи пример за смелост и мъжество в боевете.
	След това пристъпиха към връчването на наградите. Така лично видях триумфа на доблестния сержант от картечната рота Нина Онилова, която получи орден „Червено знаме“. Когато дойде моят ред, аз произнесох, обръщайки се към нея, подходяща за случая реч, наистина съвсем кратка.
	Денят беше ясен, слънчев, немного студен. Зимната вечер догаряше бързо. Когато се върнах на позициите на Втора рота, седнах върху едно паднало дърво и запалих лулата си*. Подари ми я Анастас Вартанов след успешното ни нападение срещу имението „Макензи“. Тя беше единствената ценна вещ, която му останала, след като германците опустошили къщата му. Старинната турска лула, направена от корен на круша и с кехлибарен мундщук, изглеждаше необичайно. И това беше награда, само че от обикновен човек.
	[* Лулата, торбичката за тютюн и двете сребърни табакери на Л. М. Павличенко се намират в Централния музей на Въоръжените сили на РФ. — Бел.съст.]
	Лесно се научих да я използвам: да я натъпквам правилно, да я разпалвам бавно и да поддържам тлеенето на сухите трошички тютюн в полираната до блясък чашка от тъмнокафяво дърво. Чашката приятно топлеше ръката ми. Мундщукът сякаш омекотяваше дима и удължаваше удоволствието на пушача, което неволно предразполагаше към размисли.
	Щом днес другарите командири си припомниха сраженията за Одеса, то и моите мисли се върнаха към тези скорошни събития. Първите уроци в трудната и опасна школа на войната преминахме с голяма полза за себе си, станахме по-зрели, поумняхме, закалихме характерите си, привикнахме спокойно да гледаме смъртта в очите и умело да я мамим. Без такива умения няма истински войник.
	С Нина Онилова ли да се мерим по броя на унищожените врагове? В щаба на 25-а пехотна дивизия й бяха зачели 500 фашисти, пратени на оня свят. До средата на декември 1941 г. аз имах малко повече от двеста. Но най-важното е, че те спряха да воюват, да тъпчат земята ни, да убиват нашите сънародници. Може би внезапната им гибел щеше да вразуми другите нашественици, които идваха тук, надявайки се на лесна и бърза плячка…
	— За първи път виждам момиче да пуши с лула — чух зад гърба си приятен баритон.
	Огледах се. Към поваленото дърво се приближаваше един младши лейтенант. Вече го бях виждала някъде. Не в 54-ти полк, но много вероятно в 287-и или 31-ви, които също воюваха с нашата дивизия в Одеса. Той беше висок, строен, широкоплещест мъж със сини очи и тъмноруса коса, на около тридесет и пет години. Седна на падналото дърво до мен, извади табакера от джоба на шинела си и я отвори. Там имаше цигари „Казбек“ от офицерската дажба. Младши лейтенантът ми ги предложи. След като се поколебах, взех една. Той също си извади цигара, после щракна със запалката. Запушихме.
	— С какво пълните лулата? — попита офицерът.
	— С махорка — отвърнах аз.
	— И не е ли силна?
	— Силна е. Но свикнах.
	— Забавно — продължи той. — Красивите момичета обикновено не пушат лули.
	— Значи аз съм некрасива и необикновена.
	— За това, че сте необикновена, знае целият петдесет и четвърти полк, Людмила Михайловна — каза той с уважение и ме погледна. — Но въпросът за женската красота е доста сложен. Какъв да бъде нашият идеал диктуват времето, модата, обичаите. Аз например мисля, че сте красива…
	В този наш първи разговор той се държеше вежливо и деликатно. Веднага се представи: Алексей Аркадиевич Киценко от град Донецк, призован в армията през юни 1941 г., воювал в редиците на 287-и полк, имал средно техническо образование (електротехник), бил сержант, след това старши сержант, а офицер станал наскоро, на 30 ноември тази година, след като завършил ускорените курсове за среден команден състав към щаба на Приморската армия. Причината за неговото запознанство с мен беше много проста. Киценко бе назначен за командир на нашата Втора рота и сега обикаляше бойните й позиции, за да се запознае с личния състав и да проучи отбранителните съоръжения, които предстоеше да се защитават.
	Алексей Аркадиевич говореше гладко, граматически правилно и дори остроумно. Той завърши историята си със смешен разказ за изпитите в офицерските курсове. Негов приятел при сглобяването на пистолета „ТТ“ толкова се развълнувал, че загубил някакъв детайл. Сглобил пистолета, но той вече не можел да се разглоби и не стрелял. След продължителни консултации комисията решила, че изпитът е издържан: знанията за личното оръжие са налице, а какво ще става по-нататък, вече не е в нейната компетентност.
	Накратко, той ми направи добро впечатление. Надявах се, че няма да изчезне при по-нататъшната съвместна служба. Към това мога да добавя, че мъже от този тип: високи, представителни, синеоки блондини — обикновено ми харесваха. В себе си ги наричах „викинги“, смели воини от далечните северни морета…
	Откъде можехме да знаем, че през тази тиха вечер окупаторите завършват подготовката за втория щурм срещу Севастопол, като докарват последните от 645 полеви и 252 противотанкови оръдия. Освен това те вече са разположили зад неутралната полоса 378 минохвъргачки от различни калибри и сега имат по 27 оръдия на един километър от фронта, а ние — само 9. Повече от двеста бомбардировача и изтребителя ще атакуват съветските позиции, а ние имахме само деветдесет самолета.
	Зад билото на Макензиевия хребет, покрито с къдрави гори, се бяха строили в бойни формации три германски пехотни дивизии: 22-ра, 24-та и 132-ра. Те се готвеха да нанесат удар между Трети и Четвърти сектор на Севастополската отбрана, тоест на тесния участък между имението „Макензи“ и връх Азиз-Оба, за да пробият към северната страна на най-големия залив на Главната военноморска база на Черноморския флот. Ако фашистите стигнеха до неговите брегове, градът, напълно обграден откъм сушата, вече нямаше да може да устои. Доставките по море — а вече беше останал само този път — на попълнение, боеприпаси, оръжие, храна тогава щяха да спрат.
	В 6:10 ч. на 17 декември 1941 г. фрицовете откриха ураганен артилерийски и минохвъргачен огън по позициите на защитниците на града. Земята се разтресе. Грохотът, воят, свистенето на снарядите и мините бяха оглушителни и изглеждаха непоносими. Ние, скрити в нашите дълбоки убежища в земята, очаквахме края на тази какофония. Боеприпасите на врага, дори такъв пресметлив като германците, не можеха да бъдат безкрайни. Артилерийският обстрел наистина продължи около двайсет минути. После вражеската пехота премина в настъпление по всички направления. В небето се появиха двумоторни „юнкерси“ и „хайнкели“. Те бомбардираха не само града, но и предната линия на съветските войски.
	{img:razchet.jpg|#Разчет на немска 105-милиметрова гаубица обстрелва Константиновския форт на Севастопол}
	За това писах вече след войната:
C>
	… Сега врагът смяташе да нанесе главния удар в друго направление, от района на Дуванкой през долината на река Белбек и село Камишли към североизточния край на Северния залив. Нашествениците възнамеряваха да разсекат предната линия на отбраната, да обкръжат части от Четвърти сектор и да стигнат до Севастопол. В района на връх Азиз-Оба, на север от Макензиевия хребет, хитлеристите съсредоточаваха основните сили на своята 11-а армия. Освен това, за да си осигурят успешни бойни действия, там струпваха спомагателни резерви… Противникът възнамеряваше да завърши тази операция за четири дни, на 21 декември.
	Използвайки естествените условия на района, в някои части на фронта фашистките автоматчици успяха да проникнат в тила на нашата отбрана. Те разчитаха да обкръжат съветските подразделения. Маньовърът на хитлеристите се провали. Нашите изтребителни групи, състоящи се главно от комунисти и комсомолци, локализираха действията на противника. Вражеските автоматчици бяха обкръжени и унищожени.
	Първият ден на втория щурм не донесе успех на хитлеристите. Във въздушните боеве и от огъня на зенитната артилерия те загубиха девет самолета. Имаха големи загуби на танкове* и жива сила. Врагът се сблъскваше с все по-нарастващата съпротива на пехотните части и подразделенията на морската пехота, които го въвличаха в тежък и продължителен бой.
	[* Руските военни историци и досега спорят имало ли е немски танкове край Севастопол. В спомените си фелдмаршал Ерих фон Манщайн („Проиграни победи“, изд. „Прозорец“, 2017 г.) пише, че не е имал танкове край Севастопол, а само един дивизион щурмови оръдия „StuG III“ и разузнавателните бронетранспортьори на пехотните дивизии. — Бел.прев.]
	Сред частите на Приморската армия славно воюваха бойците от артилерийския полк, командван от подполковник Богданов. Преди това те се сражаваха геройски край Одеса.
	Артилеристите на Богданов винаги стояха близо до предния край и имаше случаи, когато трябваше да отблъскват атакуващата пехота на врага. В трудните моменти на големи настъпления самият Богданов излизаше в неутралната полоса и коригираше огъня на полка си. Безстрашието и мъжеството бяха основни качества на артилеристите.
	Боевете се водеха не само на сушата, но и по море.
	Моряците от крайцера „Червен Крим“, командван от капитан втори ранг Зубков, се сражаваха смело в тези дни. Неговият екипаж — артилеристи, машинисти, електротехници, торпедисти — самоотвержено отразяваше яростните атаки на фашистките бомбардировачи. Плаващата крепост прикриваше съветските кораби, които влизаха в Севастополския залив, водеше унищожителен огън по пехотата и техниката на врага. Артилеристите на кораба не знаеха умора. Те нанасяха смъртоносни удари, зашеметяваха врага с изненадващи атаки.
	Веднъж в разгара на битката вражески снаряд избухна до оръдието на старшина 2-ри клас Михайленко. Командирът на оръдието и част от разчета бяха ранени. Но оръдието не спря да стреля. Старшината бе заменен от матрос. Въпреки загубите, корабната артилерия действаше безотказно.
	В града знаеха по име много герои от Севастополската отбрана.
	Популярно беше името на командира на миночистач Дмитрий Андреевич Глухов. Неговият катер първи излезе да обезврежда акустичните мини. Да ги хващат, беше много опасно. Тези мини затова и се наричаха акустични, защото избухваха от незначителни звукови вибрации… Без страх от опасността миночистачът на Глухов обезвреждаше тези мини. Само няколко часа трябваха на екипажа от смелчаци, за да разчистят напълно подхода на корабите към залива.
	Спомням си друг подвиг на този екипаж. Керван от тежко натоварени съветски транспортни съдове плаваше към Севастопол. Охраняваше го звено катери под командването на Глухов. Фашистките разузнавателни самолети откриха корабите и насочиха към тях своите бомбардировачи. Бомбите летяха със свистене и вдигаха огромни водни стълбове. Много пъти бомбардировачите се опитваха да атакуват транспортните кораби, но огънят на нашите катери ги прогонваше. Съветските кораби стигнаха невредими до местоназначението си.
	Славните защитници на Севастопол бяха вдъхновени от първите победи на съветската армия край Москва.
	В опит да обезцени значимостта на нашите победи и някак си да възкреси мита за „непобедимостта“ на своята армия, хитлеристкото командване постави пред своите войски, разположени край Севастопол, задачата да превземат града без оглед на загубите.
	21 декември беше срокът, определен от фашистите за нахлуване в града. Те искаха превземането на Севастопол да съвпадне с половингодишнината на войната със Съветския съюз. Врагът напредваше. За Севастопол се създаде изключително трудна ситуация. Решаваше се съдбата на по-нататъшната му отбрана. На 20 декември в Ставката на Върховното главно командване беше изпратен доклад за сериозната ситуация. В отговора на Ставката, получен четири часа по-късно, се съобщаваше, че на командващия Черноморския флот е наредено да изпрати в Севастопол части от морската пехота, попълнение и снаряди…*
	[* Откъс от брошурата „Героична легенда. Отбраната на Севастопол“, написана през 1958 г. от Л. М. Павличенко. — Бел. Съст.]
C$
	Сред военните съединения на 25-а Чапаевска дивизия сутринта на 17 декември, първият ден на щурма, особено тежко беше положението на бойците и командирите от 287-и пехотен полк, които заемаха позиции край връх Яйла-Баш и южния край на Камишловската клисура. Срещу тях настъпваше немска пехота от няколко батальона с подкрепата на десет танка. Скоро ръкопашният бой вече се водеше в окопите на 5-а рота от Втори батальон на този полк. В него се отличи младши политрук Голубични. Той прободе с щик шестима фашисти, беше ранен, но остана в строя.
	По обед се наложи бойците на 287-и полк да се оттеглят в село Камишли. В пет часа вечерта вече бяха на 800 метра източно от селото, а 9-а рота беше обкръжена и геройски отблъскваше атаките на хитлеристките автоматчици. Към края на деня полкът отстъпи още по-далеч — на североизточните склонове на Камишловската клисура.
	Тежък удар издържаха и войниците от 2-ри Перекопски полк на морската пехота, които бяха част от нашата дивизия. Като се хвърляха в атаки с щикове, те удържаха настъплението на фрицовете, но бяха принудени постепенно да отстъпват и се закрепиха чак на позициите до западните склонове на кота 264,1. Артилеристите от 69-и полк им помогнаха да се откъснат от врага. Те стреляха с оръдия калибър 76 мм с право мерене и унищожиха десет вражески танка.
	Тези яростни схватки се водеха на около километър отляво на разположението на 54-ти полк. „Разинци“ също водеха престрелки с хитлеристите, но не бяха подложени на такъв силен вражески натиск. Няколко пъти немските пехотни вериги навлизаха в неутралната полоса, разчистена от храсти и дървета, но посрещнати с плътен картечен, автоматен и пушечен огън, поддържан от минохвъргачките, те залягаха и след това се изтегляха назад.
	Два дни гърмя канонадата на Макензиевия хребет. Фашистите не успяха да разбият нашия фронт, да постигнат решаващ превес над защитниците на Севастопол. Руснаците се хвърляха в контраатаки и завладяваха отново предните си позиции, превзети от немците.
	На участъка на Първи батальон сутринта на 19 декември настъпи тишина. Но изведнъж врагът започна интензивен обстрел с големокалибрени оръдия и минохвъргачки. Свикнали бяхме вече и се скрихме в нашите землянки с покриви „на три ката“. После бойното охранение съобщи за появата на немска техника. На поляната, дрънчейки с веригите си, изпълзяха щурмово оръдие „StuG III“ с късо, като отсечено оръдие, и бронетранспортьор „Sd.Kfz. 250/1“, който непрекъснато стреляше с картечницата, монтирана зад брониран щит върху кабината. Веднага след бойните машини се движеха около два батальона стрелци и автоматчици. Нашата противотанкова батарея взе на прицел щурмовото оръдие. Пехотата трябваше да се справи с верижния бронетранспортьор.
	{img:bronetr.jpg|#Полуверижният бронетранспортьор на немската пехота Sd.Kfz. 250/1, въоръжен с картечница „MG-34“}
	Според плана на комбата Дромин, при общото настъпление на немците срещу позициите на Първи батальон бойците от снайперския взвод трябваше да се намират до картечарите и заедно с тях да отблъскват вражеските атаки, целейки се в офицери и унтерофицери. Беше ми разрешено да заема предварително подготвен скрит окоп в неутралната полоса, за да стрелям от засада по фланга на настъпващите, да унищожавам картечните гнезда и разчетите на минохвъргачките.
	В момента картечното гнездо само се приближаваше със скорост около 25 км в час. Ниската и немного голяма на размери почти шесттонна бронирана машина „Sd.Kfz. 250/1“ в бежов цвят на кафяви и зелени петна се обръщаше с лявата си страна, като непрекъснато обсипваше с куршуми пространството пред окопите на Първи батальон. На борда й ясно се виждаха черно-бял кръст и тактическият номер „323“, което означаваше: 3-ти бронетранспортьор от Втори взвод на Трета рота. Разстоянието намаляваше. Бронетранспортьорът се приближаваше до отдавна прострелян ориентир — нисък пречупен ствол на млад бряст. Погледнах през оптичния прицел „ПЕ“ на моята „трилинейка“.
	Предстоеше за една минута да реша задачка по балистика.
	Първо, бронетранспортьорът имаше доста високи бордове и следователно главите на картечарите, които така безстрашно работеха с „MG-34“, бяха на разстояние повече от два метра над земята. Моят окоп, дълбоко вкопан в земята, имаше бруствер, висок 20 сантиметра, а „снайперката“ беше поставена върху него. Между линията на прицелване и хоризонта на оръжието се образуваше ъгъл от тридесет и пет градуса, наречен „ъгъл до мястото на целта“, и сега той беше положителен. Следователно прицелът трябваше да се установи с понижение.
	Второ, бронетранспортьорът се придвижваше. Това означаваше, че е необходимо „изпреварване“, тоест дулото на оръжието трябва да се води по посока на движението на целта и пред нея в зависимост от скоростта й. Да се пресметне изпреварването на дистанция 200 метра, е лесно. Куршумът от „трилинейката“ ще стигне до нея за 0,25 секунди. През това време немският бронетранспортьор щеше да измине четири метра. След като използвах в изчисленията си понятието „една хилядна“, завъртях страничния барабан върху металната тръбичка на прицела с няколко деления, после леко натиснах спусъка с показалеца си. Винтовката привично ритна с приклада си рамото ми, от дулото проблесна мигновено пламъче.
	С това стрелбата на картечницата от купола на „Sd.Kfz. 250/1“ приключи.
	Войниците се свлякоха на дъното на бронетранспортьора. Каските не ги спасиха. Руските куршуми долетяха отдолу и ги улучиха в очните кухини. Унтерофицерът, командир на екипажа на бронетранспортьора, постъпи много глупаво. Изненадан, той се надигна от задната част на кабината, за да разбере защо замълча картечницата. Нали врагът стреляше само отпред, а предната част на машината беше защитена с бронирани плочи, дебели около сантиметър и половина. Нямаше време да помисли за снайперист: куршумът ми прониза слепоочието му.
	Но тези, които внимателно наблюдаваха атаката от командния пункт на немския разузнавателен батальон, естествено, се сетиха.
	Буквално минута по-късно върху горичката, където се намирах, се стовариха залпове от 81-милиметрови немски минохвъргачки „Gr.W“. Имах тук и резервно, по-дълбоко и по-добре оборудвано укритие. Като се претърколих три пъти през лявата си страна, почти стигнах до него. Обаче не мина, а тежък снаряд изведнъж раздра въздуха, изхвърли нагоре буци пръст, клони, парчета дърво и паднали листа. Сякаш горещата лапа на огромен звяр ме блъсна в дясното рамо, остра болка прониза дясната ми плешка, а после настъпи тъмнина.
	Съвзех се от студа.
	Шинелът и маскировъчният халат на дясното ми рамо и на гърба се бяха превърнали в парцали. Каската с разкъсана каишка се търкаляше наоколо. Дървената ложа на винтовката беше строшена, цевта се бе изкривила, оптичния прицел изобщо го нямаше. Най-лошото беше, че короната на акациевото дърво, пречупено от снаряда, беше паднала и ме притискаше към земята, без да мога да се надигна. Болката бе концентрирана между гръбначния стълб и дясното ми рамо. Но не можех да стигна до раната и сама да я превържа. Чувствах само, че кръвта ми изтича. От нея подгизваха фланелката и гимнастьорката на гърба ми.
	Притъмняваше. В гората беше много тихо. Отнякъде се носеше ехото на далечна канонада. Но тук боят вероятно беше приключил. Как е завършил? Къде са моите другари сега? Докъде са успели да стигнат фрицовете? Ще ме потърсят ли?…
	В мозъка ми, замъглен от болката, голямата загуба на кръв и все по-засилващия се студ, думите се разпадаха на срички, губеха смисъла си, изчезваха. Вместо тях идваха видения. Първо неясни и смътни. После — други, които имаха очертания, фигури, лица. Но аз се подготвях за смъртта и си мислех, че сега трябва да видя хората, които бях загубила след няколко месеца война. Към мен се приближи майка ми Елена Трофимовна, галено наричана в нашето семейство Ленуся, мой добър приятел и съветник, която сега живееше в далечната Удмуртия. Появи се и строгото лице на баща ми. „Белови не си отиват толкова лесно!“ — фразата му не прозвуча, а сякаш се отпечата в мозъка ми. Ето го сина ми Ростислав, моят скъп и любим Моржик, пораснал много за шестте месеца, в които не се бяхме виждали, вече не дете, а издължило се момче. Той протегна ръка към мен: „Мамичко!“. Ръката беше топла. Усетих докосването й и с мъка отворих очи.
	Голите клони на дърветата, осакатени от артилерийския обстрел, чернееха на фона на сивото зимно небе. Последният лъч на залязващото слънце все пак се промъкна през печалната им плетеница и падна върху блестящите доспехи на викинг. Ярки проблясъци пламнаха на шлема му с вдигнато забрало.
	Но това беше последното видение на замъгленото ми съзнание. Всъщност над мен се беше надвесил младши лейтенант Алексей Киценко, облечен в шинел, с каска, леко бутната към тила, с автомат, преметнат през рамото. Той говореше нещо и аз чух думите му:
	— Люся, не умирай!… Люся, моля те! Люся, недей, моля те!
	Как командирът на Втора рота беше успял да ме намери в тази гора, просто не можех да си представя. След него се появиха и войници. Те раздигнаха отломките от акацията. Алексей ме взе на ръце и ме занесе от горичката до окопите. Там нашата санитарна инструкторка Елена Палий разряза шинела и гимнастьорката ми, стегнато превърза раната и така спря кървенето. Киценко помоли командира на полка за неговия лек автомобил. С колата за двайсет минути бях закарана от склона на Камишловската клисура до Инкерман, където в подземни галерии се намираше дивизионният медсанбат №47, както и полевите болници №316, 76 и 356.
	За трите дни на втория щурм там бяха попаднали около три хиляди ранени войници и командири от Приморската армия. Но този огромен подземен медицински център беше предвиден да помогне на много хора. Имаше две добре оборудвани операционни зали, превързочни, изолатори, различни медицински кабинети (физиотерапия, стоматология и др.), стаи за лечение на болните.
	В приемното отделение разпределяха бързо ранените и аз попаднах в операционната зала, където едновременно оперираха на четири маси ранени в корема и в гърдите. Имах късмет. Хирургът на нашия дивизионен медицински батальон Владимир Фьодорович Пишел-Гаек, отличен лекар и прекрасен човек, извади осколката от гърба ми и затвори раната с три шева. Тъй като загубата на кръв беше голяма и общото ми състояние бе доста тежко, той възнамеряваше да ме изпрати на Голямата земя. Късно вечерта на 19 декември от Каменния пристан в Южния залив щеше да отплава транспортният кораб „Чехов“, на него вече бяха качили над четиристотин тежко ранени войници и офицери, които бяха оперирани в подземните галерии.
	Ако това се беше случило, ние с Алексей Киценко никога повече нямаше да се видим. Вероятно и моята военна кариера тогава щеше да бъде по-различна. Но командирът на Втора рота изчакал до края на операцията, придружил ме до стаята и след това поговорил с хирурга. Помолил го да не изпраща старши сержант Павличенко от Севастопол, като обещал, че кръв за мен охотно ще дадат не само червеноармейците от Втора рота, но и целият Първи батальон на 54-ти пехотен полк — и то не само за мен. Като начало младши лейтенантът предложил хирургът да вземе кръв от него.
	Предложението относно червеноармейците от ротата и батальона беше малко вероятно. Никой не би пуснал бойците от предната линия в тила, докато фашистите настъпват. Обаче очевидно Алексей Киценко имаше дар да убеждава и Пишел-Гаек му повярвал. Какви специални думи беше намерил Алексей за разговора с лекаря, не знам. Може би неговата любов ги е подсказвала. Лекарят разбрал това и променил решението си. Останах в болницата две седмици и половина, през които младши лейтенантът ме навести няколко пъти.
	Кратките ни срещи бяха много сърдечни.
	Командирът на ротата идваше при мен с различни подаръци: ту с блокче трофеен белгийски шоколад, намерен в чантата на убит немски офицер, ту с малък флакон парфюм „Красная Москва“ (в обсадения Севастопол някои магазини все още работеха), ту с половин дузина копринени носни кърпички, поръбени с дантела (подарък от прекрасните севастополски жени). Той разказваше подробно и увлекателно за фронтовия живот на нашия роден 54-ти пехотен полк „Степан Разин“.
	Например на 20 декември голяма група вражески автоматчици под прикритието на танкове пробила в съветския тил между 54-ти полк, 3-ти и 2-ри Перекопски полк на морската пехота, но я унищожили с помощта на пристигналите навреме морски пехотинци от 7-а бригада. Немците не се кротнали и в нощта на 22 декември един батальон фрицове отново пробил между „разинци“ и морските пехотинци от 3-ти полк. Пробивът бил ликвидиран с помощта на дивизионния резерв, изпратен от генерал-майор Коломиец. Това била рота от моряци в безкозирки (въпреки студа) от Перекопския полк. Освен това те си донесли… матраци. Но ги оставили на позициите и тръгнали в атака. Немците открили бесен огън, но моряците въпреки това настъпвали и в края на краищата ги разбили. На бойното поле останали 300 убити хитлеристи, както и техните оръжия: 11 тежки и 7 леки картечници, 2 минохвъргачки и 300 карабини. „Разинци“ също участвали в това славно дело, хвърлили се в атака на нож. За да им помогне, командващият Приморската армия изпратил и три танкетки. Наистина от тях нямало никаква полза: затънали в гората сред падналите дървета, наложило се после да ги изтеглят на буксир.
	{img:morskite.jpg|#Разузнавателна група от морската пехота се връща от акция с трофейни немски автомати}
	Затова пък на 22 декември блестящо се проявили войниците и офицерите от един дивизион на корпусния 265-и артилерийски полк. След като останали без пехотно прикритие, те стреляли с оръдията и гаубиците с право мерене на дистанция 300–400 метра по тълпата атакуващи хитлеристи и спрели врага.
	На 24 декември фашистите възобновили настъплението си срещу позициите на 54-ти полк, положението станало много трудно, но нашите удържали. В същото време от щаба на армията дошла заповед: да се събере оръжието, останало на бойното поле, както наше, така и вражеско. Вечерта на 29 декември два батальона немци внезапно атакували позициите ни на североизток от имението „Макензи“. Тази атака също била отблъсната от полковата артилерия.
	Плановете на командващия Единадесета армия на Вермахта, генерал-полковник Ерих фон Манщайн, който искал да посрещне новата 1942 г. в Севастопол, не се осъществиха. Жалко е, че аз не успях да дам своя принос към действията на защитниците на града и завинаги да положа на кримска земя дузина-две поборници за „европейска цивилизация“.
	Аз не можех да разкажа на Алексей Киценко нищо интересно. Той знаеше за точните ми изстрели по бронетранспортьора, както и за артилерийския обстрел, който последва, иначе нямаше да ме търси в гората. Странните видения на тежко ранената снайперистка за него едва ли имаха никаква стойност.
	Никога не бих му признала моите фантазии, които и досега ме изненадват със съвпадението си с реалността. В ушите ми звучаха думите му: „Люся, не умирай!“ — и в очите ми неволно нахлуваха сълзи, макар че изобщо не съм сантиментален човек.
	Всичко останало се случи някак от само себе си.
	След като ме изписаха от болницата, Алексей ме заведе на позициите на нашия Първи батальон — направо в командирската си землянка. Беше я украсил: на масата, скована от току-що рендосани дъски и покрита с плат, бе сложил гилза от 45-милиметров снаряд със зимен букет от зелени хвойнови издънки и клончета клен с по чудо оцелели жълто-червени листа. В подземното помещение, осветено от мъждива акумулаторна лампичка, те светеха като два фенера. Сервиран беше и обяд: калайдисани чинии с тънко нарязан черен хляб и салам, отворена консерва със задушено месо, варени картофи в котелка, манерка с водка.
	— Днес е специален ден, Люся — каза той много тържествено, наведе се към вазата, откъсна един лист, приличащ на човешка длан, и ми го подаде. — Малък сувенир за теб, единствена моя. Сега ти предлагам ръката и сърцето си.
	Съгласих се. Няма да крия, събитията се развиваха твърде бързо, но на война няма време да мислиш особено дълго. Днес сме живи, а утре… Никой не знаеше какво щеше да се случи утре. Имах една-единствена молба и тя първоначално учуди Киценко. Казах му, че първият ми съпруг също се казваше Алексей. Не исках да си спомням за този човек и ще наричам младши лейтенанта другояче: Льоня. Той се засмя, прегърна ме и разреши:
	— Наричай ме както искаш, скъпа!
	{img:kicenko.jpg|#Людмила и Алексей Киценко}
	Ние с него наистина подадохме рапорт до командването с молба да оформим нашите отношения по установения начин. Рапорта подписаха и командирът на батальона лейтенант Дромин, и полковият командир майор Матусевич. Този документ, заверен с полковия печат, беше приет за изпълнение в щаба на 25-а Чапаевска дивизия. Нашите бойни другари ни намекваха за сватбено тържество, но по-скоро на шега, отколкото сериозно. Севастополци бяха отбили втория щурм, но бяха понесли и тежки загуби — 23 хиляди убити, ранени, безследно изчезнали. В някои роти от нашия полк бяха останали по 60–70 бойци. Тежки загуби имаше например сражаващата се недалеч от нас в Четвърти сектор на отбраната край връх Азиз-Оба и село Аранча 8-а бригада на морската пехота. В началото на втория щурм тя наброяваше около три и половина хиляди души, а към 31 декември бяха останали малко над петстотин. На такава ситуация подхождаше повече не весел сватбен пир, а тъжен помен… Съпругът ми Алексей Аркадиевич Киценко беше с единадесет години по-възрастен от мен. Семейният му живот, подобно на моя, отначало не бил особено успешен. По настояване на властната си майка той се оженил рано и за жена, която тя избрала за него. Последвал скандален развод, придружен от различни неприятни детайли. Въпреки това на тридесет и шест годишна възраст неговият характер, добър и благ по природа, се бе закалил и вече нищо не можеше да отклони младши лейтенанта от избрания от него път. Като командир той имаше безспорен авторитет сред подчинените си. Като съпруг винаги се грижеше за мен и ме предпазваше от всякакви беди, доколкото това е възможно на предната линия на фронта. С него за първи път почувствах какво е любов, взаимна и всепоглъщаща, и бях напълно щастлива в онези дни.
	Навярно блиндажът с пръстени стени и нисък покрив от три реда трупи не прилича на уютно семейно гнездо. Но ние си живеехме добре в него, с комфорта, който можеха да си позволят един фронтови офицер и съпругата му. Оттам отивах в гората на лов за врагове, пак тук се връщах, знаейки, че по всяко време на денонощието ме чака бака с гореща вода на печката-буржуйка, чаша сладък чай, чиста фланелка, нар, застлан с ватирано одеяло. А ординарецът на командира на Втора рота ще вземе от кухнята обяд или вечеря и ще ни ги донесе.
	Меденият месец много положително се отрази на стрелбата ми със снайперската винтовка. Куршумите летяха отлично — само по зададената траектория — и сякаш сами откриваха целта. Понякога ми се струваше, че омагьосаната гора е одобрила моя брак и ми помага, като избутва самоуверените фрицове ту на заснежена поляна (да проверят заложените мини), ту на пътя (да свържат разкъсан телефонен кабел), ту на най-високото дърво (да коригират артилерийския обстрел). От гъсталака на гората, вледенена от януарския вятър, любовта ме водеше обратно. Противникът често съпровождаше моето преминаване през неутралната полоса с обичайния си „концерт немска класическа музика“, изпълняван от минохвъргачки. Молех за помощ нашите картечари, като ги виках или вдигах над храстите малката сапьорна лопатка. Те започваха престрелка и така се измъквах жива от гората.
	Към моите лични успехи редниците от снайперския взвод се отнасяха правилно: опитваха да вземат пример, бързо да усвоят различните методи за маскировка и да подобрят владеенето на оръжието. Значителна част от първоначалното обучение на бойците, които дойдоха при нас от походните роти, докарани от Новоросийск, сега пое Фьодор Седих. За храброст и мъжество по време на втория щурм той получи воинско звание сержант. Помагаше му редник Анастас Вартанов, който отдавна вече беше изучил „снайперката“ и прилагаше с хитрина ловджийските си умения срещу окупаторите. Понякога за нагледно обучение вземах със себе си в гората като наблюдатели тези новаци, които показаха способности за точна стрелба. Нали този тънък занаят е по-лесен за разбиране, когато работиш редом до майстора.
	Знаех и какво говореха войниците за мен.
	Първо, те мислеха, че съм омагьосана, а магия срещу смъртта ми е направила в едно стопанство край Одеса някаква баба-знахарка, която съм спасила от румънците. Второ, те твърдяха, че никой не може да ме открие в гората, защото там зад мен върви без страх от нищо самият господар на гората — Леший. Той ме защитава с огромното си дървесно тяло от враговете и с ръцете си коренища привлича куршумите и осколките, насочени срещу мен. Третата легенда (според мен всички те бяха съчинени от стария егер) се отнасяше до моите способности. Аз, видиш ли, съм се научила от Леший да чувам какво се случва на километър наоколо, да виждам нощем както през деня, да се движа из горските пътечки абсолютно безшумно, да се крия там, където никой не би могъл. Затова и прякорът ми в полка е толкова странен — Рисът.


>	Десета глава
>	Дуелът

	От първите дни на януари 1942 г. на фронта настъпи относително затишие.
	Артилерийските престрелки между съветските и немско-фашистките войски продължаваха. Тук работеха и далекобойни оръдия калибър 305 мм от бреговите батареи №30 и 35, и гаубици калибър 152 мм, и 122-милиметровите оръдия на 134-ти и 265-и артилерийски полк, базирани в нашия Трети сектор на отбраната, и корабните оръдия на крайцерите и разрушителите, които докарваха в Севастопол попълнение, боеприпаси, храна, техника. При хубаво време активно действаше авиацията. Тя бомбардираше вражеските тилове, провеждаше въздушно разузнаване и коригираше огъня на бреговата артилерия, прикриваше Главната военноморска база от фашистките нападения и дори… хвърляше листовки над окопите на немските и румънските полкове.
	Случваше се сухопътните части да провеждат разузнаване с бой в различни участъци на фронта, за да проучат предния край на противника, неговите огневи средства, опорните му пунктове и възловите точки на отбраната. Такива схватки не се отличаваха с продължителност и ожесточение, но даваха представа какво се случва при фрицовете.
	Но имаше и тъжни истории.
	В четвъртък, 8 януари 1942 г., генерал-майор Н. И. Крилов, началник-щаб на Приморската армия, отишъл с кола в Трети сектор, за да огледа разположението на бойните подразделения. Той бил придружен от адютанта на командващия армията, старши лейтенант Кохаров. Те посетили щаба на 79-а стрелкова бригада и вече се движели по междуселския път към нас, в 25-а дивизия. Изведнъж генералът спрял колата. Искал да огледа от малък хълм едно живописно разклонение на Камишловската клисура, която в края на декември беше мястото на ожесточени сражения. Минута по-късно зад него избухнала мина, после втора — отстрани, трета — отпред. Кохаров бил убит веднага. Крилов получил три рани от осколки. Той спешно бил закаран със същата кола в болницата, където претърпял няколко операции. За щастие, генерал-майорът оцеля и се върна на строя.
	Работата е там, че Камишловската клисура, по дъното на която тече криволичещ поток, на места обрасъл с камъш, другаде скрит от ябълкови градини, сега беше неутрална територия. Двата й склона: по-полегатият северен и стръмният и горист южен — образуваха дълбока падина помежду си. Билото на южния склон на места се издигаше на повече от триста метра над морското равнище. Този хребет беше зает от „чапаевци“: нашият 54-ти полк беше на два километра северно от имението „Макензи“; на километър и половина северно от нас беше 2-ри Перекопски полк на морската пехота; зад него — 287-и пехотен полк (почти на кота 198,4). На северния склон пък бяха заели позиция части от немската 50-а пехотна Бранденбургска дивизия. Те можеха да обстрелват от къси разстояния с минохвъргачки и картечници и дъното на клисурата, и южния й склон, и нашите позиции по билото. Ние, естествено, им отговаряхме. Така че за възмутителната атака срещу началник-щаба на Приморската армия фрицовете получиха много горещи „подаръци“ от нас.
	Красивия планински пейзаж, който толкова беше заинтересувал генерала, допълваше един мост.
	Наричаше се Камишловски и свързваше двата високи склона на тази клисура. Построили го бяха в отдавнашното царско време, когато от Москва до Севастопол прокарали железопътна линия и по нея започнали да пътуват товарни и пътнически влакове. При отбраната на града мостът се оказа ненужен и за руснаците, и за немците. Той беше взривен. Сега над сивите бетонни опори се бяха накамарили усуканите, пречупени, разбити метални конструкции. Централната част на доста дългия мост беше се сринала долу, оцелели бяха само две или три секции от едната и от другата страна. Великолепното инженерно съоръжение бе превърнато в руини, свидетелстващи за безмилостната и безсмислена сила на войната.
	Понякога го разглеждах през бинокъла.
	Ясно беше, че разрушеният мост е благоприятна позиция от военна гледна точка. Той доминираше над терена. От едната му страна — ще я нарека северна — на разстояние 600–800 метра отлично се виждаха предните позиции и тиловете на нашите войски. От другата, южната — немските. Сред неговите железни отломки, издигащи се над клисурата, беше напълно възможно да се намери място, подходящо за снайперска засада. Обмислях това. Привързаността към кримската гора ми пречеше да взема бързо решение. Свикнах с дърветата и купчината обезобразен метал тепърва трябваше да се изучава и овладява. Освен това мостът се намираше в зоната на отговорност на 79-а бригада, на четири километра северозападно от нашия полк.
	В този случай интересното е, че професионалистите мислят и оценяват обстоятелствата долу-горе еднакво… Сутринта на този ден Фьодор Седих и аз провеждахме в нашия взвод занятие по материалната част на винтовката „СВТ-40“ (три хиляди от тях бяха докарани в Севастопол в края на декември миналата година, на нас дадоха осем плюс същия брой прицели „ПУ“ с планки за монтиране). Както е известно, самозарядната винтовка „Токарев“ има доста сложно устройство. Дори непълното разглобяване изисква добри навици, старание, точност и дори, бих казала, предпазливост.
	Занятието провеждахме така: аз разказвах на бойците за детайлите, от които се състои оръжието, сержант Седих бавно показваше как се разглобява. Започнахме, разбира се, с отделянето на пълнителя за десет патрона. Следващата операция: откачане на капака на цевта. Фьодор бутна опашката на ключалката нагоре и сложи винтовката на масата с прицела нагоре, така че скобата да опре на края на масата. След това с лявата си ръка хвана капака за задната част и го плъзна напред до упор, палецът на дясната му ръка опря върху главата на водещия прът, без да докосва капака, и като вдигна предния край на капака, го отдели от цевната кутия. Показа се възвратната пружина. Той трябваше да я освободи от натиска на главата на пръта в задната стена на цевната кутия и след това също да я извади. Броят на частите, сложени на масата, големи, малки, много малки, постепенно нарастваше. Заедно с това нарастваше и тревогата на нашите войници. Но те все още не знаеха, че за пълното разглобяване на „СВТ-40“ е необходимо да се извършат 14 операции, а последната от тях е отделянето на ударника от затвора.
	Усещаше се, че това занятие няма да е лесно.
	Не исках изобщо да се отвличам от него, но ординарецът, който се появи в блиндажа, ми предаде заповедта на майор Матусевич: командирът на взвод веднага да дойде в командния пункт на полка. Освен майора там имаше още един офицер — средно висок, едър, на около 38 години, облечен в черна морска униформа с четири златни нашивки на ръкавите. Матусевич ме представи: старши сержант Людмила Павличенко, командир на взвод от Втора рота на Първи батальон — после представи и него: командирът на 79-а морска стрелкова бригада, полковник Алексей Потапов. Полковникът ме погледна внимателно:
	— Казват, че вие, Людмила, сте най-добрият снайперист в Чапаевската дивизия. Видях ваша снимка на дивизионното табло на славата.
	— Наскоро я сложиха там, другарю полковник.
	— Имам сериозна задача за вас. Изглежда, че в нашия участък на отбраната се е появил отличен германски стрелец. За два дни — петима убити, двама от тях — командири, включително командирът на Втори батальон. Всичките са улучени в главата.
	— Открита ли е неговата засада? — попитах аз.
	— Предполагаме, че стреля от разрушения железопътен мост.
	— От моста?! — не можах да сдържа възклицанието си.
	— Значи познавате това място? — изненада се Потапов.
	— Не че толкова го познавам, другарю полковник. Но съм мислила за него.
	— И какви са вашите мисли? — Потапов с жест ме покани до масата, където лежеше големомащабна карта на местността с разположението на воинските части в Трети сектор на отбраната. Полковникът посочи с молив Камишловската клисура и тънката черна линия, пресичаща най-тясната й част на северозапад.
	— Много изгодна позиция — казах аз. — Особено ако намериш място на оцелелия участък от моста и се скриеш сред разрушените метални конструкции. Може да се стреля прицелно на разстояние шестстотин до осемстотин метра. Предният край и близкият тил на Петдесета пехотна дивизия на фрицовете са като на длан. От другата страна вероятно също така добре се виждат бойните позиции на вашата бригада. Затова и той си стреля с кеф.
	— Можете ли да спрете тези упражнения?
	— Мога — казах твърдо. — Ако, разбира се, другарят майор ме пусне.
	— Няма проблеми. — Николай Михайлович Матусевич, който слушаше разговора ни, весело се усмихна. — За морската пехота — всичко, каквото поиска.
	— Освен това ще ми трябва снайперист наблюдател. Най-добре — сержант Фьодор Седих, мой постоянен и опитен партньор.
	— Всичко е ясно, разбрахме се — кимна Матусевич. — Днес ще има заповед по полка за командироване на старши сержант Павличенко и сержант Седих на разположение на командира на Седемдесет и девета бригада…
	По време на вечерята съпругът ми и аз както обикновено обсъждахме последните дела в службата. Появата на немския снайперист Алексей Киценко смяташе за логично събитие. На неотдавнашна среща на командири на роти и батальони от Трети сектор, където присъствал и той, говорели за новостите в тактиката на хитлеристите. При първия щурм те се надяваха да пробият отбраната на града в движение. Получиха отпор през ноември 1941 г., но не се отказаха от надеждите за бърза победа, започнаха да подсилват щурмовите си части, да ги подготвят за втори щурм. Провалът на нападението, предприето през декември, значително охлади страстите на завоевателите и ги накара сериозно да обмислят обстановката. „Севастопол се оказа първокласна крепост“ — съобщава в своя доклад до фюрера генерал-полковник Ерих фон Манщайн, командващ германските войски на полуострова.
	Щом има крепост, тогава е необходима правилната й обсада. Позиционната война е най-доброто време за работата на снайперистите, а през януари 1942 г. при фрицовете те се появиха в значителен брой. Съветските части вече се бяха сблъсквали с дейността им в други участъци на фронта. Някои успяха да неутрализират. Техните военни документи свидетелстваха, че германското командване прехвърля в Крим снайперисти от дивизии, базирани в Полша и Франция. Срещаха се и новаци, завършили курсове за краткосрочно обучение в тила на самата Единадесета армия.
	Не взехме да гадаем какъв ще бъде моят опонент. Съпругът ми ме помоли да бъда по-предпазлива и по-внимателна. Той одобри избора ми на снайперист наблюдател. Сержант Фьодор Седих според него най-добре от другите бойци в моя взвод подхождаше за ролята на помощник в този дуел, който нямаше да бъде нито прост, нито лесен, нито кратък. В края на краищата ние знаехме само мястото на засадата на немеца, при това неточно. Колко такива предварително подготвени позиции имаше той, засега не ни бе известно.
	Сутринта полковник Потапов ни изпрати кола.
	Фьодор и аз, натоварени със снайперско оборудване, с мешки на гърба, с винтовки „Мосин“ на рамо, в шинели и шапки-ушанки, седнахме на задната седалка на „емката“ и се отправихме към разположението на 79-а морска стрелкова бригада. След втория щурм хитлеристите бяха успели да отблъснат назад защитниците на града и сега морските пехотинци заемаха позиции на билото на южния склон на Камишловската клисура от кота 195,2 и по-нататък, на източните склонове на кота 145,4, източно и северно от кота 124,0 и близо до железопътната линия, край река Белбек и едноименното татарско село. Релефът на терена тук ни беше познат: хълмове, дълбоки падини със стръмни склонове, покрити с гъсти храсти и тук-там — с гора, долини между тях с лозя и градини, малки селища. Участъкът на отбраната на 79-а бригада се простираше тук с дължина приблизително четири километра и дълбочина два и половина километра.
	Бойците и командирите на това воинско съединение се появиха в Севастопол немного отдавна. Отряд кораби на Черноморския флот ги докара тук от Новоросийск на 21 декември миналата година. Бригадата пристигна с численост четири хиляди души, с пълно въоръжение и веднага получи направление на най-трудния участък от фронта — Макензиевия хребет. Веднага след слизането от корабите морската пехота влезе в бой и още на 22 декември с дръзка атака изхвърли фашистите от завзетите от тях кота 192,0 и 104,5, с което в немалка степен допринесе за отблъскването на втория немски щурм. Обаче и 79-а бригада понесе тежки загуби: до 31 декември в редиците й остана по-малко от една трета от предишния състав.
	Сега бригадата приемаше попълнение и възстановяваше разрушената в ожесточените боеве линия на отбраната. Видяхме първата непрекъсната траншея, която минаваше по предния край. В бойните редици на трите й батальона имаше 50-мм и 82-мм минохвъргачки, тежки и леки картечници. Имаше също окопи, добре оборудвани огневи точки, сглобяеми железобетонни дълговременни укрепления с амбразури. Съобщителни ходове с дълбочина до два метра се простираха на няколко километра.
	Командният пункт на 79-а морска стрелкова бригада се намираше доста далеч от предния край на отбраната, на километър южно от Кордона на горската стража №1 „Макензиев хребет“, в малка бяла къща край шосето. Първо отидохме там и се представихме на полковник Потапов и военния комисар на бригадата, полкови комисар Слесарев, след което, съпроводени от двама офицери от Трети батальон, се отправихме към кота 124,0. Тя беше най-близо до Камишловския мост.
	От пръв поглед ми стана ясно, че е невъзможно да се устрои снайперска засада на южния му край, тъй като той беше пострадал от експлозията. Само една част от моста бе оцеляла тук, и то — не съвсем. Съвсем различна беше картината на вражеската страна, на северния край на моста. Там бяха оцелели три ферми. Те стояха доста здраво, въпреки че бяха заобиколени от извити метални греди, усукани винкели, огънали се нагоре релси, обгорели и разцепени траверси. Да се скриеш в този желязно-дървен хаос, беше съвсем лесна работа. Не се съмнявах, че фрицът е стрелял оттам. Но дали щеше да се върне отново на позицията, откъдето вече два пъти е водил успешен лов?
	Отидох с подробен доклад при Потапов и го завърших с този въпрос. Полковникът ме слушаше внимателно. Дълго размисля, после попита:
	— А вие самата щяхте ли да се върнете на тази позиция?
	— Вероятно щях. Много е добро мястото. Направо мечтата на снайпериста.
	— Ако е мечта, как ще успеете да победите врага?
	— По стария руски начин — с хитрост, упоритост и търпение — отвърнах аз.
	В състава на 79-а бригада имаше сапьорна рота от сто души. Сапьорите помогнаха на мен и на Фьодор да устроим засадата. През нощта по мой чертеж в неутралната полоса сред гъсталаци от хвойна и лешник те бързо и качествено изкопаха траншея с дълбочина до 80 см и около десет метра дължина пред първата отбранителна линия на Трети батальон. Траншеята водеше до дълбок и голям окоп. Над него поставихме сгъваема метална рамка, нахвърляхме отгоре й клонки и сняг. По същия начин замаскирахме и траншеята, така че отгоре да изглежда като обикновена канавка. Освен това приготвихме „кукла“, тоест манекен на пръчка, облечен в шинел и с каска, с винтовка, завързана на гърба му за по-достоверно.
	Два дни изучавах взривения мост през бинокъла. Имаше само две места, идеално пригодени за настаняване на човек с пушка. Фьодор и аз ги наблюдавахме поред и особено внимателно в часовете преди разсъмване. Зловредният немец не се появи. Вече започнах да се опасявам дали не са го очистили нашите хора някъде в гората, където е отишъл да търси нова плячка. Седих ми отговаряше с довода, че фашистите, като изключително пресметливи хора, просто не биха могли да се откажат от моста с такъв прекрасен изглед към предните позиции и близкия тил на 79-а морска бригада. Стрелецът ще се появи. Важното е да го забележим навреме.
	Дремех, клекнала на пети и облегнала рамо на стената на окопа. Зимната униформа: топло бельо, гимнастьорка, ватенка без ръкави и ватиран панталон, шинел, бял маскировъчен халат — не позволяха да замръзнем, но и не топлеха твърде добре. Внезапно сержантът докосна рамото ми с пръст и посочи моста. Бързо извадих бинокъла от калъфа, висящ на гърдите ми, и го допрях до очите си. Януарската нощ полека си отиваше. Мостът се очерта в предутринната мъгла. На фона на просветляващото небе се появи тъмната фигура на човек, промъкващ се през изкривените греди, и веднага изчезна.
	С Фьодор разменихме погледи. Той посочи с палец надолу. Кимнах с глава, съгласявайки се с моя снайперист наблюдател: обектът пристигна на мястото на боя. Сега трябваше да му дадем възможност да се огледа наоколо, да намести оръжието си, да го зареди, да намери познатите ориентири в пространството, към което е успял да привикне отпреди. Но едва ли фрицът щеше да открие нашата засада. Поработихме здраво, като изпълнихме абсолютно всички правила на маскировката, преподавани в киевската школа на Осоавиахим.
	Бяхме се договорили за по-нататъшния план за действие още преди да влезем в окопа. Сержантът, след като излезе от него през траншеята, ще се озове близо до предния ни край, ще вземе „куклата“ и ще чака сигнала ми, когато завърша подготовката си за изстрела. Подготовката е проста, отдавна позната. Това ще бъде стрелба от долу нагоре, с коригиране на „ъгъла до мястото на целта“.
	Измина половин час.
	Петък, 23 януари 1942 г., започна като много тих ден. На сухопътните позиции на отбраната на Севастопол нито една от воюващите страни не водеше бойни действия. Мълчаха оръдията, минохвъргачките, картечниците. Не летяха в небето бомбардировачи, щурмовици, изтребители. Войната сякаш се беше затаила. В такива минути и часове — а сега те се случваха нерядко — на човек му се струваше, че убийствата са приключили, че мирният живот се връща и нашият занаят повече няма да е нужен. За съжаление, да се вярва в това засега беше опасно.
	Вслушвайки се в необичайната тишина, сложих два пръста до устните си и подсвирнах. Седих отговори със същото кратко подсвирване. Не откъсвах поглед от моста и знаех, че Фьодор, като се прикрива в траншеята, вече влачи „куклата“ на неутралната полоса. Отдалеч изглеждаше, че съветски часовой, напуснал окопа, разглежда местността пред него. Щеше ли да клъвне немецът на тази стара хитрина, която се е използвала още на фронтовете на Първата световна война?
	Изстрелът откъм моста прозвуча глухо, сякаш някой удари с железен прът по дъска. Кратко проблясване светна точно там, където предполагах. Честно казано, аз също бих избрала това кътче. Отляво позицията беше добре прикрита от метална греда. Пушката лежеше удобно върху огънат прът, самият стрелец седеше на петата на десния си крак, чието коляно опираше в разцепена траверса, а левия си лакът бе подпрял на лявото коляно. Най-после ми падна, фашистка гадино, че вече премръзнах да седя тук! В окуляра на оптичния прицел видях главата му. Фрицът издърпа затвора на винтовката, прибра гилзата, пъхна я в джоба си и надзърна от укритието си. Правилно казваше Уважаемият Учител: „Никога не мисли, че твоят изстрел е последен, не любопитствай напразно!“.
	Задържах дъха си и леко натиснах спусъка.
	От височина пет метра немецът падна върху едва наводненото от потока, гъсто обрасло с камъш дъно на Камишловската клисура. След него падна и винтовката му. За моя изненада той работеше не с германската снайперска карабина „Zf.Kar.98k“, а с винтовка „Мосин“ с прицел „ПЕ“, разбира се, трофейна. Много превъзходно, напълно годно наше оръжие (което ние, червеноармейците „разинци“, тогава не можахме да получим) завзеха нашествениците през първите месеци на войната.
	Фьодор, хванал в ръце автомат „ППШ-41“, остана в окопа, за да прикрива марша ми на скок до улучения между веждите враг. За четвърт час, къде бегом, къде пълзешком, преодолях камъшовите храсталаци и се озовах до трупа. Не обичам да гледам лицата на мъртвите врагове, още по-малко — да си ги спомням после.
	Оставаха ми броени минути.
	Бързо претърсих хитлериста, облечен с маскировъчен халат върху подплатената куртка. Ето войнишката му книжка, ето ги пагоните, обшити със сребърен ширит, ето я червената лентичка, окантована с черно-бяло, на втория илик на куртката, ето го знака за ордена „Железен кръст“. С ножа финка, остър като бръснач, отрязах тези неща. Капитан Безродни щеше да бъде доволен. Той цени такива сувенири и казва, че те прекрасно допълват докладите му за работата на разузнаването на бойното поле.
	Освен това за една жена — да бъдем откровени — никога не са излишни запасите от бинтове и памук. Фрицът ги имаше. Голям пакет — във вътрешния джоб, по-малък пакет, пет метра бинт — в десния нагръден джоб на куртката. Ето и подарък за любимия ми съпруг — плоска бутилчица с коняк и табакера с цигари. В металния цилиндър за противогаза всъщност нямаше никакъв противогаз. Там беше снайперската суха дажба, очевидно за едно денонощие: четири пакета сухар, две шоколадови блокчета в станиол, консерва сардини в олио с ключе за отваряне, запоено към капака.
	След като метнах през рамо „трилинейката“ с оптичен прицел, напълно ненужна сега на фашиста, се върнах в окопа. Фьодор Седих ме чакаше с нетърпение. Той ми помогна да се прехвърля през бруствера обратно в окопа и попита, усмихвайки се:
	— Кого пречукахте този път, другарю старши сержант?
	— Важна птица. Виж какви награди има — и извадих от джоба си ордена му.
	— Е, най-важното е — отвърна Фьодор, — че сега на нашите морячета ще им е по-спокойно.
	— Забележи, навсякъде е тихо. Значи сам е ходил на лов, самоуверен е бил. — Извадих немската войнишка книжка и прочетох на глас: — Хелмут Бомел, сто двадесет и първи пехотен полк на Петдесета пехотна Бранденбургска дивизия, оберфелдфебел. Добре, да се махаме оттук, докато не са се усетили…
	Седих взе двете винтовки: моята и трофейната — и ние бързо запълзяхме по траншеята към предната линия на Трети батальон от 79-а бригада. Войниците от бойното охранение ни посрещнаха. Махна ни с ръка и картечарят, на когото беше възложено да прикрива гостите снайперисти, в случай че ни откриеше врагът. Едва се бяхме вмъкнали между високите пръстени стени в съобщителния ход, когато над Камишловския мост засвистяха мини, затрещяха картечни откоси. Немците се усетиха и изляха огнен дъжд върху неутралната полоса. Нашите им отговориха. Тихо и спокойно започна петък, 23 януари, но все пак войната си взе своето…
	Полковник Потапов, седнал зад масата, дълго разглежда войнишката книжка на Хелмут Бомел с прикрепения към нея руски превод и ордена „Железен кръст“. Ние с Фьодор стояхме пред него в стойка „мирно“.
	— Кой от вас застреля снайпериста? — попита Потапов, кой знае защо гледайки към сержант Седих, висок силен мъж с добродушна физиономия.
	— Аз, другарю полковник — отговорът ми прозвуча ясно и силно.
	— Как успяхте?
	— Обичайна работа, другарю полковник — отвърнах аз.
	— Прочетох тук… — без да бърза продължи разговора командирът на 79-а бригада. — Този Бомел е прехвърлен наскоро, преди е воювал в Полша, Белгия и Франция, служил е като снайперист инструктор в Берлин. На негова сметка има двеста и петнадесет убити войници и офицери. А вие колко имате, Людмила Михайловна?
	— Двеста двадесет и седем.
	— Значи двубоят е бил на равна нога?
	— Тъй вярно, другарю полковник.
	— Той има два ордена. А вие, другарю старши сержант, имате ли правителствени награди?
	— Съвсем не, другарю полковник.
	В стаята настъпи тишина. Алексей Степанович ме гледаше замислено, сякаш ме виждаше за първи път. Аз при такива обяснения с началството винаги се опитвах да си мълча. След шестмесечния престой във Въоръжените сили стигнах до извода, че дългите разговори със старшите командири не носят нищо добро на младшите командири. Затова не гледах полковника, а цветния плакат над главата му, изобразяващ строга млада жена с червена забрадка: „Шшшт! Врагът подслушва!“.
	— Пригответе се, другари сержанти! — изведнъж прекъсна мълчанието Потапов. — Сега ще отидем в щаба на Приморската армия. С доклад за вашите подвизи…
	Алексей Степанович се радваше на голямо уважение сред командването на Приморската армия. Започнал военната си служба като редник в 3-та Кримска пехотна дивизия, след това станал офицер, завършил през 1939 г. Висшите стрелково-тактически курсове „Изстрел“, преподавал във Военноморското училище на бреговата отбрана. Великата отечествена война разкрила командирския му талант. Поверената му 79-а морска бригада се покри с неувяхваща слава в боевете за Севастопол, нейните бойци и командири показаха образци на масов героизъм. Потапов имаше репутация на строг, но справедлив командир. Полковникът редовно представяше подчинените си за награди, смятайки, че тези, които край Севастопол се биеха срещу Единадесета армия, която имаше двойно числено превъзходство над защитниците на града, напълно заслужават и медали, и ордени, и извънредно повишение в звание.
	Излишно е да казвам, че ние с Фьодор не чухме размяната на мнения между полковник Потапов и генерал-майор Петров. Когато те свършиха доста енергичния си разговор, адютантът на командващия Приморската армия ни покани да влезем в кабинета. Иван Ефимович ми се усмихна като на стар познат, попита за баща ми и след като ми стисна ръката, каза с усмивка:
	— Значи, измами фрица, дъще?
	— Тъй вярно, другарю генерал-майор.
	— Тоест вече знаеш всичките им трикове?
	— Няма нищо сложно в тях, Иван Ефимович.
	— Браво! Гордея се с твоя подвиг и те поздравявам. Струва ми се, че съм виновен пред теб, Людмила. Но нищо, скоро ще го поправя…
	Той стисна ръката и на сержант Седих и го похвали за смелостта, проявена в схватката с известния немски снайперист. Командващият изрази също надежда, че бойците от 54-ти пехотен полк „Степан Разин“ няма да спрат дотук, ще унищожават враговете на социалистическото отечество до пълна победа. Този положителен опит, каза командващият армията, трябва да се разпространява във всички подразделения на СОР и затова двамата с Фьодор ще ни снимат, за да отпечатат „Бойна листовка“ с подробен разказ за сблъсъка на съветските воини с фашисткия убиец на Камишловския мост.
	В този момент ние не отдадохме значение на тези думи. Много ми се искаше след двудневната вахта в студения окоп да се върна в родната рота, да си легна на нара в землянката, затоплена от печката-буржуйка, и да пийна горещ чай със захар (въпреки че сега имахме шоколад) и парче ръжен хляб, изпечен в подземните галерии на Севастопол. Бащиците-командири ни пуснаха да си вървим и бяха така любезни да ни откарат с кола до командния пункт на Първи батальон от нашия полк. Оттам сержант Седих и аз бодро закрачихме по горската пътека, придържайки брезентовите ремъци на нашите „снайперки“, метнати през рамо.
	Обаче на следващата сутрин нашата закуска със съпруга ми беше прекъсната от появата на непознат старши политрук. Той се представи: Николай Курочкин, редактор на многотиражния вестник на Приморската армия „За родината!“ — и ми съобщи, че трябва да му разкажа как се боря с немските окупатори. Той пък трябва, по заповед на генерал-майор Петров, да напише интересен очерк за това в следващия брой на вестника. Колкото повече му разкажа, толкова по-добър ще стане очеркът. Освен това сега ще дойде фоторепортер, който ще ме снима за илюстрация на този очерк. И наистина един отракан младеж (не помня фамилията му) с фотоапарат „Лайка“ прекрачи прага на нашето фронтово жилище и веднага обяви, че съм много фотогенична.
	Усетих силно желание незабавно да изгоня двамата млади нахалници. Нека Анка-картечарката от Първа рота да дава интервюта и да я снимат, снайперистът не трябва да привлича вниманието към себе си. Основното условие за успешната му работа е скритостта. А вестник „За родината!“ имаше тираж от няколко хиляди екземпляра и не се знаеше в чии ръце ще попаднат. Междувременно, според заповедта на Народния комисар на отбраната на СССР, информацията за правилата за обучение на снайперисти, типовете снайперски винтовки, оптиката, методите за замаскиране и начините за въздействие върху врага не подлежаха на разгласяване. Тя беше предназначена само за професионалисти. Може би щях да разясня това обстоятелство в остра форма на журналистите, но в този момент в нашия блиндаж влязоха нови гости: военният комисар на 54-ти полк Малцев заедно с военния комисар на Първи батальон Новиков. Досега двамата с Льоня не бяхме удостоявани с тази чест и ми стана ясно, че успешният ми изстрел на Камишловския мост е предизвикал някакви специални последици. За добро или за лошо, времето щеше да покаже. Сутринта на 24 януари 1942 г., в присъствието на двамата военни комисари, накратко отговорих на въпросите на Курочкин, след това с парадната си винтовка „СВТ-40“ позирах пред фотографа в анфас, в профил, права, а също и залегнала в най-близкия храсталак със „Света“ до рамото, държейки я „по картечарски“, тоест с лявата ръка на приклада.
	Впоследствие срещите ми с пресата продължиха.
	Посетиха ме кореспондентите на градския вестник „Фар на комуната“, вестникът на Черноморския флот „Червен черноморец“, вестникът на Кримския областен комитет на партията „Червен Крим“. Военният кинооператор Владислав Микоша прекара половин ден на позициите на нашата Втора рота, снимайки различни сюжети. Той особено ми досаждаше, защото търсел, както се изрази, „добри ракурси“ и накрая ме накара да се покатеря с винтовката „СВТ-40“ на едно дърво и да се преструвам, че се прицелвам във врага. Напразно му обяснявах, че в Севастопол не стрелям от дървета и това ще бъде измама на публиката. „Кинаджията“ упорито си държеше на своето. За да се отърва от него, се наложи да се покатеря с оръжието на старата ябълка, която се издигаше до голямата „клубна“ землянка на петстотин метра от предния край на отбраната.
	Впрочем, пишещите братя се оказаха още по-изобретателни.
	{img:mikosha.jpg|#Людмила Павличенко позира на кинооператора Владислав Микоша}
	Кореспондентите не жалеха епитетите за Хелмут Бомел: дебел като жаба, с воднисти очи, жълта коса, тежка челюст. Аз, разбира се, не им разказах нищо подобно, защото не запомнях външността на тези, в които стрелям. Те не съществуваха за мен, бяха просто мишени. Някои от моите полкови другари говорят за студена омраза към нашествениците. Но дори и това определение смятам за твърде силно, по-подходящо за пропагандните листовки. Снайперистът не мисли за това. Той отива на позицията на стрелба със спокойно сърце и с твърдо, дълбоко убеждение в своята правота. Иначе рискува да пропусне и да стане жертва в дуела с жестокия и зъл враг.
	С личната снайперска сметка на фашиста литераторите също не се церемоняха: пишеха за 300 убити и за 400, и за 500, въпреки че за началото на 1942 г., това беше абсолютно нереално. На кореспондентите не им идваше наум, че войната между Германия и европейските страни протече бързо, без позиционна борба. Само в нея снайперистът има възможност значително да увеличи броя на победите си. В Съветския съюз бойните действия се водеха само от половин година, а хитлеристите предимно настъпваха. Голяма роля тук играеха танковете и авиацията. По това време фрицовете не се нуждаеха особено от снайперисти. А и на нашите не им беше до снайперски винтовки. Наистина резултатно снайперистите могат да работят по време на дълга обсади, блокади на градове, както се случи край Одеса, Севастопол, Ленинград, а след това — в Сталинград.
	За моя изненада, по някаква причина дуелът върху взривения железопътен мост не вдъхнови кореспондентите. Може би си струваше да ги заведа в Камишловската клисура, да им покажа това необичайно място и да им обясня, че Хелмут Бомел го беше избрал правилно, но поради традиционната немска самоувереност не е очаквал бърз отговор? Но защо да си губя времето с хора незнаещи, но убедени в правотата си…
	Те въпреки всичко ще го напишат по своя начин. Например така:
C>
	И така, без да помръднат, те лежаха цяло денонощие. На сутринта, когато просветля, Люда видя как, прикривайки се зад макет на пън, снайперистът се придвижва на едва забележими стъпчици. Все по-близо и по-близо към нея. Тя се наведе насреща, държейки винтовката пред себе си, без да откъсва очи от оптичния прицел. Секундата придоби ново, почти безкрайно времетраене. Внезапно Люда засече воднисти очи, жълта коса, тежка челюст. Вражеският снайперист я гледаше, очите им се срещнаха. Напрегнатото му лице се разкриви в гримаса, той разбра — жена! Един миг решаваше живота — тя натисна спусъка. С една спасителна секунда Люда изпревари врага. Тя изчака. Немските автоматчици мълчаха. Чак тогава тя запълзя към снайпериста. Той така и беше застинал, прицелвайки се в нея. Люда извади снайперската книжка на хитлериста, прочете Дюнкерк. Следваше цифра, още цифри. Над четиристотин французи и англичани бяха загинали от ръката му…*
	[* Фрагмент от очерка „Снайперистът на Чапаевската“ във вестник „За родината!“, който е препечатан и в сборника „Бойни звезди от Киев“, Киев, 1977 г. — Бел.съст.]
C$
	След това, като поразмислих, стигнах до извода, че репортерите, които съчиняват глупости след разговорите с мен, все пак допринасят за популяризирането на снайперското движение в Севастополския отбранителен район. Основният принцип на работата на снайпериста във войната е изложен правилно: да се прикриеш умело, търпеливо да изчакаш врагът да направи грешка, незабавно да я използваш и да стреляш точно в целта. Няма никаква информация за боравенето със специалното стрелково оръжие и оптически прибори, нито дума за това, как да изчислиш траекторията на куршума в различни географски и метеорологични условия, за неизменните закони на балистиката и прочие чисто военни знания, позволяващи на обикновен човек да стане снайперист. Този, който се интересува от нашия занаят, може да научи подробностите в двуседмичните курсове за обучение за снайперисти, които вече организираха за редови пехотинци към щабовете на някои дивизии.
	Измислиците на журналистите са само един от компонентите на пропагандата.
	За по-голяма убедителност хората се нуждаят от жив герой. Изглежда, че за тази роля в политическия отдел на Приморската армия, оглавяван от полкови комисар Л. П. Бочаров, сега бяха избрали мен. Така поне ми се струваше, когато в нашия с Алексей блиндаж донесоха заповед от щаба на полка: на 2 февруари 1942 г. командирът на взвод, старши сержант Л. Павличенко, да замине от предния край в града, за да участва в конференцията на жените активисти на севастополската отбрана, която ще се проведе в Дома на учителя. На конференцията се предвиждало да направя доклад с продължителност до петнадесет минути за работата на снайперистите.
	След като прочетох заповедта, се обърках. Нашите горски засади бяха изострили зрението и слуха ми, но ме научиха и на мълчание, на спазване на тишина. Общуването с подчинените ми във взвода също не изискваше ораторски умения. А сега доклад от петнадесет минути. За това, колко думи трябва да се изрекат! Че и пред голяма аудитория, в шумна зала, под светлината на лампите!
	Но скъпоценният ми съпруг, находчив човек, се опита да ме успокои и да ме насърчи. Льоня каза, че е крайно време да отида в тила, в красивия град Севастопол, да се поразвея, и себе си да покажа, и другите да погледам. Обикновено това силно повишава настроението на фронтоваците. Още повече че до конференцията има три дни, за толкова време може и десет доклада да се подготвят.
	— Но откъде да взема парадна униформа? — попитах го аз.
	— Дреболия! Сега ще се обадя на старшината. Нека да потърси из полковия склад — отговори командирът на Втора рота.
	За униформена рокля от зелен плат с отворена яка, колан и врязани джобове с капаци, каквато се полагаше на жените военнослужещи, не можеше и да мечтая. Максимумът, който успя да намери старшината, беше пола, нова гимнастьорка с парадни червени петлици и сравнително нови ботуши, за лъскането на които отиде половин кутия черна боя за обувки. Пазех във войнишката си мешка два чифта трикотажни чорапи с телесен цвят като невероятно предвоенно съкровище и те най-накрая влязоха в работа.
	Сутринта на 2 февруари се качихме в колата на командира на полка и потеглихме към града.
	Ние — това бяхме аз и старши сержантът от Първа рота, картечарката Нина Онилова. Като ме видя в колата, Нина се изненада. Тя се смяташе за призната героиня, а за какви подвизи изпращаха мен на тази конференция, не беше наясно. Но като човек с прост и добър характер след десет минути вече весело разговаряше с мен. Онилова не за пръв път участваше в такива мероприятия и затова през цялото пътуване оживено разказваше как трябва да се държиш на трибуната, как да се чете докладът, как да се отговаря на въпроси от участниците в конференцията, ако има такива. Тя не ми даваше да се концентрирам. Е, точно както в песента: „“Така-така-така", казва картечарят, „така-така-така“, повтаря картечницата!". Не се смятах за оратор и по съвета на моя съпруг си бях записала тезисите за речта на един лист. Би било хубаво да не объркам нищо, да говоря убедително и да представя по най-добрия начин нашата слабо позната на цивилните професия…
	На конференцията имаше много хора. Дошли бяха жени от различни предприятия, училища, болници. Сред техните пъстри рокли и блузи военнослужещите с униформените си гимнастьорки изглеждаха особено строго: сигналистки, санитарни инструкторки, лекарки от медицинските батальони и военнополевите болници. Нина с нейния орден „Червено знаме“ на гърдите беше много популярна. Мнозина я поздравяваха, питаха я за положението на фронтовата линия, разменяха весели реплики. Мен никой не ме познаваше и аз скромно заех място до прозореца, за да препрочета бележките си.
	Доклад с преглед на основните събития на фронта изнесе на конференцията командващият Приморската армия генерал-майор Петров. Жените го посрещнаха с дълги аплодисменти. Иван Ефимович беше наистина обичан в Севастопол за огромния си принос в отбраната на Главната военноморска база. След доклада му имаше други речи, някои ярки и съдържателни, други не толкова. Жените разказваха за работата си, за чувствата и мислите, свързани с родния град. Всичко ми се струваше интересно. Преди това нямах представа, какво е да учиш децата в училище, разположено в бомбоубежище, да стоиш пред струга по дванадесет часа на ден, за да правиш корпуси за ръчни гранати, денем да работиш в шивашки цех и да шиеш комплекти бельо за армията, вечер да отиваш в подземна болница и да се грижиш за ранените войници.
	Жените от Севастопол замениха на работните им места мъжете, които отидоха на война, и се справяха с работата не по-зле от тях. Как да не си спомним Анастасия Чаус, моя връстница, работеща в Специален комбинат №1. Тя била тежко ранена при бомбардировка, загубила лявата си ръка, но останала в града, скоро тръгнала на работа, овладяла специалността щамповчик и с една ръка изпълняваше нормите на 200 процента.
	Животът на севастополци беше труден. Имаше купони и по тях раздаваха хляба: на работници, на инженерни и технически кадри в отбранителни предприятия — по 800 грама; на служители и пенсионери — по 600 грама; на останалите — по 300 грама. Рибарите много помагаха на жителите на града. Те излизаха в морето под артилерийски обстрел, промъкваха се през минните полета, ловяха и доставяха в столовите и магазините десетки центнери риба, предимно хамсия и калкан.
	{img:kombinat.jpg|#Подземният спецкомбинат №1 — Севастопол, където се произвеждат боеприпаси за защитниците на града}
	Участниците в конференцията говореха и за трудностите, но някак мимоходом. Те сякаш бяха останали извън стените на Дома на учителя. Не за да ги обсъждат се бяха събрали тук жени от различни професии и на различна възраст. Те искаха да си предадат една на друга нещо различно. Може би святата вяра в победата над фашистите, може би силата на духа, може би надеждата за по-скорошна промяна в ситуацията в любимия град. Понякога това звучеше така: „Аз, малката единица, наречена тил, правя всичко, което мога, но искам да направя още повече. След като дадох и четиримата си синове в битката с врага, няма да се пощадя и ще отида навсякъде, където се наложи…“ (Александра Сергеевна Федоринчик, учителка в средното училище №14).
	След такива страстни речи сухият отчет за броя на унищожените хитлеристи щеше да звучи просто нелепо. Оставих настрана листчето с предварително подготвените тезиси и започнах да говоря за това, което беше в сърцето ми, което ме вълнуваше до дъното на душата…


>	Единадесета глава
>	На Безименната височина

	Севастополската зима е променлива.
	Преди два дни небето беше покрито с ниски облаци, валеше сняг, дърво и камък се пукаше от студ, беше минус петнадесет градуса. Днес всичко бе различно: снегът се стопи, слънцето светна в небето, температурата бе над нулата. На полегатите склонове на кримските хълмове отново се виждаше трева, кафяво-жълта и спаружена, в яркозелено на фона й светеха хвойнови храсти, устремени нагоре кипариси, ниски дръвчета туя.
	Разглеждах през бинокъла панорамата на Балаклавската долина, настанена до амбразурата на картечния дзот недалеч от село Верхний Чоргун. В далечината се виждаше сивата лента на шосето Севастопол-Ялта, по-близо до мен — тясната река Чорная, която се извиваше между хълмовете, полетата със спретнати редици лозя, склоновете на красивата Гасфортска планина, покрита тук-там с дъбови горички, както и разбитата от снаряди бяла стена около Италианското гробище и покрива на неговия параклис, приличащ на детско кубче за игра с правите си, къси стени.
	По време на втория щурм тук минаваше линията на фронта на Втори сектор на отбраната с окопи, дървено-земни огневи съоръжения, минохвъргачни площадки и дълбоки траншеи. Бойците и командирите от 7-а бригада на морската пехота, 31-ви и 514-ти пехотен полк геройски я защитаваха от вражеските атаки. Планината и хълмовете до нея няколко пъти минаваха от ръка на ръка. Накрая, след като отблъснаха нашите, немците се укрепиха там.
	Група фашистки снайперисти заеха височината, наречена на картата Безименна. От разстояние 500 метра те започнаха прицелно да обстрелват черния път от село Камари до село Шули, който преминаваше през тиловете на Втори сектор на отбраната и имаше важна роля за снабдяването на нашите войски с храна, оръжие и боеприпаси.
	Последното им нагло действие: убиха или раниха тежко повече от половината от личния състав на 45-милиметровата противотанкова батарея и 24 коня от впряговете им, които теглеха тези оръдия. Всички опити за унищожаване на враговете с артилерия и минохвъргачки не доведоха до резултат. Снайперистите сменяха позициите си на височината и подновяваха обстрела.
	Така че не бях дошла случайно тук, далеч от родната ми Чапаевска дивизия.
	След няколко успешни набега в неутралната полоса и в тила на врага командването на Приморската армия реши, че в Първи батальон на 54-ти полк се е сформирала смела и добре обучена група снайперисти, която може да се използва не само в Трети сектор на отбраната, но и в други участъци на Севастополския фронт. Започнахме да „гастролираме“ по предния край на отбраната, изпълнявайки задачи от особена сложност. Този път ни беше наредено да проведем операция на Безименната височина в района на Гасфортската планина и Италианското гробище.
	Първо се срещнах в щаба на армията с коменданта на Втори сектор, полковник Николай Филипович Скутелник, командир на 386-а пехотна дивизия, в чиято зона на отговорност влизаше този участък, и с началник-щаба на дивизията, подполковник Добров. След това отидох в село Верхний Чоргун, за да огледам местността и да разработя с оглед на особеностите й план за действие на снайперската група за превземане на височината и ликвидиране на хитлеристите.
	Планината Гасфорт, наречена на героя от първата отбрана на Севастопол, полковник В. Г. Гасфорт, командир на Казанския пехотен полк, който се сражавал тук през 1854–1855 г. срещу съюзническите англо-френско-италианско-турски сили, се намираше на около петнадесет километра по шосето Севастопол-Ялта и самата тя не беше висока — само 217,2 метра над морското равнище. Но беше заобиколена от по-малки възвишения, падини между тях, редуващи се с равни поляни. Италианското гробище заемаше част от планината Гасфорт. В него наистина през 1882 г. били препогребани с разрешение на руското правителство останките на италианците: повече от две хиляди войници и офицери от Сардинския корпус, загинали в бой или починали от епидемия на холера.
	Силно пресеченият терен даваше надежда за успех на нападението. Обаче трябваше да се извърши задълбочено разузнаване и проучване на силите на противника и на неговата отбранителна система. Казах това на полковник Скутелник. Той се съгласи с мен и обеща, че воинските части от Втори сектор ще окажат необходимата помощ на снайперистите.
	Върнах се в разположението на Втора рота и събрах командирите на отделения от взвода ми в моя блиндаж. Трябваше да измислим нещо. Посред бял ден нямаше да се изкатерим на тази Безименна височина. Ние — долу, а немците — горе, лесно щяха да ни открият, а после да ни изпозастрелят като зайци. При наблюдението, което постоянно водеха хората от 386-а дивизия, не бяха засечени местата на снайперските засади. Вероятно фрицовете си бяха направили там повече от дузина замаскирани гнезда за снайперисти.
	По това време командир на първо отделение беше сержант Фьодор Седих, на второ отделение — младши сержант Владимир Волчков, прехвърлен във взвода от Трета рота по заповед на лейтенант Дромин като стрелец, показал отлични резултати в унищожаването на германския батальон, който се бе промъкнал в нашия тил по време на втория щурм на 22 декември. Трето отделение засега съществуваше при нас само номинално, заедно с ефрейтор Анастас Вартанов в него се числяха пет души и чакахме пристигането на попълнение от Новоросийск. Първо дадох думата на стария егер, тъй като той беше най-младши сред нас по чин. Анастас изрази съжаление, че теренът на Балаклавската долина не му е толкова познат, колкото Кордона на горската стража №2 в Макензиевия хребет, иначе би ни завел там по ловните пътеки.
	Пред нас на масата лежеше големомащабна карта на Втори сектор на отбраната, която ми дадоха в щаба на 386-а дивизия, и на която аз нанесох допълнителни белези, след като посетих село Верхний Чоргун. С разказа си се опитах да допълня информацията за Безименната височина. Но много неща, по-специално — разстоянията, оставаха неизвестни, тъй като не успях да се доближа до обекта на бъдещата атака. Пространството пред него се прострелваше.
	Доста дълго разглеждахме тази карта. Сега вече не си спомням кой от сержантите обърна внимание на факта, че западният склон, гъсто обрасъл с хвойна, шипки, бъз и „драки“, има много неравности. Ако ги използваме за маскировка, през нощта можем да се доберем до подножието на височината, а след това, като срежем няколко клонки от тези храсти, да ги качим по-високо, да ги „засадим“ там, а ние самите да се скрием зад големите камъни от варовиковата скала, която излизаше тук на повърхността на земята. Какво ще направят фрицовете, когато забележат нови храсти, израснали за една нощ на голия склон? Разбира се, те ще открият огън по тях и ние ще видим колко са и откъде стрелят.
	— А защо да режем клоните на храстите в планината? — попита Фьодор. — Хайде да го направим предварително и да ги занесем там. Това е по-безопасно, а и те ще изглеждат естествено…
	Възложих приготвянето на храстите на Вартанов. Той си знаеше наизуст кримските горски растения и бързо сглоби шест макета с клонки от хвойна, дълги до четиридесет сантиметра, тъмнозелени бодливи листа и кръгли синкави плодове. Някои от тези декорации той дори трябваше да закрепи с тел. Но като цяло изделията изглеждаха съвсем истински и бяха надеждно закрепени към острите колчета, с помощта на които се канехме да ги „засадим“ на склона.
	В състава на групата освен мен влизаха седем души.
	Алексей Киценко, като командир на ротата, провери всеки от тях. Той искаше не да загинем в неравностойна битка, а да се върнем с победа, защото това бе напълно постижимо. Нали опитът, натрупан в предишни схватки, ни научи на предпазливост, взаимопомощ в боя, точност при изпълнението на командите. Преценките ми за качествата на бойците обикновено съвпадаха с мнението на младши лейтенанта. Затова двамата с него веднага и единодушно избрахме Фьодор Седих (от което той беше много радостен), Владимир Волчков (него познавах по-зле, но Алексей ме увери, че младши сержантът е напълно надежден), Анастас Вартанов (съмнявахме се не в смелостта, а в силата и издръжливостта му, нали егерът наскоро бе навършил 50 години). Останалите участници в рейда служеха в снайперския взвод от около три месеца (доста голям период при севастополските боеве и загуби) и стреляха отлично.
	За оборудването на групата трябва да се разкаже специално. Отказахме се от шинелите и ушанките в полза на ватирани куртки и панталони, каски и пилотки. Над тях облякохме есенните камуфлажни куртки с качулки с цвят на горчица, нашарени с тъмнокафяви петна, и същите панталони, доста просторни, затъкнати в ботушите. На колана — четири кожени паласки, три гранати, кобур с пистолет „ТТ“, нож финка в метална ножница, малка сапьорна лопата в калъф, манерка с вода също в калъф, а на рамото водонепроницаема мешка със суха дажба за три дни (черен хляб, сланина, консерва със задушено месо). Освен това си взехме бинокли, фенерчета с батерии и ракетен пистолет. Въпросът за въоръжението не се обсъжда дълго: четири винтовки „Мосин“ с прицел „ПЕ“, четири „СВТ-40“ с прицел „ПУ“ и по двеста патрона за тях, три автомата „ППШ-41“ с по два резервни дискови пълнителя. Този път решихме да не вземаме нашата любима лека картечница „Дегтярьов“. Вместо нея опаковахме в чувал макетите на храсти, старателно привързани с въженца.
	Не обичам дълго да се сбогувам. Дългото прощаване натъжава сърцето, особено на война.
	Льоня силно ме прегърна в землянката, целуна ме. Крачка през прага и ние с него вече не сме съпрузи, а полкови другари. Заедно с другите бойци отидохме до командния пункт на батальона, където ни чакаше камион „полуторка“, защото щяхме да пътуваме далеч, до другата страна на Севастополския отбранителен район. Последно ръкостискане и добри пожелания за снайперистите от командира на ротата, последен поглед и последни думи: „Върнете се!“.
	Първият ден отиде за задълбочено проучване на местността. Нищо утешително не открихме тук. В храстите нямаше как да се скрием, те се намираха доста далеч от Безименната височина. Немците контролираха цялото пространство, периодично обстрелваха долината с картечници и минохвъргачки. Нашите отговаряха, но се налагаше да пестят боеприпасите. По моя молба картечарите от 7-а бригада на морската пехота обещаха тази нощ, към три часа, да обстрелват височината за 20–30 минути, за да прикрият нашето придвижване нагоре по склона. Би било хубаво да помоля (но кого ли?) за тъмна нощ, умерен вятър и температура на въздуха най-малко пет градуса над нулата…
	Нощта настъпи и наистина беше безлунна, безветрена, топла.
	След като започнахме придвижването в три часа сутринта под трясъка на картечните откоси, които се чуваха от съветските позиции, ние пропълзяхме почти до върха и фрицовете не ни забелязаха. На седемдесет метра от техните окопи забихме нашите макети на храсти в земята и се отдръпнахме от тях на тридесет метра надолу до сиво-бели варовикови камъни, зад които растяха шипки.
	Още с първия лъч на разсъмването хитлеристите откриха бясна стрелба с автомати и картечници по изделията на стария егер Вартанов. Те буквално ги направиха на дреб, на малки парченца дърво, кора, листа. Изровиха с куршуми земята около тях в диаметър два-три метра и не се успокоиха, докато там не се вдигна прах. Когато всичко утихна, фашистите излязоха от окопите и започнаха да разглеждат през бинокли склона на височината. Вероятно искаха да видят тела на убити руски снайперисти.
	При стрелбата лесно засякохме техните огневи точки. Сега оставаше да се прицелим така, че нито един от нашите куршуми да не пропусне врага. Разстоянието не надвишаваше сто метра. Целта се намираше много по-високо от хоризонта на оръжието, следователно ъгълът на издигане към целта се приближаваше до 50 градуса. Според законите на балистиката при такива условия възходящата част от траекторията на куршума започва да се изправя, земната гравитация все по-малко и по-малко измества куршума в хоризонтално направление. Освен това в разредената планинска атмосфера куршумът изпитва по-малко съпротивление от въздуха.
	Всичко това е взето предвид в специалните таблици, които моите подчинени, незавършили снайперските школи, не биха могли да знаят. Но командирът затова има глава на раменете си. Още при излизането на рубежа им наредих да коригират прицелите, да направят поправка в неговите деления минус 1А при заредени патрони 7,62х53R с „леки“ куршуми модел 1908 година.
	Както обикновено, стрелях първа.
	После изтрещяха още седем изстрела, след което — след десет секунди, докато презаредим нашите „трилинейки“ — отново осем. Но звукът от тях до голяма степен беше заглушен от канонадата. Далекобойната артилерия на противника работеше, нанасяйки удари по градските квартали. Нашите артилеристи започнаха да отговарят, за да подавят вражеските батареи. В небето зареваха мотори и се появиха самолети с червени звезди на крилата. Отминаха в посока към Алуща. От морето се чуха няколко мощни оръдейни залпа. Изглежда, стреляше лидерът на разрушителите „Харков“, който след разтоварването стоеше в Южния залив.
	Това шумово прикритие помогна да се замъгли истинската картина на боя. Фрицовете изпопадаха: някои — направо на дъното на окопите, други — на бруствера, някои дори се търколиха по склона. Не пропускахме. Загинаха всичките петнадесет хитлеристи. Бойното охранение на врага престана да съществува.
	— Хайде, момчета! — извиках аз и посочих към върха на Безименната.
	Задъхвайки се, ние преодоляхме седемдесет метра по стръмния склон и скочихме във вражеските окопи. Превзехме перфектно оборудвана позиция с дълбоки съобщителни ходове, укрепени с дъски и греди, с картечни гнезда и траншеи, водещи към тях, с четири блиндажа, вкопани в земята на два метра и половина. Тук имаше много оръжия: винтовки, включително снайперски, автомати, гранати, поставени в ниши в окопите, три картечници „MG-34“ със заредени в тях ленти. Гледката от височината към местността беше просто невероятна, ненапразно фрицовете се биеха така яростно за нея и не искаха да се махнат оттук.
	Ние изстреляхме червена ракета, за да дадем сигнал на нашите: Безименната височина е превзета. Отговориха ни с една зелена ракета: поздравления, страхотни сте. Скоро по черния път от село Камари до село Шули започна интензивно движение. Щабът на Втори сектор извършваше прегрупиране на войските, започна превозването на боеприпаси и храна.
	А ние трябваше да се огледаме наоколо.
	Ако преди, след изненадваща атака срещу немците, снайперистите спешно се изтегляха, сега те трябваше да останат на завоюваните позиции до нова заповед на командването. Позицията позволяваше успешно провеждане на отбранителни действия. Просто трябваше да проучим всичко, да разберем какви са нейните силни страни, какви — слабите, да измерим дължината на съобщителните ходове със стъпки, да се приспособим към чуждите окопи, изкопани в твърдата кримска почва, да видим накъде са насочени картечниците, какъв е техният сектор на обстрел и т.н., и т.н.
	Скоро стигнахме и до блиндажите. Тук стана още една схватка. На прага на най-отдалеченото земно убежище срещу нас се втурна ефрейтор с пистолет „Валтер“. Наложи се да го застрелям. По-нататък, зад вратата, се криеше един унтерофицер и в действие влезе финката, която Владимир Волчков отлично владееше. Озовахме се в подземно помещение, неголямо, но старателно оборудвано, приличаше на блиндаж на офицер или щаб. На масата имаше доста голяма, почти половин метър висока, армейска радиостанция „Torn.Fu.b1“ с приемо-предавател и кутия за батериите, прътът на антената й пробиваше покрива на блиндажа и излизаше на повърхността.
	На масата лежаха слушалки и дебела тетрадка, изписана с бележки. С червени букви на левия панел на радиостанцията пишеше: „Feind hört mit“, тоест „Врагът подслушва“. Значи това не беше само позиция на снайперисти, а най-вероятно наблюдателен пункт на артилерийски коригировачи, а също и на немското разузнаване.
	Изправната радиостанция беше ценен трофей. Но ние не можехме да се възползваме от нея, в групата нямаше радисти или хора, поне малко запознати със свързочната техника. Оставаше ни само да изключим радиостанцията от батериите и да я приготвим за транспортиране. Решихме да я вземем с нас, когато се връщаме, въпреки че тя беше доста тежка — към четиридесет килограма.
	Претърсихме труповете. В ръцете ми попадна цяла купчина документи: войнишки книжки, писма, снимки, принадлежали на дванадесетте редници, ефрейтора, унтерофицера и един фелдфебел от 170-а пехотна дивизия. Фелдфебелът имаше награда — „Железен кръст“ 2-ра степен, цветна лентичка, пришита към петлицата на куртката. Сега всичко щеше да попадне при капитан Безродни, после — при преводача. Писмата никога нямаше да стигат до получателите си в немските градове…
	Пирът на победителите се проведе под формата на закуска с немски кренвирши и черен руски хляб. Намериха се и консерви със сардини в олио, любимите на сержант Седих, а най-накрая дървен сандък с дванадесет половинлитрови бутилки ром. Фрицовете го бяха скрили под масата и аз се замислих как да ги използвам. Една изпихме със закуската. Останалите решихме да налеем в алуминиевите немски манерки и да ги занесем на нашите полкови другари. Наистина на вкус трофейният ром доста приличаше на нашия селски самогон.
	След безсънната нощ снайперистите се нуждаеха от отдих. Назначих двама часовои и отидох в офицерския блиндаж. Без да свалям ватенката, легнах на нара и дори не усетих как съм заспала. Привечер ме събуди часовоят, който наблюдаваше източния склон на Безименната височина, обърнат към вражеския фронт:
	— Другарю старши сержант, идват ни гости!
	В далечината се появи група немски автоматчици, вероятно около двадесет души. Изкачваха се по тясна пътека, която пресичаше гъсталака от лешници. През бинокъла се виждаше, че войниците вървят спокойно, без да се оглеждат, пушат цигари, разговарят помежду си. Не държаха оръжията готови за бой, а на рамо. Всичко свидетелстваше, че противникът още не е разбрал за превземането на наблюдателния му пункт. Автоматчиците вървяха към Безименната височина по-скоро за проверка, отколкото за истинска битка.
	Сега предстоеше да стреляме от горе надолу на същото разстояние. Както и стрелбата от долу нагоре, това е доста сложно за изпълнение упражнение, свързано с настройката на оптичния прицел. Когато се стреля от горе надолу, плътността на въздуха се увеличава, но едновременно нараства и скоростта на куршума. „Дърпа“ го надолу силата на гравитацията. Средната точка на попадение се увеличава, и то значително. Затова е необходимо да се понижи (да се намали) прицелът или да се вземе по-ниска точка на прицелване.
	Направих изчисленията и дадох команда на подчинените си. Изчакахме, докато автоматчиците стигнат на разстояние сто метра, след което открихме огън. Отрядът се справи със задачата не по-малко точно, отколкото при стрелбата от долу нагоре. Изпратихме на оня свят всички немци с автомати, и то много бързо. Оказа се, че осем снайперисти са унищожили за един ден около 35 души. Не беше зле. През следващите четири дни снайперистите също действаха умело. Успяхме да отблъскваме атаките на врага, използвайки предимствата на нашата позиция. Веднъж фрицовете предприеха артилерийска атака. Изчакахме я в блиндажите, така добре устроени от доблестните войници на фюрера.
	Трудно ми беше да преброя колко от тях сега лежаха по склоновете на Безименната височина с простреляни глави. Някои останаха в гъстите храсталаци от хвойна и шипки, други се свлякоха в кухини между камъните, а някои от ранените успяха да ги отнесат. Но явно имаше повече от стотина.
	За смяна на снайперския отряд командването изпрати пехотна рота. Червеноармейците се изкачиха на височината под наше прикритие. Предадохме им обекта цял и невредим и след като им пожелахме късмет, се върнахме в 25-а дивизия със същия камион „полуторка“.
	Никой не ни устрои тържествено посрещане. На огневите рубежи на Севастополския отбранителен район бойците и командирите от съветските части всеки ден извършваха подвизи. Подвиг беше дори най-обикновеното изпълнение на техните служебни задължения под редовните вражески бомбардировки и артилерийски обстрели, работата в предприятия, укрити дълбоко в минните галерии на Инкерман.
	Написах доклад за нападението на Безименната височина и го предадох на капитан Безродни заедно с немските документи, радиостанцията и други интересни предмети (например манерка с ром). Количеството им силно изненада помощник началник-щаба по разузнаването. Двамата поговорихме още за тази история и го попитах дали е възможно да се представят участниците в акцията за правителствени награди, тъй като снайперистите проявиха значителен кураж, устойчивост и отлична обученост. Безродни загадъчно се усмихна.
	— Командването има такива планове — отговори той.
	Капитанът не излъга. В началото на март бях удостоена с диплома за снайперист изтребител от Военния съвет на Приморската армия, която удостоверяваше, че старши сержант Павлюченко (такава грешка бяха направили при изписването на фамилията ми) е унищожила 257 фашисти. Дипломата беше подписана от командващия армията генерал-майор Петров, както и от членовете на Военния съвет: дивизионен комисар Чухнов и бригаден комисар Кузнецов. Това беше първото официално признание на моите скромни постижения. Освен това през април Фьодор Седих, Владимир Волчков и аз получихме медал „За бойни заслуги“.
	След това със съпруга ми дълго обсъждахме нашия поход, но по-скоро от гледна точка на това, кой от снайперистите как се прояви в него. Военното поведение на моите подчинени беше безупречно и в това обстоятелство виждах обяснение на факта, че изпълнихме заповедта, без да загубим нито един човек. За мен, като командир, това беше най-важният показател за успех. Тъжно и горчиво е във войната да загубиш другари — особено проверените в боевете. Мислех тогава, а и сега мисля, че войната с цялата си жестокост е най-сигурният начин да разбереш какъв е човекът. Тези, които се намираха до мен край Севастопол, бяха хора с най-високи достойнства. После съдбата на всеки от тях се разви по различен начин.


>	Дванадесета глава
>	Пролетта на четиридесет и втора година

	Награда за Безименната височина ние все пак получихме: отпуск в града.
	Алексей Киценко и аз бяхме посъветвани да посетим музея, открит на 23 февруари в сградата на художествената галерия на улица „Фрунзе“. Бавно вървяхме из залите и разглеждахме експонатите. Това беше истинско пътуване в историята: от първата отбрана през 1854–1855 г. до епохата на Великата октомврийска социалистическа революция и Гражданската война, после събитията и героите от втората отбрана. Сред снимките и документите намерих сведения за Чапаевската дивизия, картечарката Нина Онилова и дори… за себе си. В отделна зала организаторите бяха изложили оръжия и боеприпаси, произведени за Приморската армия в предприятията на Севастопол, сложили бяха портрети на ударниците в производството. Освен това бяха изложени трофеи: немско въоръжение, отломки от самолети, свалени над града, писма от окупаторите и техни дневници, знамена на фашистки полкове, пленени в боевете, заповеди на хитлеристите към местното население, където думата „разстрел“ бе най-често срещаната.
	Независимо от бойните действия жителите на Севастопол постоянно работеха за възстановяване на разрушената икономика, а градът не изглеждаше изоставен, мръсен, напуснат от хората. Работеха магазини, поликлиники, бани, фризьорски салони, различни работилници, движеха се трамваите. Сега бяха открили новия музей, който с готовност посещаваха всички: самите севастополци, хора, пристигнали наскоро от Голямата земя, отпускари от воинските части. Отношението към фронтоваците беше много сърдечно. Ваксаджия ни предложи безплатно лъскане на ботуши, жени, които срещнахме до кино „Ударник“ на площад „Комуна“ — изпиране и гладене на дрехи. Но водата в града се отпускаше строго по норма…
	Със зимата се разделихме без съжаление.
	Тя премина в битки и тревоги, но защитниците повярваха, че могат да устоят на яростния натиск на хитлеристите. Все пак от пролетта чакахме някакво облекчение. Ето, ще се раззеленят горите на Макензиевия хребет, а листата ще прикрият надеждно от врага блиндажите, траншеите, съобщителните ходове, огневите точки, тогава и загубите ще намалеят. От морето ще подухне топлият южен вятър и няма да е толкова студено нощем в бойно охранение. Ще завалят дъждове, макар и немного, но водата в планинските извори все пак ще стане повече. Слънцето все повече ще надзърта през облаците и всички ще мислим, че това е слънцето на нашата победа.
	Сутринта на 3 март 1942 г. се оказа толкова спокойна, толкова топла, че беше невъзможно да останеш в блиндажа. Алексей и аз се канехме да закусим на чист въздух, под чуруликането на неизтребимите севастополски врабчета. Прегърнал раменете ми, моят съпруг седеше до мен на едно паднало дърво и разказваше някаква забавна история, която му се случила в детството. Вражеската артилерийска атака срещу позицията на 54-ти полк започна внезапно. Обстрелваха ни далекобойни оръдия. Първите снаряди избухнаха далеч в тила, вторият залп недолетя, но третият…
	— Не си ли уморена? — успя само да ме попита Киценко, когато третият снаряд избухна зад гърба ни. Десетки осколки свирнаха във въздуха. Стана така, че младши лейтенантът ме прикри от тях, но той самият беше ранен. В първата минута ми се стори, че раната не е тежка. Алексей хвана дясното си рамо и изстена. Но след това кръвта потече обилно по ръкава на гимнастьорката, ръката му увисна безсилно и лицето на ранения започна да пребледнява.
	— Льоня, дръж се! Льоня, сега ще те превържа! — Аз разкъсах санитарния пакет и започнах да бинтовам набързо рамото му. Бялата марля лягаше на един, втори, трети слой, но кръвта пробиваше през тях, защото раните се оказаха дълбоки.
	На помощ дойде Фьодор Седих. Сложихме командира на одеяло и на бегом го понесохме към медицинския пункт. За щастие, ротният санитарен инструктор Елена Палий беше там и каруцата, запретната с два коня, също. След като настанихме ротния командир на скамейката, ние бързо подкарахме към Инкерман, в дивизионния медицински батальон при нашия хирург Пишел-Гаек. Там без забавяне вкараха Льоня за операция, а аз останах да чакам до края й.
	В сърцето ми живееше надежда за чудо. През този час и половина мислих за много неща, спомнях си първата си среща с него, притъмняващата гора, когато младши лейтенантът ме намери върху падналото дърво, неговото обяснение в любов, нашия щастлив семеен живот. Нямах по-близък и по-скъп човек от Алексей Аркадиевич. При трудни обстоятелства той запазваше бодро настроение, при неуспехи не се отчайваше, не се залъгваше от успехите. Но най-важното — успяваше навреме да намери най-необходимите думи и аз му вярвах повече, отколкото на себе си.
	Прекрасният ни доктор Владимир Фьодорович Пишел-Гаек излезе от операционната зала с мрачно лице, стисна дланта ми и тихо каза:
	— Людмила, дръж се. Надеждите за излекуване са слаби. Трябваше да му отрежа дясната ръка, тя се държеше само на сухожилието. По-лошото е, че седем осколки са попаднали в гърба му. Три извадих, но останалите…
	Какво се случи след това, не помня. Освестих се в стая на тясно болнично легло. Една младичка сестра с бяла престилка и забрадка ми подаде чаша с течност, която имаше силна миризма на валериан, и ме помоли да я изпия до дъно. Изпълних молбата й, все още със странно замъглено съзнание. Машинално сложих ръка на кобура с пистолета „ТТ“ и разбрах, че не е там. Момичето ме погледна уплашено и започна да обяснява: оръжието щяло да ми бъде върнато непременно, но по-късно.
	— Пистолетът ми! Веднага! — Надигнах се със скок от леглото.
	— Люда! Люда! Спри се! — Оказа се, че Пишел-Гаек стои наблизо. — Какво се каниш да правиш? Защо ти е пистолетът?
	— Това е личното ми оръжие. Винаги трябва да бъде с мен.
	— Първо се успокой.
	— Да не мислите, че искам да се самоубивам? — Вероятно говорех прекалено силно. — Не, това няма да се случи! Това те няма да дочакат. Фрицовете сега ще платят скъпо за смъртта му. Ще си разчистя сметките с тях…
	Накратко, след малък скандал ми върнаха „Тотоша“, а аз нежно погалих ръбестата му дръжка, пъхнах тежкия пистолет в кобура и го закопчах. Командирът на батальона Дромин ми позволи да остана в болницата до тежко ранения си съпруг. През нощта Алексей ту бълнуваше, ту изпадаше в безсъзнание, ту се свестяваше, усмихваше се с мъка и ми говореше нещо окуражаващо. По обед на 4 март всичко свърши. Той умря в ръцете ми.
	Погребението се състоя на следващия ден в Братското гробище. Присъстваха всички офицери от 54-ти полк, свободни от дежурство, командирът на полка, майор Матусевич, военният комисар Малцев, много бойци от Втора рота и целият ми взвод. Матусевич произнесе кратка, но ярка и образна реч. После подчинените му се сбогуваха с младши лейтенант Киценко. Когато спускаха ковчега в гроба, прозвучаха залпове на прощален салют с винтовки и автомати. Офицерите стреляха с пистолетите си, но аз така и не можах да извадя своя „ТТ“. Малцев ме попита защо не участвам в салюта. Честно казано, понякога нашите политически работници показваха невероятна душевна пустота и тъпотия и беше невъзможно да им се отговори искрено. Вероятно думите ми прозвучаха дръзко:
	— Не съм актриса да стрелям във въздуха. Моят салют ще бъде за фашистите. Обещавам да очистя поне още сто, че и повече…
	Разбира се, истината беше различна. Не исках да се примиря със загубата на любимия ми съпруг. Все още беше тук, усещах го. Студеното тяло на Льоня легна в земята на Севастопол, но добрата му, отзивчива душа все още не беше намерила подслон. Не трябваше да се сбогувам с него с изстрели от оръжието, което и двамата обичахме еднакво. То отдавна беше станало свещено. Страната и армията ми го бяха дали за защита, за нападение, за вяра в собствените сили в момента, когато ще трябва да направя последния избор: или незабавна смърт, или дълъг позор.
	Животът ми след погребението на Алексей Киценко се промени. След като се върнах в нашата землянка, прекарах три безсънни нощи в нея. После се опитах да взема в ръце снайперската винтовка, но разбрах, че не мога да я държа: толкова силно трепереха ръцете ми. Наложи се да отида в медицинския батальон при невропатолога. Той ми постави диагноза: реактивна психоза — и предложи да прекарам две седмици в болницата, редовно да пия тинктура от валерианови корени и някакво лекарство с разтвор на бром. В болницата, разположена в минните галерии на Инкерман, беше тихо, спокойно и… много скучно. Но при мен идваха Фьодор Седих и вече получилият звание старши сержант Володя Волчков. На деветия ден от смъртта на нашия ротен командир решихме да отидем на Братското гробище, за да навестим Алексей.
	Гробището се намираше в Четвърти сектор на отбраната. От нашия Трети сектор натам водеха три пътя, единият от които асфалтиран. Немците неведнъж го бяха бомбардирали, но нашите сапьори отново и отново поправяха тази важна транспортна артерия, тъй като в гробището се намираше щабът на коменданта на Четвърти сектор и едновременно командир на 95-а пехотна дивизия полковник Александър Г. Капитохин. Военни коли често отиваха там, не беше трудно да намерим попътна.
	Братското гробище, заобиколено с доста висока стена от кримски камък с чугунена врата и пирамидални кулички над нея, приличаше отдалеч на крепост. Тук бяха намерили вечен покой хиляди участници в първата отбрана на града, сред тях — 30 генерали и адмирали. Защитниците на Севастопол са били погребвани тук не само по време на бойните действия, но и, според указа на императора или според техните завещания, в продължение на много години след това, до 1912 г. Храмът „Св. Николай Чудотворец“, също пирамидален и с чудесни мозайки вътре, украсяваше този великолепен воински мемориал. Сега храмът беше без кръст, с пробит покрив. Преди нашите били разположили на него пост за коригиране на артилерийския огън. Фашистите, разбрали за това, разрушили го с пряко попадение на снаряд.
	Гробовете на съветските войници и офицери се намираха до североизточната стена на гробището, отвъд хълма. Влязохме в некропола през южната порта и започнахме бавно да се изкачваме по централната му алея до пирамидалния храм на хълма. Преди осем дни нямах нито сили, нито време да разгледам разкошните паметници от бял и черен мрамор, гранит и диорит, разположени от двете страни на алеята. Сега не бързахме за никъде и спряхме в самото начало на алеята до красивата бяла мраморна колона с канелюри, увенчана с бюст на мъж в шинел, облечен върху мундира. Под бюста двуглав орел, издялан от мрамор, държеше в лапите си кръгъл щит с надпис: „На Хрульов — от Русия“. Генерал Хрульов, героят на първата отбрана, лично водил в атака пехотинците от Забайкалския, Севския и Суздалския полк при защитата на Малахов курган. Войниците с атака на нож неведнъж обръщали в бягство французите и британците.
	През този хубав мартенски ден мраморният Хрульов от върха на колоната тъжно гледаше посетителите на гробището. Зад неговия паметник в братски могили лежаха много хиляди защитници на града, чиито имена бяха неизвестни. Но създателите на паметника адресираха до тях следния надпис:
C>
	Сгъстете редовете си, храбреци безподобни, и приемете дружески героя на Севастополската битка в семейния си гроб!
C$
	Тръгнахме нататък по алеята. Надгробните паметници тук бяха създадени вероятно от най-добрите скулптори, архитекти и художници. Използвали са за своите творения мрамор, гранит, лят чугун с фантастични орнаменти. Въпреки разрушителната сила на времето металът беше съхранил имената, ранговете, длъжностите, датите на раждане и смърт на героите от първата отбрана.
	Нищо подобно нямаше на мястото зад църквата „Св. Николай“, отредено за гробове на втората отбрана. Покрай сивата стена се точеха старателно оформени купчинки пръст със звезди от шперплат. Гробът на младши лейтенанта от 54-ти пехотен полк Алексей Аркадиевич Киценко все пак се различаваше от тях. Звездата и стълбчето под нея бяха плътно покрити с червена боя, надписът беше по-обширен: „Роден на 10.08.1905 г., починал от раняване на 04.03.1942 г.“. До гроба лежеше голям пън. Седнахме на него, гледайки цялата печална редица. На някои гробове пръстта вече беше пресъхнала и се бе изронила, поради което купчинките бяха загубили предишните си очертания, но тук-там земята все още чернееше траурно.
	Сложих зелените клонки от хвойна върху гроба, след това извадих от брезентовата торба на противогаза крайщник хляб и го натроших до стълбчето със звездата, за да долитат по-често тук птиците. Фьодор извади манерка с разреден спирт, наля в метална чашка и я сложи до звездата. След това и ние отпихме по глътка от тази обикновена фронтова напитка и се замислихме за дълго.
	„Почивай в мир!“ — бих могла да повторя думите, които често се срещаха на старинните паметници в Братското гробище. Със свито сърце се сбогувах с любимия си. Трябваше да се върнем на огневите позиции и отново да се заемем с войнишката си работа с хладнокръвие, търпение и желязна издръжливост.
	В полка ме чакаше поща. Писма ми бяха изпратили сестра ми Валентина, майка ми, баща ми, синът ми. Седнах да напиша отговори на техните послания:
C>
	Скъпа, любима Ленуся!
	От девет месеца за първи път получих писма от вас (2 — Валюшкини, твоите, от Моржинка и от татко). Днес пиша на всеки от вас. Ленуся, нима е възможно да се предаде цялата ми радост! Трудно ти е, но мила моя, ти си в тила, това е най-важното. Ленуся, не можеш да си представиш какво е съвременната война. Как се притеснявах за теб, скъпа моя! Тези дни ще ти изпратя удостоверение, че съм в армията, това ще ти помогне малко материално. Сега разреши да разкажа за себе си. Аз съм старши сержант, снайперист, сметката ми е 257. Тези дни получих грамота от Военния съвет на армията и диплома. Представена съм за боен орден „Ленин“. Това е всичко. А… и на армейското табло на славата съм първа. Ето, Ленуся, това е всичко, а за епизодите после, след войната. Сега не е време да се занимаваме с мемоари. През това време, тоест от 6/VIII и досега съм все на предната линия. Сега съм инструктор по снайперско дело. Изпращам ти изрезка за вестник и снимката ми. Според мен повече не е необходимо. Твоята глупава Люда оглупява още повече от радост, че ти, скъпа моя, си в дълбокия тил. Ленуся, на мен нищо не ми трябва, ние имаме всичко. Нали народът ни храни. Аз, родна моя, имам голямо нещастие, на 5/III погребах Льоня. Той вече не е с мен. Нищо, Ленуся, ще воювам сама. Трудно е да се примиря, но аз се гордея с него. Беше прекрасен човек, каквито няма много. Три пъти ме е спасявал, мамичко, да те спасят на война — това е истинско спасяване. Е, Ленуся, засега повече няма да говоря за това, или по-скоро няма да пиша. Все още ми е много болно…*
	[* Писмото на Л. М. Павличенко до майка й Е. Т. Белова от 15 март 1942 г. се намира се в Централния музей на Въоръжените сили на РФ. — Бел.съст.]
C$
	Трогателно беше писмото от сина ми. Той съобщаваше новини от училищния си живот. Имал „отличен“ на диктовката по руски език, „добър“ за устен отговор по аритметика, но най-много харесвал учебника по „Родна реч“ и в него — разказа за пълководеца Александър Василиевич Суворов. Така е отдавна: руснаците винаги побеждават враговете на отечеството. След като прочетох няколко пъти кратките изречения на листа с разчертани редове, запълнен с калиграфския почерк на Моржик, се замислих. Трябваше да разкажа нещо на десетгодишното момче за войната, която се водеше сега на територията на родната страна. Това беше небивала, невиждана по своята безмилостност война за унищожаване на нашия народ. Само да не изплаша малкото момче, да не му внуша страх, неподходящ за бъдещия войник…
	На отбранителните позиции край Севастопол все още цареше относително затишие. Но снайперистите работеха с пълно натоварване, а командването на СОР, отдавайки почит на техния принос в борбата с нашествениците, реши да проведе среща на снайперистите, за да обменят опит. Събрахме се на 16 март 1942 г., понеделник.
	Над сцената висеше червен транспарант. С големи бели букви на него пишеше: „Привет на снайперистите — стахановците на фронта!“. Под транспаранта на сцената зад масата седяха важни хора: командващият Черноморския флот, вицеадмирал Ф. С. Октябърски, командващият Приморската армия, генерал-майор И. Е. Петров, членът на Военния съвет на Военноморския флот, дивизионен комисар И. И. Азаров, членът на Военния съвет на армията, бригаден комисар М. Г. Кузнецов. Те изслушаха доклада за развитието на снайперското движение в Севастополския отбранителен район, изнесен от изпълняващия длъжността началник-щаб на Приморската армия генерал-майор В. Ф. Воробьов.
	Докладът беше честен, вярно обрисуваше ситуацията. Воробьов го започна малко поетично. Генералът каза, че е дошла пролетта и нощите, уви, са станали къси. Това е лошо за защитниците на града, тъй като неговото снабдяване става главно по море с корабите на Черноморското параходство и на Черноморския флот. Те идват в Севастопол през нощта, разтоварват се на кейовете на Южния залив, незабелязани от вражеското въздушно разузнаване. Сега ще има по-малко такива възможности и при господството на фашистката авиация във въздуха трябва да очакваме нови трудности в снабдяването с боеприпаси, оръжия, храна и човешко попълнение.
	Врагът подготвя трети щурм на Главната военноморска база. Според разузнавателните данни числеността на Единадесета германска армия е нараснала и достига приблизително двеста хиляди души, тоест два пъти повече от броя на съветските бойци и командири на позициите край града. Фрицовете непрекъснато прекарват нови оръдия и минохвъргачки към своите огневи позиции. Броят им може да достигне внушителната цифра от две хиляди дула. А ние имаме само 600 изправни артилерийски единици. Осми въздушен корпус под командването на известния ас генерал Фон Рихтхофен се прехвърля в Крим и немците ще разполагат с около седемстотин самолета срещу нашите деветдесет бойни машини.
	Обръщайки се към аудиторията, която се състоеше от около сто и петдесет човека, тоест най-добрите от най-добрите бойци на севастополската пехота, които имаха в бойната си сметка не по-малко от по четиридесет унищожени вражески войници и офицери, генерал-майор Воробьов говореше откровено:
	— Фрицовете станаха повече. Това означава, че трябва да бъдат убивани в по-голям брой, за да може поне малко да се изравнят шансовете на атакуващите и отбраняващите се войски. Според нашата статистика на обикновения войник му трябват 8–10 патрона, за да неутрализира един враг, а на снайпериста само 1–2 патрона… Скъпи другари, имайте предвид, че сега ще постъпват по-малко боеприпаси и затова е необходимо да се пестят и да се изразходват с по-голяма ефективност. Командването на Севастополския отбранителен район ви призовава по стахановски, ударно да работите на огневите позиции, но и да обучавате други бойци на точна стрелба. Нека всеки от вас да си подбере група от десет-петнадесет души и да ги обучи за кратко време. Ние, от наша страна, обещаваме да ги снабдим с винтовки с оптичен прицел…
	От името на снайперистите на митинга първа говорих аз, тъй като имах най-много унищожени хитлеристи — 257. Казах, че щом са ни дали почетното звание стахановци на фронта, то трябва да бъде защитено с добри резултати в стрелбата, да се поемат нови ангажименти и лично аз обещавам да доведа сметката си до триста фашисти.
	Второто място в негласното съревнование заемаше главният старшина от 7-а бригада на морската пехота, командирът на взвод автоматчици Ной Адамия с резултат 165 души. Грузинец по произход, той завършил преди войната Одеското военноморско училище, служил в Черноморския флот. От вълнение Ной говореше със силен кавказки акцент, много темпераментно. Той съобщи на присъстващите, че вече е обучил на основите на точната стрелба около осемдесет бойци, но възнамерява да продължи тази работа. Впоследствие той доведе сметката си до 200 фашисти и изчезна безследно в боевете на Херсонския фар в началото на юли 1942 година. След това посмъртно го удостоиха със званието Герой на Съветския съюз.
	Ефрейторът от 456-и полк на НКВД, който сега влизаше в състава на 109-а пехотна дивизия, бившият граничар Иван Левкин, успя да разкаже за 88 убити от него врагове. Неговият полкови другар, също ефрейтор, Иван Богатир — за 75. Иван особено се отличи по-късно, по време на последния щурм срещу Севастопол, когато вече ранен, пет часа отбивал с картечница вражеските атаки на позиция край село Балаклава. За този подвиг той бе удостоен със званието Герой на Съветския съюз.
	Снайперистите са мълчаливи и самотни бойци, не умеят да говорят добре. Изказванията на другите участници в срещата прозвучаха малко еднообразно. Те докладваха за резултатите си, обещаваха по-големи постижения, разказваха за своите методи за замаскиране в местността, за борбата с немските снайперисти, за грижата за оръжието в условията на кримската зима и пролет. Снайперистите сякаш се бояха да престъпят някакъв праг в обръщенията към началството. Генерал-майор Петров, който по-добре от вицеадмирал Октябърски познаваше положението на сухопътните позиции на отбраната, реши да прехвърли разговора към други, по-конкретни теми.
	— Другари снайперисти! Като истински патриоти вие сте готови да биете окупаторите винаги и навсякъде. Но какви искания и желания имате? Как може командването на Севастополския отбранителен район да помогне във вашата нужна за фронта работа? Говорете честно, открито, не се притеснявайте. За това сме се събрали на тази среща, да обсъдим не само успехите, но и трудностите…
	С такова пожелание, което предизвика оживление в залата, снайперистите отидоха на обяд. Интендантската служба не се посрами и ги нагости със зеленчукова салата, рибена супа от прясно уловен кефал, гулаш и компот. Естествено, към това меню се полагаха сто фронтови грама водка. Така че по-нататъшният разговор се оказа по-делови. Снайперистите започнаха да говорят открито за живота си.
	Например огорчаваше ги това, че не им дават навреме маскировъчните средства: през октомври — зелен халат, когато вече има нужда от кафяв, а бронираните щитове, помагащи за тяхната защита на позициите, често се търкалят без употреба в армейските складове… Добре би било да се снабдят снайперистите с по-прости балистични таблици, които да не плашат начинаещите с научния си вид, и при излизане на акция — сухата дажба да е с някакви кисели сокове, които утоляват жаждата по-добре от обикновена вода… Имаха и една мечта снайперистите — за единоначалие, защото в някои военни части с тях се разпореждаше всеки, когото не го мързи. И ставаше така, че хора, обучени на сложен занаят, копаеха блиндажи и траншеи, стояха в бойно охранение, работеха като коняри и дори… готвачи, тъй като това е била първата им военна специалност… При настъпление не трябва да се изпраща снайперистът в атака заедно с бойците от строевия състав на ротата, в края на краищата на винтовката му няма дори щик… По-добре е да бъде на предварително избрана, скрита позиция, и оттам да стреля по вражеските картечни гнезда… Нима е непонятно, че снайперистът се нуждае от почивка повече от обикновения пехотинец? Веднъж седмично му давайте отпуск за едно денонощие, поне да се наспи някъде в тила човекът…
	Генерал-майор Петров, без да бърза, записваше в бележника си всички предложения.
	След това той произнесе заключителна реч и отговори на много хора, като каза, че за да се изпълнят исканията и желанията, ще са необходими различни видове работа. Да се даде суха дажба или отпуск, е много просто. Но да се редактират балистичните таблици, да се отпечатат наново — това е задача, за решаването на която се изисква не една седмица. Да накараме отделните военачалници да разберат, че снайперистът е особен вид специалист — също няма да стане веднага. Но може да се опита. Между другото, организираната днес снайперска среща е един от начините за повишаване на престижа на тази воинска професия в очите на цялата Приморска армия.
	Нашата среща приключи малко необичайно и дори весело. Пред снайперистите изнесе концерт фронтова бригада на Всесъюзното гастролно-концертно обединение. Прозвучаха класическа музика, изпълнявана от струнни инструменти, народна — в изпълнение на дует баянисти, популярни песни, стихове на съветски поети, хумористични разкази, а накрая артистът С. Бобровски учуди всички със своите фокуси…
	През целия март, април и май 1942 г. нашите и вражеските войски останаха на предишните си позиции, тук нямаше големи промени. Снайперистите, почувствали грижата и вниманието на командването на СОР, работеха с по-голям ентусиазъм. Във вестник „Червен черноморец“, който редовно ни доставяха на позициите, в рубриката „На подходите към Севастопол“ всекидневно се публикуваха отчети за техните постижения, както и за броя на противниковите самолети, свалени от зенитчиците и от пилотите на 6-и гвардейски изтребителен полк.
	Ето и моите записки от онова време: на 31 март съветските снайперисти унищожиха 32 немски войници и офицери; на 3 април — 18; на 4 април — 26; на 6 април — 25; на 7 април — 26; на 8 април — 66; на 9 април — 56; на 10 април — 108; на 11 април — 53; на 14 април — 55; на 15 април — 50; на 18 април — 83; на 19 април — 65. Общо за 30-те дни на април снайперистите бяха пратили на оня свят 1492 фашисти. А за първите десет дни на май — 1019…
	Севастополци не униваха и гледаха с надежда към бъдещето.
	За майските празници жителите въведоха ред в разорения си от шестмесечната обсада град. По призив на Градския комитет по отбраната те организираха няколко съботника: изчистиха дворовете, изгориха боклуците, струпали се по улиците през зимата, засипаха с пръст и камъни ямите от снаряди и бомби, разчистиха руините, затвориха с дъски и шперплат разбитите прозорци на партерните етажи на сградите, боядисаха оградите и пейките в градинките и парковете, варосаха дърветата, ремонтираха пътища и тротоари.
	По заповед на генерал-майор Петров сега веднъж седмично пускаха снайперистите в отпуск за едно денонощие и аз често идвах в Севастопол, виждах с какво старание хората го възстановяват. По чистота и подреденост той започна да прилича на онзи предвоенен красив южен град, който се отличаваше от другите с някаква особена морска напетост. Любимото ми място за разходка беше Приморският булевард. Оттам се откриваше прекрасна гледка към залива и по-нататък — към открито море. Пътеките по булеварда бяха разчистени от останките на дървета, пречупени от бомбите, посипали ги бяха с чист морски пясък, в лехите бяха засадени цветя: маргаритки, незабравки, теменужки — поправили бяха дървените пейки и павилиони. Чудесно изглеждаха каменният мост с драконите и знаменитият паметник на потопените кораби край бетонния кей.
	Дошлите в града фронтоваци можеха също да отидат на баня, да посетят трапезария, фризьорски салон, часовникарска работилница, фотоателие и да изпратят телеграма в Централната поща до своите близки. Работеше кино, където през деня имаше три прожекции на съветски предвоенни игрални филми, както и кинопрегледи.
	Всичко това беше много окуражаващо. Въпреки честите бомбардировки и артилерийския обстрел (колкото и да е странно, ние привикнахме към тях), при нас в полка говореха, че към Севастопол скоро ще тръгнат съветски воински части, които ще настъпват откъм Керченския полуостров. Приморската армия също ще нанесе удар по врага и така фрицовете, попаднали в обръч, ще бъдат разбити и обсадата на града ще бъде свалена.
	Трябва да кажа, че основания за такива предположения имаше. Още през януари 1942 г. наши войски (6 стрелкови дивизии, 2 бригади и 2 полка, общо към 42 хиляди души), десантираха на изток в полуострова, отхвърлиха немците сто километра назад, освободиха Керч и Феодосия, създавайки Кримския фронт. Противостояха му части от Единадесета германска армия (до 25 хиляди души).
	Но по-нататък събитията се развиха съвсем не така, както очакваха доблестните защитници на Севастопол. Рано сутринта на 8 май 1942 г. фашистите преминаха в настъпление на Керченския полуостров. Те нямаха числено превъзходство, но съсредоточиха силите си на един доста тесен участък на фронта и постигнаха успех. Немалка вина за това имаха командващият Кримския фронт, генерал-лейтенант Д. Т. Козлов и представителят на Ставката армейски комисар първи ранг Л. З. Мехлис, които не разгадаха навреме плановете на врага, не провеждаха правилно разузнаване, а след това изобщо загубиха оперативното управление на войските. Частите на 51-ва и 47-а армия започнаха безредно отстъпление на изток, към Керченския проток. До средата на май хитлеристите превзеха Керч, а след това и целия Керченски полуостров. Загубите ни бяха големи: няколко десетки хиляди души убити, ранени, пленени. Немците завладяха много трофеи: повече от триста танка, четиристотин самолета, почти три и половина хиляди оръдия и минохвъргачки*.
	[* Според разсекретените в последните години съветски документи от 8 май до разгрома му Кримският фронт е загубил 162 282 души, 4646 оръдия и минохвъргачки, 196 танка, 417 самолета, 10 400 коли, 860 трактора и друго военно имущество. — Бел.прев.]
	Разгромът на Кримския фронт означаваше, че третият щурм срещу Севастопол е неизбежен.
	Скоро го усетихме върху себе си. От 20 май вражеската авиация започна масирани нападения срещу Главната военноморска база на Черноморския флот. Всеки ден в небето се издигаха стотици „юнкерси“ и „месершмити“. Те хвърляха хиляди бомби върху града. Самолетите с черни кръстове на крилата бяха постоянно над Севастопол. Една група бомбардировачи сменяше друга. Съветската авиация (около сто бойни самолета) не можеше да им се противопостави. Летците и така работеха на границата на възможностите си, правейки по шест-седем полета на ден. Тяхното летище на Херсонския фар се намираше под обстрела на далекобойната германска артилерия, от експлозиите на големокалибрените снаряди там горяха самолети, загиваха хора.
	Самият град се превърна в огромен пожар, в море от огън и дим. За това допринасяше силната жега: до 40 градуса по Целзий — и пълната липса на вода поради разрушения от немците водопровод. Освен това за няколко дни фашистите бомбардираха и разрушиха всички големи сгради, оцелели дотогава. Градските квартали, особено централните в непосредствена близост до бреговете на заливите, се превърнаха в руини. Някои сгради се срутиха, други обгоряха и стърчаха като огромни почернели кутии без покриви и прозорци.
	При нас, на позициите на Трети сектор на отбраната, също беше горещо.
	Може би най-разрушителен беше огънят на тежките минохвъргачки, а те, според по-късни изследвания, са били разположени на фронта в количество по 20 дула на километър. Артилерийски оръдия бяха докарали още повече: по 37 дула на километър. Тази мощна огнева обработка на нашия преден край продължи от 2 до 6 юни 1942 година. Обаче 25-а Чапаевска дивизия не понесе големи човешки загуби, тъй като нейните бойци и командири се криеха в дълбоки блиндажи и специални укрития, които наричахме „лисичи дупки“.
	Но вероятно в щаба на Единадесета армия предполагаха, че след такава акция руснаците ще бъдат, ако не унищожени, то деморализирани и няма да устоят на настъпващите части на Вермахта. Фрицовете както винаги грешаха.
	Третият щурм на града започна на 7 юни 1942 г. в четири часа сутринта. Ураганният артилерийски обстрел и масираната атака на авиацията продължиха около шестдесет минути. Можеше да си помислиш, че в околностите на Севастопол е изригнал вулкан. Стълбове дим, сажди от пожарите, изхвърлена нагоре от експлозиите пръст — всичко това образуваше огромен черен облак над нашите позиции. Яркото лятно слънце едва се виждаше през него. Ревът на самолетните двигатели, грохотът от експлозиите придружаваше вражеската огнева подготовка и звучеше като някаква немислима, безумна какофония.
	Към пет часа сутринта германската пехота с поддръжката на танкове и самоходни оръдия започна настъпление срещу фронтовата линия на защитниците на града.
	Отдавна не бях виждала подобна картина — от времето на отбраната на Одеса.
	Горещият юнски ден току-що започваше. Лекият ветрец отнасяше облаците черен дим, пръстта и прахът постепенно се слягаха. В тишината, която последва адския тътен, в долината на река Белбек тръгнаха напред танкове, ръмжейки с двигателите си. Зад тях в гъсти вериги, изправени в цял ръст крачеха войници, съблечени до кръста. Там имаше и групи стрелци с карабини „Маузер“, и групи автоматчици, въоръжени с картечни пистолети „МР-40“. Разстоянието между нас, „разинци“, застанали в окопите по заповед на командирите, и фашистите намаляваше, но засега не надвишаваше 600 метра.
	— Психическа атака? — попита Фьодор Седих, който стоеше до мен в снайперския окоп, замаскиран с парчетата от ствола на един дъб.
	— Много смели станаха гадовете. — Разглеждах през бинокъла редиците.
	Оптиката показваше сиви, изкривени от гримаси лица, здрави, все още не загорели тела. Добре хранени, отлично обучени, неизтощени от трудностите на дългата обсада, истинските „имперски германци“ наскоро бяха прехвърлени в Севастопол от Донбас, от германската Седемнадесета армия. За това съобщиха нашите разузнавачи, които ходеха през предната линия за „езици“. Сега отбраните войници на Адолф Хитлер бяха пред мен. Те крачеха, като се препъваха в камъни, разговаряха помежду си, закачайки раменете си, понякога прехвърляха карабините от ръка на ръка. Виждах нещо странно в поведението им и скоро осъзнах, че фрицовете не са трезви.
	Снощи, чудейки се какво може да бъде разпределението на силите при фронтална атака на врага срещу нашия участък, реших, че снайперистите трябва да вземат със себе си на огневата позиция „СВТ-40“. В моя взвод вече имаше дванадесет от тях. Самата аз отново проверих и почистих наградната си винтовка „Токарев“. Дойде време да се чуе гръмкият й глас. Той, така или иначе, щеше да се загуби в тракането на картечните откоси, в залповете на минохвъргачките и полковите оръдия с калибър 45 и 76 мм.
	Нашият окоп беше на десния фланг, пред главната линия, до картечарите. Част от взвода се намираше на левия фланг, няколко души — заедно с пехотинците в общата траншея. Задачата на снайперистите беше бързо да ликвидират офицерите и унтерофицерите в редиците, след това да прехвърлят огъня върху вражеските картечни гнезда и минохвъргачни разчети.
	Фашистите маршируваха към нас и ние хванахме винтовките, които лежаха върху бруствера. Заредих пълнителя на „Света“, свалих коженото калпаче от окуляра на оптичния прицел и погледнах в него, за да определя разстоянието. Аз отдавна бях научила новобранците на най-простите снайперски правила и изисквах да ги помнят като „две и две“: ако нивелиращата или хоризонталната чертичка на прицела закрива фигурата на движещ се човек до коленете, разстоянието е 250 метра; ако е до кръста, то е 400 метра; ако е до раменете — 600 метра; ако го закрива напълно — 750 метра. Разбира се, имаше и други, по-точни начини за определяне на разстоянието от стрелеца до целта с използване на оптичните прицели „ПЕ“ и „ПУ“, но тогава трябваше да се съставя уравнение, а такива математически операции просто бяха непосилни за много червеноармейци. Нищо, днес те щяха да се справят, защото най-важното е да слушат командира.
	Сега старши сержант Фьодор Седих командваше взвода, а от средата на май тази година аз бях инструктор по снайперско дело към щаба на 54-ти полк. Задачите бяха същите: да обучавам на точна стрелба новопристигналите червеноармейци, да следя състоянието на техните оръжия, да приемам ново оръжие, да го прострелвам, да съветвам командирите на подразделения по тактиката на снайперската война, на всеки две седмици да събирам снайперистите за обмяна на опит и учебни стрелби, да подготвям в неутралната полоса и в тила на противника снайперски набези, каквито така успешно правехме в периода на стабилизация на фронта. Но от този ден, изглежда, трябваше да забравим за набезите. Окупаторите започнаха щурм и ако се съди по това, което се случваше сега в долината на река Белбек, намеренията им бяха сериозни.
	В окуляра на прицела ми попадна мъж, крачещ на левия фланг на редицата с пистолет в ръка. Ясно беше, че е офицер, най-подходящата мишена за фронтовия снайперист. Разстоянието вече се бе променило — 500 метра. Нека да се приближи още повече. Главата му вече бе в кръстчето на прицела. Дясната ми ръка свободно лежеше на шийката на приклада, показалецът ми — върху спусъка. Лек натиск, гръмна изстрел, винтовката блъсна рамото ми и мъжът с пистолета падна.
	Като че ли чула сигнал, и нашата артилерия откри огън: 69-и и 99-и гаубичен артилерийски полк, дивизионите на 905-и, 52-ри и 134-ти гаубичен полк. Артилеристите улучиха веднага няколко танка, после пренесоха огъня по пехотните редици. Заедно с тях започнаха да громят врага и оръдията с голям калибър от батареите на бреговата отбрана. Отново черен дим се издигна към небето, но този път руснаците организираха артилерийското нападение и от атакуващата верига нищо не остана. Първата атака на немците се провали. Напразно очакваха, че защитниците на Севастопол ще загубят бойния си дух от действието на техните самолети и оръдия.
	На полето горяха четири вражески танка, а останалите отпълзяха на първоначалните си позиции. Телата на убитите полуоблечени войници белееха сред изсъхналата трева и черните ивици, където тя бе изгоряла от експлозиите. Но тишината не продължи дълго. Появиха се „юнкерси-87“ „цървулани“. Те хвърлиха десетки бомби върху нашите позиции и като пикираха, заливаха „разинци“ с огън от картечниците на крилата си. Бойците се скриха в „лисичите дупки“. Около час по-късно, след като приведе в ред отстъпилите части и ги попълни с нови подразделения, командването на 50-а и 132-ра немска дивизия отново хвърли пехотните вериги към полегатия северен склон на Камишловската клисура. Фьодор и аз се върнахме в окопа и хванахме нашите самозарядни винтовки.
	Предложих на Фьодор Седих да опитаме друг вариант за водене на боя: да стреляме не в първата редица, а във втората, и да се прицелваме в корема на враговете. Куршум в тази част на тялото е смъртоносен, но смъртта не настъпва веднага. След като дадохме няколко изстрела, видяхме, че има ефект от тях. Фашистите, гърчещи се от болка, с викове и стонове падаха на земята, молеха за помощ. Войниците от първата редица започнаха да се оглеждат, да излизат от ритъма, да спират. Това предизвика объркване и в третата редица. Атаката, която фрицовете започнаха бодро и енергично, най-накрая се задави. За това, разбира се, немалко допринесоха нашите артилеристи и минохвъргачи. Те също водеха прицелен огън. Привечер фашистите напуснаха бойното поле на нашия участък и ние преброихме онези, които лежаха там с пробити алуминиеви катарами на войнишките колани. Те бяха повече от двадесет души.
	Хитлеристите обаче нанасяха главния си удар на два километра вляво от позициите на 54-ти полк, в участъка на 79-а морска бригада и разположената до нея 172-ра пехотна дивизия. Там се създаде много по-лоша ситуация за съветските войски. Една група немски танкове, настъпваща по долината на река Белбек, проби на границата между тези две воински съединения, а друга — напредваща от Камишловската клисура, атакува височините, заети от бойците на 79-та бригада. Врагът постигна известен успех. Вечерта на 7 юни в полосата на главния удар немците проникнаха в нашата отбрана на 1–2 километра.
	Следващият ден започна с вражески артилерийски и минохвъргачен обстрел. После нанесе удари хитлеристката авиация. В продължение на пет часа канонадата не спря. След това, в 10 ч. сутринта, немците тръгнаха в настъпление по целия фронт на Севастополския отбранителен район, но най-голяма концентрация на техните сили имаше на границата между Трети и Четвърти сектор, между 79-а бригада и 172-ра дивизия. Сега фрицовете не настъпваха в гъсти редици, а разделени на групи, предпазливо, под прикритието на танкове, самоходни оръдия и бронетранспортьори.
	По време на тези ожесточени боеве нашите части претърпяха значителни загуби. Твърде малко бойци останаха в строя и 79-а бригада, и 172-ра дивизия бяха принудени да отстъпят. Защитниците на Севастопол показваха чудеса на издръжливост и героизъм, но изпитваха голям недостиг на боеприпаси. От средата на май, поради господството на немската авиация във въздуха, тяхното доставяне по море от Новоросийск, Поти и Туапсе стана трудно. През юни боеприпаси, оръжия, храна и попълнение превозваха предимно подводници, чиято товароносимост не позволяваше да се задоволят всички потребности на защитниците.
	С разсъмването на 9 юни пред нашата Чапаевска дивизия покрай шосето за железопътната гара „Макензиев хребет“ се появиха танкове и колони вражеска пехота. В артилерийските части на Трети сектор прозвуча сигнал с кодовото име „Лъв“ и всички артилерийски полкове и дивизиони откриха огън по предварително простреляния рубеж. Повечето от танковете бяха унищожени, пехотата избяга…
	Фрицовете бавно, но настойчиво, като плъхове се вгризваха в съветската отбрана. Тяхната цел беше да пробият до северната страна на главния залив и по този начин да ударят в самото сърце града-герой, да го превземат.
	За последен път срещнах момчетата от родния ми Първи батальон на комсомолско събрание. То се състоя на 16 юни 1942 г. под една скала в Мартиновската клисура. В ръцете на врага вече се намираше цялата Камишловска клисура и село Камишли, жп гарата „Макензиев хребет“, котите 319,6-278,4-175,8, брегова батарея №30, селата Верхний и Нижний Чоргун, Камари и други селища от градските предградия. В района на Братското гробище се водеха ожесточени боеве.
	Комсомолският секретар на полка Яков Васковски накратко описа обстановката на предната фронтова линия. Той каза, че за деветте дни от началото на третия щурм в батальона са били убити две трети от комсомолците. Няма попълнение, снабдяването с боеприпаси, храна и вода се влошава. Няма какво да се крие: съдбата на Севастопол е предрешена. Но това не означава, че окупаторите ще маршируват весело по улиците му под музиката на оркестър. „Разинци“ ще жертват живота си и докрай ще изпълнят воинския си дълг.
	Слушахме го мълчаливо. Смъртна умора личеше по лицата на младите бойци. Проядените им от потта гимнастьорки бяха изгорени от непоносимо жаркото слънце, бинтовете върху раните им тъмнееха от барутния нагар. Те бяха дошли тук с оръжието си, направо от огневите позиции. Комсомолският секретар се обърна към мен като единствения старши сержант тук, очаквайки отговор на словото си. Не исках да обсъждам нищо, отговорът можеше да бъде само един.
	— Кълнем се да се сражаваме до последна капка кръв! — казах аз.
	— Кълнем се! — като ехо повториха след мен другите.


>	Тринадесета глава
>	Думата на командващия армията

	Ударите на вражеската големокалибрена артилерия срещу обектите от нашата отбрана ставаха все по-точни. Разбира се, това не можеше да стане без артилерийски наблюдатели. Фрицовете можеха да насочват оръдията си, тъй като заемаха някои височини, господстващи над терена. Преди бях унищожила дванадесет души, криещи се сред дърветата, по хълмовете или на втория етаж на сградите. Но сега нищо не се получаваше. Твърде силен беше огненият вал, насочен срещу защитниците на Севастопол. Стигна се дотам, че хитлеристките пилоти започнаха да ловуват за самотни минувачи и коли по улиците на разрушения град, по пътищата, водещи към предния край.
	Артилерийското нападение срещу щаба на нашия полк започна внезапно. Снарядите падаха групирано и при третия залп един от тях улучи покрива на блиндажа, където имаше няколко души. Дим, грохот, свистене на осколки. Капитан Безродни загина на място от рана в главата. Но аз имах късмет: една осколка дълбоко проряза дясната ми скула, откъсна обичката на дясното ми ухо, от ударната вълна се повреди тъпанчето и получих обща контузия.
	Закараха ме в нашия дивизионен медицински батальон №47. Прекрасният доктор Пишел-Гаек отново постави шевове на фронтовата ми рана. На следващия ден в медицинския батальон дойде заповед да се подготви група ранени за евакуация в Новоросийск и моят хирург реши, че състоянието ми е подходящо за такова пътуване.
	В петък, 19 юни, от Новоросийск в Севастопол пристигнаха наведнъж пет подводници. Те доставиха в обсадения град 165 тона боеприпаси, 10 тона авиационно гориво, 10 тона храна. Обратно към Новоросийск подводниците също не заминаваха празни. С тях към тиловите болници транспортираха ранените. Само една от най-големите, „Л-4“ (Ленинец-4), би могла, според изчисленията на специалната комисия на флота, да вземе на борда си до сто души. Построена през 1933 г. като подводен минен заградител, тя беше дълга почти осемдесет метра и широка седем метра. През 1942 г. я командваше капитан трети ранг Поляков.
	Именно на „Л-4“, която се разтоварваше през нощта в Камишовия залив, предоставиха място за бойците от Чапаевската дивизия. Така в късната вечер на 19 юни се озовах на полегатия степен бряг, открит за всички ветрове. Подводницата, спасявайки се от вездесъщата немска авиация, цял ден лежа на дъното. Тя все още не беше изплавала, но вече се бяха събрали много ранени. Появата от морските дълбини на този кораб бе придружена от радостни викове. Отначало в юнския сумрак всички видяха доста високата рубка на „Л-4“, после 100-милиметровото оръдие, разположено пред нея, накрая целия корпус, тесен и дълъг, приличащ на гигантска пура. Водата с плискане се стичаше от заоблените й бордове. Най-накрая се отвориха капаците на двата люка и моряците подводничари излязоха на металната палуба.
	Подводницата се намираше в средата на залива. Канеха се да превозват ранените до нея с една моторница, сега привързана към дървения кей. Главният старшина, с широки рамене, но нисък на ръст, извади списък от джоба си и започна да го чете, като си светеше с фенерче. Ранените се строиха в редица. Тук имаше такива, които можеха да се движат самостоятелно, както и други, на които помагаха санитарни инструктори и медицински сестри.
	В моторницата се събираха около петнадесетина души. Тя трябваше да направи няколко курса, за да прибере всички от кея. Морето в Камишовия залив беше спокойно и ние бързо се прехвърлихме на подводницата. Моряците ни помагаха, придружаваха ни до отворения люк зад рубката. След това трябваше да слезем по много тясна стълба до шестия отсек на кърмата, където направо на палубата бяха сложили матраци от корк. На тях можеше да се седи или да се лежи, но не се препоръчваше да се ходи. Сложих мешката си до металната преграда и се огледах. Помещението имаше нисък таван и беше слабо осветено от две лампи. Отдолу, под нас, тихо бучаха дизеловите двигатели на подводницата.
	„Л-4“ прекара в поход три денонощия.
	{img:podvodnica.jpg|#Лидерът на разрушителите „Ташкент“ се швартова с подводницата „Д-5“, за да приеме ранени на борда с}
	Нощем тя плаваше на повърхността, през деня се потапяше на максимална дълбочина. Но фашистите все пак забелязаха нашата подводница. Вражеските торпедни катери пускаха дълбочинни бомби, самолетите — обикновени. Под водата техните експлозии се чуваха добре и се възприемаха като резки удари по корпуса на бойния кораб. Той се тресеше, лампите в нашето отделение примигваха, като ту гаснеха, ту светваха отново. Температурата на въздуха се покачи до 45 градуса по Целзий, не можеше да се диша. Когато няколко ранени загубиха съзнание, раздадоха на всички някакви кислородни патрони. Те помагаха на хората да издържат до следващата вечер, когато подводницата изплаваше отново, отваряха люковете и свежият морски въздух проникваше в нейните тесни, подобни на пещери, коридори и каюти.
	По залез-слънце на 22 юни 1942 г. „Л-4“ в надводно положение влезе в Цемеския залив. Град Новоросийск, простиращ се на 25 километра по бреговете му, ни посрещна сърдечно. Ранените бяха настанени в три санитарни камионетки и отведени в болницата. Загледах се в линията на морския хоризонт, залят от розовата светлина на залязващото слънце, и се замислих какво се случваше сега далеч оттук, на огневите позиции на Севастопол, където останаха моите полкови другари, доблестните „чапаевци“. Тогава не знаех, че за мен това е последният ден от войната.
	Разрушен от хитлеристите до основи, горящият град водеше бойни действия срещу нашествениците. Оттам докарваха в Новоросийск стотици ранени. Курсове извършваха лидерът на разрушителите „Ташкент“, разрушителите „Безупречен“, „Бдителен“, стражевият кораб „Шквал“, базовите миночистачи „Взрив“ и „Защитник“, двадесет и четири подводници. Но разказите на бойците, докарани в Кавказ, не оставяха никакво съмнение: Севастополският отбранителен район щеше да бъде превзет от врага в най-близко време. Разпитвах за 25-а пехотна дивизия, за 54-ти полк, но никой не можеше да отговори точно на въпросите ми. Само веднъж един лейтенант с бинтована до рамото дясна ръка, каза, че е видял командира на нашата дивизия генерал Коломиец с войници в Инкерман, на левия бряг на река Чорная, където се готвели да отблъснат вражеска атака. Не му повярвах. Та нали устието на река Чорная, която се влива в залива, беше в нашия дълбок тил.
	В събота, както винаги, в болничните стаи донесоха нови вестници. На първата страница на „Правда“ прочетох съобщението на Съветското информационно бюро:
C>
	По заповед на Върховното главно командване на Червената армия на 3 юли съветските войски напуснаха град Севастопол. В продължение на 250 дни героичният съветски народ с несравнима смелост и издръжливост отбиваше безбройните атаки на немските войски. През последните 250 дни врагът яростно и непрекъснато атакуваше града по суша и от морето. Отрязани от сухопътна връзка с тила, изпитвайки трудности с доставката на боеприпаси и храна, без да разполагат с летища и, следователно, с достатъчно прикритие от въздуха, съветските пехотинци, моряци, командири и политически работници извършиха чудеса на воинска доблест и героизъм в отбраната на Севастопол. През юни немците хвърлиха над 300 хиляди войници, повече от 400 танка и 900 самолета срещу смелите защитници на Севастопол. Главната задача на защитниците на Севастопол беше да задържат колкото се може повече немско-фашистки войски в Севастополския сектор на фронта и да унищожат възможно най-много жива сила и техника на противника.
C$
	За тези, които като мен бяха ранени по време на третия щурм и сега се лекуваха в Новоросийск, думите „войските напуснаха Севастопол“ звучаха загадъчно. Освен трите бригади и двата полка морска пехота в отбраната участваха седем пехотни дивизии. Ако хиляди и хиляди бойци и техните командири са напуснали Севастопол, то къде са отишли? Къде са щабовете на дивизиите, тиловите части, медицинските батальони, автотранспортът, артилерията? Къде са бойните полкове и батальони? Северното Черноморие, полуостров Крим — всичко е завладяно от немците. Значи те трябва да са тук, в Новоросийск, Поти, Туапсе. Но никой не ги бе виждал…
	За това, че на полето край Херсонския фар са останали около 80 хиляди защитници на града, които са били пленени от фашистите, тогава не се появиха официални съобщения. Тази трагедия на Великата отечествена война дълго се премълчаваше. Ние, редовите участници в отбраната, в разговори помежду си, естествено, се опитвахме да анализираме причините за нея, да търсим обяснения (или оправдания?) на действията на Ставката, на командващия Севастополския отбранителен район, вицеадмирал Октябърски (него и няколко други генерали и старши офицери ги извели от горящия град със самолет), на командващия Приморската армия, генерал-майор Петров (заедно с членовете на своя щаб той напуснал Севастопол през нощта с подводница и пристигнал в град Новоросийск на 4 юли).
	Имало ли е в Главния щаб на ВМФ, разработен преди тези печални събития, план за евакуация на войските от СОР от Крим до бреговете на Кавказ? Можело ли е да бъде изпълнен в условията на тотално господство на вражеската авиация във въздуха?
	В паметта ми беше жива операцията за прехвърляне на многохилядната Приморската армия от Одеса в Крим, блестящо осъществена през октомври 1941 г. Но оттогава много неща се бяха променили в разположението на силите в Черноморския регион. Немците потопиха много от нашите кораби (един крайцер, четири разрушителя, четири големи транспортни кораба, две подводници). Например крайцерът „Червена Украйна“, красотата и гордостта на Черноморския флот, потъна след нападение на фашистките бомбардировачи в Южния залив на Севастопол на 12 ноември 1941 година. Познатият ми моторен кораб „Жан Жорес“ се взриви на магнитна мина на 16 януари 1942 г. в района на Феодосия. Моторният кораб „Армения“, с повече от пет хиляди ранени и евакуирани на борда, на 7 ноември 1941 г. беше улучен близо до Ялта от немски самолет-торпедоносец, пречупи се и потъна с всичките си пътници…
	Наистина, сред нас се говореше на ухо, че в подземията на 35-а бронирана брегова батерия, последното убежище на старшите командири, те се държали по различен начин, преди да бъдат изпратени на Голямата земя. Вицеадмирал Октябърски не изпитвал никакви угризения на съвестта. Но генерал-майор Петров, като военачалник, осъзнал размерите на катастрофата, сполетяла войските му, се опитал да се застреля с пистолет. Попречил му членът на Военния съвет на Приморската армия, дивизионен комисар Чухнов.
	Аз вярвам в това.
	След първата среща с генерала през есента на 1941 г. в село Далник край Одеса имах най-благоприятно впечатление от него. Изглеждаше, че Петров е напълно лишен от арогантността и надменността, присъщи на някои началници в Червената армия, че е много демократичен и се грижи за червеноармейците не на думи, а на дело. Всички бяхме като родни деца за него. Спомням си, че в Севастопол, желаейки да отличи редовите участници в отбраната, проявили масов героизъм в отблъскването на втория немски щурм, той нареди да се отпечатат десетки хиляди почетни грамоти и лично подписа всяка. После ги връчиха на бойците в ротите и батальоните.
	Може би кореспондентът на вестник „Красная звезда“, известният военен писател и поет Константин Симонов, който посети генерал-майора в командния пункт на 25-а Чапаевска дивизия, беше успял най-добре да разбере характера на Иван Ефимович:
C>
	Петров беше необикновен човек в много отношения. Огромният военен опит и професионални знания се съчетаваха у него с голяма обща култура, най-широка ерудиция и предана любов към изкуството, преди всичко — към живописта. Сред близките му приятели имаше отлични и неособено разглезени с официално признание през тези години художници. Отнасяйки се с доза срамежлива ирония към собствените си аматьорски занимания с живопис, Петров при това притежаваше особен и точен вкус.
	По природа той беше решителен човек, а в критични моменти умееше да бъде твърд. Но при цялата си, ако може така да се каже, абсолютна военност, той разбираше, че в строгата военна субординация има известна принуда за човешкото достойнство и не харесваше онези, които изпитваха наслада именно от тази субординационна страна на военната служба… Смелостта му беше някак тромава, неприбързана, такава, каквато особено е ценял у хората Лев Толстой. И като цяло, в поведението на Петров имаше нещо от стар боеви кавказки офицер, както си го представяме от руската литература от деветнадесети век…
C$
	Никога не бях мислила, че съдбата отново ще ми подари среща с командарма* и тази среща ще има особено значение. Впрочем тя стана съвсем случайно в комендатурата на град Новоросийск, където се явих със справката от болницата за оздравяването ми. Генералът сам ме извика. Обърнах се. От пръв поглед външният вид на Иван Ефимович ме огорчи. Беше мрачен, изглеждаше извънредно уморен, но стисна ръката ми, усмихна се и започна да разпитва кой още от войниците и командирите на бившата Чапаевска дивизия е тук. Петров ми каза, че самата дивизия вече не съществува. Тя загинала край Севастопол, щабните й документи били изгорени, печатите — заровени някъде на брега на Камишовия залив, знамената — потопени в морето. При тези новини чак закапаха сълзи от очите ми. Генералът ме погледна внимателно:
	[* Командарм — съкращение на командващ армия. — Бел.прев.]
	— Спомняш ли си другарите от полка?
	— Как да не си спомням, Иван Ефимович? — отговорих аз, докато бършех сълзите си с носна кърпичка. — Толкова дни стояхме заедно под огъня.
	— Отдавна ли те раниха?
	— Не, в средата на юни. Контузия, осколка по бузата и долния край на ухото.
	— Какво ще правиш сега? — Той погледна белега, който все още личеше на бузата ми.
	— На фронта, другарю генерал-майор. Като всички останали.
	— Людмила, а ти имаш ли мечта? — внезапно попита командармът съвсем не по военному, с тих, домашен глас. — Говори, не се притеснявай.
	— Мечта, разбира се, имам — въздъхнах аз. — Само че как точно да я изпълня сега? Полкът е разгромен, командирите са загинали, документите изгорени…
	— Та, каква е мечтата ти, другарю старши сержант?
	— Най-обикновена. Искам да стана офицер.
	— Тоест да получиш воинско звание младши лейтенант? — уточни той.
	— Да. Струва ми се, че го заслужавам. — По някаква причина в този момент реших да говоря с Петров съвсем откровено. — Искам да продължа да служа в армията. Обичам военното дело и стрелям добре. През тази трудна година се научих да командвам хора, да мисля за тях в боя, да отговарям за тях. Освен това не съм се разплатила още с фашистите за смъртта на моите бойни другари, за смъртта на невинните мирни жители. Хитлеристите трябва да бъдат наказани за всичко, което извършиха на наша земя…
	— Хубава ти е мечтата — каза замислено Петров. — Много ми харесва. Но ти грешиш, като мислиш, че не може да се изпълни… След три дни заминавам от Новоросийск в Краснодар, в щаба на Севернокавказкия фронт. Главнокомандващият, маршал Будьони, ме помоли да му представя комсомолци герои от Севастополската отбрана. Ще дойдеш с мен. Всички необходими документи ще бъдат подготвени от началник-щаба на Приморската армия генерал-майор Шишенин. Той е тук. Не се съмнявам, че маршалът с готовност ще подпише заповед за присвояването на звание „младши лейтенант“ на старши сержант Людмила Павличенко като награда за подвизите й при защитата на града от немско-фашистките окупатори…
	На следващия ден беше сформирана група от комсомолци севастополци. Получихме документи, нови униформи и заедно с командарма отлетяхме със самолет в Краснодар, където бяхме настанени в хотела на краевия комитет на партията. Ние с нетърпение очаквахме срещата с легендарния герой от Гражданската война Семьон Михайлович Будьони, гадаехме как ще протече тази среща, мислехме за какво ще ни пита главнокомандващият и какво трябва да му разкажем.
	Приемът в щаба на Севернокавказкия фронт премина много сърдечно и съвсем неформално. Като знаехме за славните подвизи на командващия Първа конна армия в борбата срещу белогвардейците, предполагахме, че ще видим някакъв приказен строг герой. Но при нас влезе мъж на около шестдесет години, среден на ръст, с яка фигура, бодър, приветлив, с добродушна усмивка, която се криеше в пищните му мустаци.
	Петров представяше поред младите участници в отбраната: двама картечари, трима артилеристи, минохвъргач и четирима пехотинци, към които се числях и аз. Будьони разпитваше накратко всеки, след това стискаше ръката му, говореше някакви добри думи, предимно благодареше за твърдостта и смелостта, проявени в боевете, и връчваше награди.
	И аз усетих силното ръкостискане на стария кавалерист. С добра, весела усмивка той ме погледна и попита:
	— Каква е бойната ти сметка досега, старши сержант?
	— Триста и девет унищожени фашисти, другарю маршал.
	— Браво, Людмила! Отлично стреляш. Внесла си значителен принос за отбраната на града.
	— Служа на Съветския съюз! — отговорих аз.
	— Честна дума, на такава красавица и лейтенантските „кубчета“ ще приличат — каза Семьон Михайлович, като се наведе леко към мен. — Също като ордена „Ленин“.
	— Благодаря ви, другарю маршал!
	Кутийката, покрита с алено кадифе и орденската книжка се озоваха в мен. Трудно е да се намерят думи, за да опиша чувствата, които ме обхванаха в този момент. Луда радост, възторг, вълнение. Орденът „Ленин“, учреден през 1933 г., е една от най-високите награди на СССР. Връчваха го за изключителни заслуги и това, че командването беше оценило по този начин моите скромни постижения, предизвикаше у мен едновременно и гордост, и смущение. Спомнях си онези, които заедно с мен воюваха смело на огневите позиции на Одеса и Севастопол, но не доживяха до този светъл ден.
	Моят орден с портрет-медальон на В. И. Ленин, изработен от платина, имаше номер 7606. Прикрепяше се от лявата страна на гимнастьорката с щифт и специална гайка. Едва от юни 1943 г. орденът започна да се носи на петоъгълна колодка, покрита с червена лента с две жълти ивици по краищата.
	Листът с отпечатания текст на заповедта до войските на Севернокавказкия фронт №0137 от 16 юли 1942 г. гласеше:
C>
	От името на Президиума на Върховния съвет на СССР за образцово изпълнение на бойните задачи на командването на фронта за борба с немските нашественици и проявените при това храброст и мъжество — НАГРАЖДАВАМ с орден „Ленин“ старши сержант Людмила Михайловна Павличенко, снайперист от 54-ти пехотен полк на 25-а пехотна дивизия.
	Командир на Севернокавказкия фронт, маршал на Съветския съюз С. Будьони. Началник-щаб на Севернокавказкия фронт, генерал-майор Захаров. Член на Военния съвет на Севернокавказкия фронт адмирал Исаков. За началника и военния комисар на отдел „Кадри“ на Севернокавказкия фронт, старши батальонен комисар Косиков. Отп. в 4 екземпляра.*
	[* Документът се намира в Централния архив на Министерството на отбраната на РФ. — Бел.съст.]
C$
	Заповедта, с която ми се присъждаше звание „младши лейтенант“, също беше с дата 16 юли 1942 година. Но формалното ми превръщане в офицер се случи в армейския склад за вещево доволствие на военнослужещите. То ми достави немалко удоволствие. Гимнастьорката — не памучна войнишка, а от полувълнен габардин с малинови петлици на яката, фино окантовани със злато, с кубче от червен емайл в средата на петлицата и с пехотната емблема — две кръстосани винтовки в ъгъла. Не пилотка, изгоряла под непоносимото кримско слънце, а фуражка с червена околожка и черна лакирана козирка. Шинелът не от дебел вълнен плат, а от фино сукно. И ботушите, разбира се, не брезентови, а хромови. Коланът с презраменен ремък и кобур за пистолет — с месингова катарама във формата на петолъчна звезда.
	{img:lenin.jpg|#Младши лейтенант Павличенко с ордена „Ленин“ и с любимата си наградна винтовка „СВТ-40“ — „Света“}
	Възникна въпросът за мястото на моята по-нататъшна служба.
	Придържах се към старата армейска поговорка: „За служба не се натискай, от служба не се отказвай“. Няма значение къде ще ме изпратят. Пак армейска поговорка: „По-малко от взвод няма да ми дадат, по-далеч от фронта няма да ме пратят“. Вече започваше ново немско настъпление и целта му се очерта: Сталинград. Но в кадровото управление на Севернокавказкия фронт гледаха на моята офицерска кариера по друг начин. Бях назначена за командир на снайперски взвод в 32-ра гвардейска въздушнодесантна дивизия. Честно казано, изплаших се не на шега, започнах да обяснявам, че от дете ме е страх от височини, получавам световъртеж, а да не говорим, че не мога да скачам с парашут.
	— Не се тревожете толкова много, Людмила Михайловна — любезно ми каза елегантният млад капитан, седящ на една маса, отрупана с документи. — Заповедта за формиране на 32-ра гвардейска въздушнодесантна дивизия се получи буквално преди няколко дни. Няма да се наложи да летите никъде. Защото нямаме достатъчно транспортни самолети… В сегашната ситуация въздушнодесантните съединения са просто нашата елитна, най-добра пехота…
	— Тоест без самолети?
	— Абсолютно.
	— А къде е тази дивизия?
	— Ще отидете в Московския военен окръг. Там през август ще започнат да сформират осем нови въздушнодесантни корпуса, като, за да се запази секретността, ще се използват същите организационни обозначения, както и преди. Разбрахте ли?
	— Тъй вярно, другарю капитан.
	— Наминете в съседната стая. Полага ви се да получите нагръден знак „Гвардия“, тъй като сега сте командир на взвод в гвардейска част, и „Снайпер“, който беше учреден през май тази година за награждаване на особено отличили се снайперисти…
	Интересно съвпадение се получи. За Москва на доклад при Сталин щеше да лети и генерал-майор Петров. Той ми каза за това на приема в щаба на Севернокавказкия фронт, който завърши с малка почерпка за наградените с ордени и медали бойци комсомолци. Тогава благодарих на Иван Ефимович за всичко, което направи за мен. Думата, казана в точното време и на правилното място, може да има значителна тежест. Генерал-майорът само се усмихна. Сивите му очи зад стъклата на пенснето ми се сториха не толкова уморени и тъжни, колкото в деня на нашата среща в Новоросийск. Постепенно болката от загубата отстъпваше, губеше остротата си. Трябваше да мислим за нови битки с врага, който, както и преди, тъпчеше руската земя. Но не знаехме дали отново ще се случи да воюваме заедно. Навярно това нямаше значение. Севастополската епопея свърза всички участвали в нея с някаква невидима, но неразривна връзка.


>	Четиринадесета глава
>	Московските звезди

	След като живях в Киев, столицата на Украйна, почти десет години, си мислех, че Москва, столицата на СССР, прилича на него. Но Москва на пръв поглед ми се стори съвсем различна: голяма, величествена, строга. Силата и мощта на огромната страна сякаш бяха намерили точно въплъщение в нея. Улиците и площадите в центъра на града удивяваха със своите размери, сградите — с височината и с особената си, впечатляваща архитектура.
	Не толкова отдавна — само преди половин година — край стените на Москва се разигра грандиозно сражение. Тук Червената армия води отбранителни боеве от 30 септември до 5 декември 1941 г. и настъпателни — през цялата зима на 1942 г. чак до април. Хитлеристите планираха да превземат нашата столица в движение, но не успяха при първото настъпление. После те разработиха операция с кодово наименование „Тайфун“, в която възнамеряваха с три удара на мощни танкови групировки да разкъсат отбраната на съветските войски, да ги обкръжат и унищожат. Този план се провали, въпреки че врагът имаше числено превъзходство, много танкове, оръдия и самолети. С цената на огромни загуби той успя в края на ноември и началото на декември 1941 г. да стигне до канала „Москва“ край град Яхрома, да форсира река Нара край Наро-Фоминск и да се приближи до Кашира. Но после нашите воински части нанесоха съкрушителен удар по фрицовете. Още през декември те освободиха няколко селища: Рогачев, Истра, Солнечногорск, Клин, Калинин, Волоколамск.
	Спомням си как ние в Севастопол с нетърпение очаквахме сводките от Московския фронт. Първите новини за разгрома на немско-фашистките войски пред стените на столицата предизвикаха бурна радост и ни дадоха увереност, че немската военна машина може да бъде победена. По време на фашисткия щурм срещу Главната военноморска база на Черноморския флот, който започна сутринта на 17 декември, защитниците на града, отбивайки яростните атаки, говореха помежду си, че трябва да действат по примера на московчани. Този пример ни вдъхновяваше.
	Сега врагът беше отстъпил от стените на столицата, но фронтовата обстановка тук все още оставаше. Видях зенитни оръдия, разположени на площадите и на кръстовищата на улиците. По пътя срещнах команда от аеростатното заграждение. Бойците удържаха на дълги въжета огромен балон, който приличаше на някакво праисторическо животно. Витрините и прозорците на сградите бяха налепени с кръстосани широки ленти от бяла хартия, а някои сгради (например Болшой театър) бяха боядисани камуфлажно, което деформираше размера им и им позволяваше да се слеят с градския пейзаж.
	Отивах на „Маросейка“, към Централния комитет на Всесъюзния ленински комунистически младежки съюз. В просторното фоайе биеха на очи необичайни за административно помещение предмети: сандъци с пясък, лопати, лостове и щипци за запалителни бомби. С тях се въоръжаваха бойците от противопожарната отбрана, които нощем дежуреха на покрива на сградата. Охраната помоли да покажа документите си и аз извадих от джоба на гимнастьорката комсомолската си книжка.
	Секретариатът на Централния комитет беше на четвъртия етаж. В приемната на първия секретар вече се бяха събрали за разговор млади участници в Севастополската отбрана, също като мен наградени и пристигнали в Москва от Краснодар, командировани от щаба на Севернокавказкия фронт. Прие ни Николай Михайлов, първият секретар на Централния комитет на Комсомола, мъж на трийсет и пет години, с кафяви очи, тъмнокос, симпатичен и много очарователен. Той ни поздрави с благополучното пристигане в столицата, седна с нас на дългата маса в своя доста голям кабинет и започна да разговаря с нас.
	Първият секретар водеше умело разговора.
	Скоро севастополци свикнаха с обстановката и сами започнаха да говорят за последните събития на Кримския полуостров. Михайлов ги слушаше внимателно, задаваше въпроси, понякога се шегуваше, понякога разказваше забавни истории от комсомолския живот. Като цяло срещата протичаше в спокойна и приятелска атмосфера. Дойде моят ред да говоря. Не се канех да споделям спомени за собствените си подвизи, но исках да отдам почит на паметта на моите полкови другари, загинали в борбата срещу немско-фашистките окупатори. Това бяха лейтенант Андрей Воронин, който вдигна нашата рота в атака край Татарка, капитан Иван Сергиенко, командир на Първи батальон, който се отличи в кръвопролитните боеве на Ишунските позиции, младши лейтенант Алексей Киценко (нарекох го снайперист), доблестният старши сержант от картечната рота, кавалерът на орден „Червено знаме“ Нина Онилова, починала от раните си на 7 март 1942 г. в севастополска болница.
	Изглежда, че Михайлов хареса моя разказ.
	Между другото, той беше опитен партиен работник и пропагандист. След като започнал трудовата си биография като неквалифициран работник на 16-годишна възраст, Николай Александрович се преместил в завода „Сърп и чук“, където работил като валцовчик, след това се включил в редовете на ВКП(б), започнал да пише статии за заводския многотиражен вестник. От 1931 г. той вече работел като журналист, първо във вестник „Комсомолская правда“, след това — във вестник „Правда“. През 1938 г. го издигнали на длъжността първи секретар на ЦК на ВЛКСМ и се говореше, че кандидатурата му била одобрена лично от Й. В. Сталин, който високо ценял неговия организаторски талант и преданост към делото за построяване на социализма в една отделна страна.
	Срещата приключи съвсем традиционно: с връчването на ценни подаръци. Но Михайлов се обърна към мен с молба. Той каза, че говоря литературно, правилно, гласът ми е силен, познавам много добре материала (тоест събитията от отбраната) и затова предлага да отида утре на митинг в завод „Компресор“, където ще трябва също така просто, честно и образно да разкажа на младите работници за севастополските събития.
	— Никога не съм говорила на митинги и не умея да го правя — отговорих аз.
	— Людмила, недейте да скромничите. Слушах ви с голям интерес.
	— Да, ама това е тук, в кабинета…
	— Нищо, ще свикнете. Имате дарба за оратор. На хората трябва да се разказва за тази ужасна война. Само че разказът трябва да е оптимистичен…
	Не мога да кажа, че предложението на Михайлов ми хареса. Обаче както много от оцелелите в битките фронтоваци, аз изпитвах чувство на вина пред тези от моите полкови другари, които бяха загинали в адския огън. Изричайки имената им отново и отново, сякаш връщах тези герои от небитието. Та нали тези, които хората помнят, всъщност са живи…
	В службата нещата също се развиваха добре. След като посетих градската комендатура, получих купони за суха дажба и за настаняване в общежитието на Народния комисариат на отбраната на улица „Строминка“. Там ми дадоха стая от 16 квадратни метра. След това се представих на новото началство в 32-ра гвардейска дивизия. Изпратиха ме в учебния център като снайперист инструктор. В мое подчинение беше група от тридесетина войници, вече подбрани в подразделенията на дивизията според резултатите от стрелбата в тренировъчния отряд. За един месец трябваше да ги науча на основните техники на точната стрелба, да им прочета кратък курс по балистика и маскировка в местността и три пъти седмично да провеждам занятия на стрелбището, разположено на територията на центъра.
	{img:divizia.jpg|#Людмила Павличенко с бойците от снайперската школа в 32-ра гвардейска дивизия}
	И все пак в големия град Москва бях съвсем сама. Нямах никакви роднини, приятели, познати. Само срещи с Михайлов — повече или по-малко редовни. Налагаше се да ходя с него, с неговата кола и с шофьора му на различни обществени мероприятия. Николай Александрович вече не криеше симпатията си към мен. Само че това въобще не ме радваше. Аз живеех със спомените за загиналия ми съпруг. В сърцето ми никой не би могъл да се сравни с милия, незабравим Льоня, който лежеше в Братското гробище в Севастопол, сега превзет от враговете.
	Използвайки алегории, обясних на Михайлов, че не бива един младши лейтенант да отговаря на ухажването на генерал, тоест на първия секретар на Централния комитет на Комсомола, и би било по-добре да си останем приятели, ако той наистина иска да съхрани тази дружба. Много изненадан остана от думите ми любимецът на другаря Сталин. Но, както показаха следващите събития, той наистина имаше приятелско отношение към мен, което изигра своята решаваща роля…
	В службата също се държах затворено, никога и с никого не флиртувах, не оставах на обичайните офицерски сбирки и бързах да се върна в стаята си в общежитието. Тук се отдавах на тъжните си размисли, четях и препрочитах любимия си роман „Война и мир“, пишех писма до Удмуртия. Оплаквах се на мама от ужасната тъга и я молех да дойде в Москва поне за един месец. Питах по-голямата си сестра Валентина за здравето на моя скъпоценен Моржик и за учението му.
	Обаче Михайлов скоро внесе някакво разнообразие в живота ми.
	В кабинета на първия секретар по негова инициатива се запознах с Борис Андреевич Лавреньов, класик на съветската литература, автор на романи, повести, разкази, пиеси и сценарии за филми, които се прожектираха по екраните в нашата страна преди войната. Лавреньов ми съобщи, че Главното управление за политическа пропаганда на Червената армия, по-точно неговият отдел за информация и печат, смята за нужно да издаде брошура за снайпериста Людмила Павличенко в популярната серия „Фронтова библиотека на червенофлотеца“. Той се заел да напише този очерк, поради което иска да поговори с мен.
	Разбира се, аз знаех името на Борис Лавреньов, чела бях интересната му повест „Четиридесет и първият“ и дори гледах филм по нея, заснет през 1927 г. от режисьора Яков Протазанов. Обаче и двамата герои в този филм: дивото селско момиче Марютка, боец в червеноармейски отряд, и нейният пленник, изтънченият интелектуалец, любител на книгите, поручикът от царската армия Говоруха-Отрок — както и целият конфликт между тях — ми се сториха малко измислени. Въпросът как да се постъпи с враг, който се опитва да избяга, можеше да занимава истинския стрелец не повече от половин минута. Той се решаваше просто — като натиснеш с показалеца си спусъка на винтовката.
	Сега пред мен стоеше мъж на около петдесет години, висок, пълен, с кръгли очила в метална рамка, със сив костюм от туид. Имаше красива сива коса. Лавреньов огледа внимателно фигурата ми и небрежно каза, че вижда в мен точно копие на героинята от своята повест „Четиридесет и първият“, момичето Марютка, и затова добре разбира характера ми. Ако сега отговоря на няколко от въпросите му, очеркът ще бъде готов след седмица и предаден за печат. Брошурата ще излезе през ноември 1942 година. Така всички ще научат за мен, а това е много приятно.
	Имаше от какво да се ядосам. Първо, аз не бях глупаво селско момиче, а студентка в Киевския държавен университет, освен това и офицер в Червената армия. Второ, ситуацията бе коренно различна: тази глупачка се влюбила в своя поручик и, съдейки по текста на повестта, станала негова любовница, а за мен фрицовете винаги си оставаха само мишени и не предизвикваха никакви чувства. Трето, нищо приятно не намирах във факта, че моето име и биографията ми ще станат известни на хиляди непознати хора. Четвърто, имах опит в общуването с писатели и журналисти и той беше отрицателен. Нека уважаемият Борис Андреевич да напише за някого другиго. Сега имахме много герои, които смело и мъжествено защитаваха отечеството.
	Знаменитият писател, който не очакваше такъв отпор, се обърка.
	Вероятно в неговото съзнание господстваха овехтелите образи от Гражданската война и му пречеха да възприема обективно реалността. През 1920–1921 г. поручик Борис Сергеев (Лавреньов бе неговият литературен псевдоним) се прехвърлил от Бялата доброволческа армия на страната на червените, воювал в каспийските степи с басмачите и дори командвал брониран влак. След това заедно с писателите Константин Треньов и Всеволод Иванов става създател на жанра героично-романтична революционна драма. Но събитията от сегашния сблъсък на нашия народ с германския фашизъм и неговите многобройни европейски съюзници не бяха много революционно-романтични.
	Предполагах, че така и ще приключи моето познанство с Борис Андреевич. Обаче Лавреньов прояви постоянство. Той се оплакал от неприятното ми поведение в Главното политическо управление на РККА. Те обещали да вземат мерки и ги взеха, тоест предадоха ми строга заповед от генерал-полковник А. А. Шчербаков, а на Лавреньов съобщили телефонния номер на общежитието на Народния комисариат на отбраната. Писателят се обади и аз се съгласих за нова среща.
	Б. А. Лавреньов написа брошурата „Людмила Павличенко“, тя бе издадена в края на 1942 г. във Военноморското издателство на НКВМФ* на СССР. Малко преди това, през август, той предложил същия текст на редакцията на вестник „Известия“, която я публикува в брой №209 (7895) на 5 септември 1942 г. със същото заглавие. Ще цитирам откъс от началото на това произведение:
	[* Народен комисариат на Военноморския флот. — Бел.прев.]
C>
	… Сутринта беше топла и хубава, истинско юлско утро. Небето над старите дървета по булеварда на площад „Комуна“ блестеше чисто и синьо като в Крим. Отидохме в една странична алея и седнахме на пейката. Тя свали пилотката си. Вятърът разбъркваше пухкавата й, очевидно мека като на дете, късо подстригана коса. Бухналите й снопчета се полюшваха над чистото, изпъкнало момичешко чело. Лицето й бе тънко, нервно, излъчващо импулсивно неудовлетворение, дълбоката страстност на характера. Най-добре биха могли да го изразят стиховете на Лермонтов:
P>
	Той знаеше на мисълта единствената власт,
	една, но пламенна страст.
P$
	Това лице говореше за цялостност на човека, за характер, способен само на пряко действие, непризнаващ никакви компромиси, никакви сделки със себе си. Тъмнокафявите очи със златисти искрици бяха разположени под тънки вежди. Те изглеждаха дори мрачни. Но минута по-късно грейнаха от жизнерадост, от такава детска прозрачност, че сякаш осветиха всичко наоколо:
	— Добре. Каквото си спомня, ще разкажа…
C$
	Това е най-правдивата част от очерка.
	В останалото писателят преплиташе някои факти от моята биография със собствените си измислици и цитати от Болшая съветская енциклопедия, като преразказваше историята на Украйна. Например той не казваше кога и как съм влязла в Червената армия. Затова пък в брошурата имаше колоритно описание на бомбардировката на Киев, която не бих могла да видя, защото през юни 1941 г. бях в Одеса, както и трогателен разговор с майка ми, която по онова време вече беше заминала с влак за евакуация в Удмуртия. Много внимание беше отделил… на конфликт с учителите в училище №3 на град Белая Церков (какъвто никога не се бе случвал) и обясняваше това с хулиганските наклонности на моя характер. Освен че Лавреньов неправилно посочваше датите на моето постъпване в завод „Арсенал“, в Киевския университет, в двегодишната Снайперска школа, той си измисляше, че след като съм я завършила, съм скрила дипломата си и съм я забравила, защото… не съм обичала военното дело, а цял живот съм мечтаела да изучавам историята на родната Украйна.
	Тази фантасмагория в тираж от петдесет хиляди екземпляра бързо се разпространи в цялата страна. Колегите на Лавреньов, журналисти от централни и местни вестници и списания, които съчиняваха после статии, я използваха като сборник с достоверна информация за мен. Бих сравнила цялата тази история с кривото огледало от приказката на Андерсен „Снежната кралица“, което се разбило и тези парченца, вредно изкривяващи действителността, попаднали в различни градове и села.
	Впрочем, без да разчита на известни писатели и техните екзотични фантазии, Главното политическо управление на РККА изпрати при мен двама обикновени пропагандисти. Те казаха, че е взето решение освен брошурата да се публикуват и сто хиляди листовки с моя портрет и призив към всички бойци от Червената армия: „Бий врага, без да пропускаш!“. Двамата написаха сами текста на листовката, след като поговориха с мен около тридесет минути. Той беше много прост, но разбираем, като цяло предаваше вярно мислите и чувствата ми:
C>
#	Смърт на немските окупатори!
#	Храбрият снайперист Людмила Михайловна ПАВЛИЧЕНКО

	Вярна дъщеря на Ленинско-Сталинския комсомол, тя встъпи в редовете на Червената армия като доброволец в първите дни на Великата отечествена война.
	С изстрелите на винтовката си Людмила Павличенко унищожи 309 немци край Одеса и Севастопол.
	„Това е най-вярното и правилно отношение към немците. Ако не ги убиеш веднага, бедите нямат край“ — писа тя веднъж на майка си.
	Високото воинско майсторство и смелостта на Людмила Павличенко вдъхновяват за подвизи хиляди снайперисти от Червената армия.
	Воини от Червената армия! Изтребвайте враговете така безмилостно, както ги изтребва Людмила Павличенко!
#	БИЙ ВРАГА, БЕЗ ДА ПРОПУСКАШ!
	„Когато минавах по улиците на Севастопол, децата винаги ме спираха и делово ме питаха:
	— Колко уби вчера?
	Докладвах им подробно за работата си като снайперист. Веднъж трябваше да им кажа честно, че няколко дни не съм стреляла по враговете.
	— Лошо — казаха децата в един глас. И един, най-малкият, строго добави:
	— Много лошо. ФАШИСТИТЕ ТРЯБВА ДА СЕ УБИВАТ ВСЕКИ ДЕН.
	Вярно го каза, този малък суров севастополец. От този паметен ден, когато фашистките разбойници проникнаха в моята страна, всеки преживян от мен ден беше изпълнен само с една мисъл, с едно желание — да убия врага.
	Когато отидох на война, имах само гняв срещу немците, че нарушават нашия мирен живот, че са ни нападнали. Но това, което видях по-късно, предизвика у мен такава неутолима омраза, която трудно бих могла изразя с нещо друго, освен с куршум в сърцето на фашиста.
	В едно освободено от врага село видях трупа на тринайсетгодишно момиче. То беше заклано от хитлеристите. Мерзавци — така те демонстрираха умението си да работят с щика! Видях мозък на стената на къща, а до нея тялото на тригодишно дете. Немците живеели в тази къща. Детето било капризно, плачело. Пречело на отдиха на тези зверове. Те дори не позволили на майката да погребе детето си. Бедната жена полудяла…
	Омразата учи на много неща. Тя ме научи да убивам враговете. Аз съм снайперист. Край Одеса и Севастопол унищожих 309 фашисти със снайперската си винтовка. Омразата изостряше зрението и слуха ми, направи ме хитра и ловка, омразата ме научи да се замаскирам и да заблуждавам врага, навреме да разгадавам неговите хитрости и уловки. Омразата ме научи по няколко денонощия търпеливо да дебна вражеските снайперисти.
	Нищо не може да утоли жаждата за отмъщение. Докато дори само един нашественик тъпче нашата земя, ще си мисля само за едно: да убия врага. И само за едно нещо ще говоря на моите бойни другари, на моите съграждани: убийте фашиста!“
@	Снайперист младши лейтенант Людмила Павличенко
@	Издание на Главното политическо управление на РККА, 1942 г.*.
	[* Документът е предоставен от Държавния исторически музей за героичната отбрана и освобождението на Севастопол. — Бел.съст.]
C$
	… Животът ми в Москва продължаваше както обикновено и на 3 август 1942 г. посрещнах майка си Елена Трофимовна Белова на Казанската гара. За да може тя да дойде в столицата, се изискваше специален пропуск и аз подадох доклад за това до командването на дивизията. Пропускът беше издаден, изпратих го в село Вавож в Удмуртската автономна съветска социалистическа република. След дългата раздяла Ленуся със сълзи в очите ме прегърна на перона и каза, че много съм се променила и съм вече зряла. Бях помолила предварително командира за лека кола и пътуването ни от гарата до общежитието на улица „Строминка“ мина доста скоростно. Ленуся хареса стаята, въпреки че тоалетната и банята се намираха в края на коридора. Но в село Вавож те живеели в студена порутена къща с кладенец в двора, без да смеят дори да мечтаят за подобряване на битовите условия. А в общежитието в кухнята имаше кранове с топла и студена вода. Мама реагира на това постижение на цивилизацията като голямо чудо и искрено му се радваше.
	Сега знам, че в същия този ден се е случило събитие, което драстично промени моята кариера в армията.
	Именно на 3 август 1942 г. посланикът на САЩ в Съветския съюз Аверил Хариман предал на Върховния главнокомандващ, другаря Сталин, телеграма от президента Франклин Делано Рузвелт, в която се съобщавало, че от 2 до 5 септември във Вашингтон ще се състои Световната студентска асамблея, в която водещо място трябва да имат делегациите на четирите съюзнически държави: Съединените американски щати, Съветският съюз, Великобритания и Китай. Президентът на САЩ изразил желание да види на асамблеята съветска студентска делегация от двама или трима души, най-добре — участници в боевете с немските фашисти.
	На масата в кабинета на председателя на Държавния комитет по отбраната, на когото сега бяха подчинени всички институции в страната, Върховен главнокомандващ на въоръжените сили на СССР и народен комисар на отбраната имало много различни документи, изискващи незабавното му решение. Телеграмата на Рузвелт с прикрепения към нея руски превод чакала своя час. Едва вечерта Сталин отново я прочел и се замислил над това, което предлагал американският президент. Те често си разменяли послания. Например преди две седмици в Кремъл получили писмо от съюзниците с отказ да открият през тази година втори фронт срещу Германия в Западна Европа.
	Това бяха изключително неприятни новини.
	През лятото на 1942 г. се създаде тежко положение на фронтовете за Червената армия. В началото на юли падна Севастопол, а Крим беше напълно завладян от немците. Те се канеха да хвърлят освободените си сили към Кавказ, за да завземат нефтените находища. Освен това фашистите планираха да завземат плодородните райони на Дон и Кубан, на Долна Волга. Шеста германска армия под командването на генерал-полковник Паулус вече настъпваше към Сталинград.
	А съюзниците се канят да съберат в Северна Америка някаква Световна студентска асамблея с все още неясни цели за Върховния главнокомандващ. Очевидно, те си нямат други важни грижи.
	За какво могат да говорят младите хора, особено съветските, в такива сурови и тревожни дни? Само за борбата срещу фашизма, за обединяване на усилията на цялото прогресивно човечество срещу агресора, който разгърна кърваво клане по полетата на Европа. Тук може и трябва да се зададе въпросът за втория фронт. Ако тази тема бъде повдигната на студентската асамблея, тогава — моля, не сме против…
	Сталин поискал да изясни дневния ред на това американско мероприятие. От Вашингтон отговорили: да, ще бъде приета декларация, призоваваща студентите, като най-напредничава част от младежта, да се противопоставят на нацизма. Това било последвано от съгласуване на условията за престой на съветската делегация в Съединените щати, обсъждане на маршрута на пътуването й, тъй като да се стигне до Северна Америка можеше само със самолет, и то по заобиколен път през Иран, Египет и Атлантическия океан. По това работели усилено служители на Народния комисариат на външните работи.
	В Главното политическо управление на РККА междувременно трескаво преглеждали стотици анкети на студенти, мобилизирани в армията. Изглеждало напълно невъзможно в рамките на една седмица да се намери и да се извика някой от далечните фронтови части. Решили да се ограничат с Московския военен окръг. Своята тежка дума казал и първият секретар на Централния комитет на Комсомола Николай Михайлов. Той имал кандидати. Настоял, че не само военнослужещи, но и комсомолски работници могат да отидат в САЩ, тъй като на асамблеята ще трябва точно да се провежда линията на Всесъюзната комунистическа партия (болшевики).
	В крайна сметка съставът на делегацията бил определен:
	Николай Красавченко, неин ръководител, секретар по пропагандата на Московския градски комитет на Комсомола, член на ВКП(б), на двайсет и шест години, участник в партизанското движение (едва не го пленили немците край Смоленск, но успял да премине линията на фронта).
	Владимир Пчелинцев, старши лейтенант, Герой на Съветския съюз, член на Комсомола, двадесет и три годишен, бивш студент в трети курс на Ленинградския минен институт, сега преподавател в Централната школа на инструкторите по снайперско дело (ЦШИСД) в град Вешняки край Москва.
	Людмила Павличенко, младши лейтенант, носител на орден „Ленин“, член на Комсомола, на двайсет и шест години, бивша студентка в четвърти курс на Киевския университет, сега командир на снайперски взвод в 32-ра гвардейска дивизия.
	Както по-късно ми разказа Михайлов, предложението за включване на жена в делегацията било най-дискутираното. На заседанието на секретариата на ЦК на Комсомола се изказвали и противници на тази идея (жена трудно се управлява), и поддръжници на идеята (ако е красива, най-добре ще представи СССР). Николай Александрович, който вкарал името ми в списъка, твърдо защитавал решението си. Но последната дума, разбира се, имал Йосиф Висарионович Сталин.
	Михайлов отишъл в Кремъл на доклад с подробни анкети, снимки и служебни характеристики на членовете на делегацията. Върховният главнокомандващ бавно прелиствал трите папки, задържал в ръцете си моята и попитал първия секретар на ЦК на Комсомола дали е уверен в този избор. Михайлов потвърдил, че да, съвсем уверен е.
	Без да подозирам за нищо, аз този ден се бях върнала от денонощно дежурство в щаба и си бях легнала. Дежурството се оказа неспокойно. Към единадесет часа вечерта пристигнаха четири камиона с боеприпаси и сравнително нови оръжия — картечници ДШК (Дегтярьов-Шпагин — големокалибрени). Трябваше да се организира разтоварването, да се оформят документите, да се настани групата придружаващи в казармите.
	Почукването на вратата не чух веднага. Но то се повтори, ставаше по-силно и по-настойчиво:
	— Другарю младши лейтенант, търсят ви по телефона!
	— Една минутка.
	Никак не ми се искаше да ставам, да навличам гимнастьорката, да отивам до поста, разположен в края на коридора, да говоря сънена с някого. Но службата е служба и в Московския гарнизон тя е особена: високото началство се намира твърде близо.
	— Людмила, как си? — тътнеше в слушалката басът на Николай Михайлов. — Плюй си на петите и бързо при мен, на Маросейка, в Централния комитет.
	— Защо, Николай Александрович?
	— Има работа.
	— А не може ли да я оставим за утре?
	— Какво говориш, младши лейтенант? Това е заповед на другаря Сталин! Сега всеки час е решаващ. Ясно ли ти е?…
	В кабинета на първия секретар заварих двама млади мъже. Единият — висок брюнет с кафяви очи, облечен в цивилен костюм — Михайлов ми го представи първи: Николай Красавченко, ръководител на съветската делегация, която заминава на Световната студентска асамблея във Вашингтон. Вторият, тънък и дълъг като върлина, облечен във военна униформа с три кубчета на старши лейтенант на червените петлици, ми беше познат. Вече се бяхме срещали с Владимир Пчелинцев във Вешняки, в снайперската школа, където бях ходила по работа.
	Сега си разменихме не много приятелски погледи. Владимир през февруари 1942 г. за сто фрицове, убити на Ленинградския фронт, първи от снайперистите в СССР беше удостоен със званието Герой на Съветския съюз. Аз за сто румънци, убити през есента на 1941 г. край Одеса — с лична снайперска винтовка „СВТ-40“. Той за дванадесетте месеца на службата си беше получил бързо три военни звания: младши лейтенант, лейтенант и старши лейтенант, въпреки че сметката му сега беше 154 фашисти. Аз, служеща от юни миналата година и с 309 убити хитлеристи в сметката, успях да измоля от добрия Иван Ефимович Петров само званието „младши лейтенант“.
	Ето какво значат добрите отношения с началството, независимо дали в тила или на фронта!
	Да бях мислила за това по-рано, да не бях спорила остро с командира на батальона Дромин, с командира на 54-ти полк Матусевич, с военния комисар Малцев, да не се бях държала дръзко с генерал-майор Коломиец и другите висшестоящи другари, за да им обяснявам особеностите на снайперската служба, да защитавам моите подчинени, да се сдобивам с най-доброто за нашия взвод снабдяване с боеприпаси, оръжия, оборудване. И въобще трябва да си мъж, а не жена. Тогава нямаше да ме гледа така високомерно този млад старши лейтенант със Златна звезда на Герой на Съветския съюз на новичкия кител без нито една гънчица.
	Думите на Михайлов ни накараха веднага да забравим за всичко. Оказа се, че ние тримата сме съветската делегация, която отива в САЩ на Световната студентска асамблея, чието провеждане е насрочено за 2–5 септември тази година във Вашингтон. Ето защо, рано сутринта на 14 август, тоест утре, ще излетим от летище „Внуково“ със самолет „Ли-2“ за Съединените щати през Ирак и Египет.
	Честно казано, през първите няколко минути не вярвах на собствените си уши, реших, че това е някаква неуместна шега, тъй като Николай Александрович, като весел човек, обичаше да се шегува. Наоколо — война, разруха, смърт и кръв на невинни хора, а британците и американците, вместо наистина да помагат на нашата държава, си измислят някакво странно забавление.
	Но по-нататъшните събития ме убедиха, че делегацията наистина е сформирана и ще лети зад океана. От кабинета на Михайлов доста бързо се преместихме в кабинета на завеждащия отдела за агитация и пропаганда на Централния комитет на ВКП(б) Александров. Той ни устрои истински изпит по история на партията и комсомола, интересуваше се от подробностите на нашите биографии и от службата ни в Червената армия, участието ни в боевете, нашите оценки на текущата политика. Ако се съди по всичко, другарят Александров остана доволен от отговорите ни.
	Втората половина от деня също прекарахме продуктивно. Бяхме приети от Георги Михайлович Димитров, генерален секретар на Изпълнителния комитет на Коминтерна (Комунистическия интернационал, международна организация, обединяваща работнически и комунистически партии от чужбина). Известният български революционер, героят от Лайпцигския процес през 1933 г., необосновано обвинен за подпалването на Райхстага, успя сам, владеейки превъзходно немски език, да се превърне в обвинител на германския нацизъм. В Съветския съюз познаваха Димитров като твърд борец за освобождението на работническата класа, предан на комунистическите идеи.
	Разговорът ни с Димитров продължи повече от три часа. Той говори за младежките организации в капиталистическите страни, за класовата борба, за това, какво трябва да бъде нашето поведение на заседанията на Световната студентска асамблея.
	Вечерта ни заведоха в Народния комисариат на външните работи. Озовахме се в подземието му, приличащо на огромен универсален магазин, само че без купувачи. Във витрини и на остъклени рафтове там имаше мъжко и дамско облекло, каквото отдавна не се продаваше свободно в Москва.
	Придружаваше ме млад служител и ми беше малко неудобно да меря нужните неща пред него. Той, без да се притеснява, ми даваше много разумни съвети, и скоро двата големи куфара, които ми дадоха пак тук, се напълниха догоре с рокли, блузи, поли, английски жакети, долно бельо, чорапи, носни кърпички, шапки, ръкавици и шалчета в различни цветове и стилове, дори обувки — всичко това ми дадоха безплатно, старателно опаковано и ме помолиха да подпиша дългата ведомост.
	Но това не беше краят.
	Пчелинцев и аз бяхме военнослужещи и решиха да ни екипират подобаващо. Така попаднахме в експерименталното шивашко ателие на Народния комисариат на отбраната на „Фрунзенска набережна“, наричано сред московчани „генералското ателие“. Ако за Пчелинцев подбраха парадна униформа за един час, то с мен нищо не им се получаваше. В ателието нямаше парадни кители за жени, а никой не можеше да ушие такива дрехи за един ден. Затова решиха да преработят една генералска гимнастьорка от тънък вълнен габардин, взеха ми мерките и обещаха да донесат поръчката направо в Централния комитет на Комсомола утре сутрин. Тъй като обущарското ателие беше също тук, донесоха ми ботуши, много красиви, с лакирани кончове, с модерни квадратни върхове. Но вечният проблем — голям размер. Трябваше да се съглася на 37-и номер, те не изработваха по-малък.
	Обувките за снайпериста са нещо сериозно заради многокилометровите му преходи. Но никога преди не бях имала такива удобни, леки ботуши, прилягащи на краката ми.
	Ще съгреша срещу истината, без да спомена специалните консултации, които проведоха с нас служителите от компетентните органи. Научихме много нови неща за настоящата политика на съюзническите държави, за държавната система на САЩ, за техните лидери. Разказаха ни какви ситуации може да възникнат, предупредиха за възможни провокации (наистина имаше провокации, опитваха се да ги устроят онези, които не искаха сближаване на народите на Съветския съюз и САЩ), съветваха ни как да се държим в такива случаи. Освен това ни предоставиха предварително подготвени тезиси за изказванията. Някои неща ни посъветваха да запомним, други разрешиха да си запишем. Всичко това по-късно ни беше много полезно по време на нашето посещение в САЩ, Канада и Англия.
	Доста сложен беше въпросът за владеенето на чужди езици. На делегацията щяха да осигурят преводач, в това никой не се съмняваше. Но беше по-добре да имаме поне някакви лични познания, защото бяха възможни контакти с обикновени хора на митингите — а те са много важни. Николай Красавченко честно си призна, че не владее никакви езици. Владимир Пчелинцев беше учил само немски в Минния институт. Спомняйки си нашите домашни занимания с мама и доброто преподаване на чужди езици в университета, аз казах, че знам малко английски.
	От Народния комисариат на външните работи донесоха нашите задгранични паспорти. Те изглеждаха красиво и солидно: продълговати, в твърда подвързия, покрита с червена коприна с отпечатания герб на СССР, вътре — текстът на руски и френски и малка снимка отдолу. Семейното ми положение служителите от Народния комисариат на външните работи бяха определили като „неомъжена“. Имаше и описание на белезите ми. Научих, че ръстът ми е среден, очите ми кафяви, носът прав, цвят на косата — тъмноруса.
	Освен това делегацията получи валута: по две хиляди долара на всеки. Тогава това беше доста прилична сума. Дадоха ни и дребни банкноти, и дебелата пачка зеленикави американски пари с портрети на президентите зае много място в куфара.
	Всичко се случваше твърде бързо, за да можем напълно да осъзнаем колко трудна и необичайна е възложената ни работа. Не ни дадоха време за размисъл и силно объркани от калейдоскопа на внезапните събития, от видяното и чутото в последните часове, късно вечерта отново се озовахме в сградата на Централния комитет на ВЛКСМ на ъгъла на „Маросейка“ и улица „Серов“, на четвъртия етаж, в кабинета на Николай Михайлов.
	Изглежда, той единствен разбираше какви чувства бушуват в нас, какви мисли бродят в главите ни. Той заговори, че сме млади, но не сме деца, имаме военен опит, а войната е мъдър, макар и жесток учител. Трябва да предадем на американците, които не знаят нищо за тази война, нашите знания, нашите представи за нея така, че те да разберат: сега схватката не е на живот, а на смърт, за бъдещето на цялото човечество. Не трябва да измисляме нищо. Основното за нас е да бъдем самите себе си. Разбира се, това е изпитание: изведнъж да се озовеш в абсолютно чужд свят. Но тук, в Москва, направиха всичко възможно, за да подготвят добре членовете на студентската делегация за него.
	В мълчание изслушахме неговото поучение.
	Вероятно трябваше незабавно да се отговори на първия секретар на ЦК на Комсомола, за да го уверим, че няма да се провалим, ще направим всичко възможно, ще оправдаем високото доверие. Обаче думите все още не се оформяха във фрази и аз замислено гледах през прозореца лятното московско небе: високо, ясно, блестящо с хиляди звезди. При нас, на юг, в Черноморието небето нощем е по-тъмно, а звездите горят много по-ярко. Колко пъти започваше моят самотен лов под тях! Колко пъти те са ми осветявали криволичещата пътечка в омагьосаната кримска гора!
	— Людмила, искаш ли да зададеш въпрос? — разнесе се увереният глас на Михайлов.
	— Не. Но ви предупреждавам: ще си патите с мен.
	— Глупости, другарю младши лейтенант! — Николай Александрович се засмя весело. — Поне в твоя успех не се съмнявам. Просто бъди такава, каквато си…
	Михайлов ни покани на прощална вечеря. Това добре го беше намислил: да се съберат на масата в спокойна, почти домашна атмосфера, участниците в задграничното пътуване и техните близки роднини. От Вешняки докараха Рита, съпругата на Владимир Пчелинцев, от общежитието на „Строминка“ — майка ми, а също и съпругата на Красавченко, красива млада жена с името Надежда. Вечерята бе сервирана в кабинета му, скромна и проста. Имаше водка и вино. Главният комсомолец вдигна първия тост. Изведнъж на масата на първия секретар иззвъня специалният бял телефон с герба на СССР в центъра на шайбата. Николай Александрович веднага сграбчи слушалката и с глас, пълен с дълбоко уважение, ако не и страх, докладва:
	— Михайлов на апарата… Да, слушам… Веднага ще пристигнем…
	Москва в един часа през нощта беше пуста и тъмна. Боровицката врата, през която колата на Михайлов влезе на територията на Кремъл, беше осветена от двете страни. Там стоеше охрана: автоматчици в униформата на вътрешните войски на НКВД, войници със самозарядни винтовки „Токарев“. Провериха внимателно документите ни. Но те имаха списък със среднощните гости и скоро лейтенантът, командир на караула, козирува на Михайлов и заповяда да пропуснат колата.
	Стъпките ни кънтяха в дългия коридор. Един завой, друг, изкачване по стълбите, и ето ни в приемната, пред вратата на кабинета. Секретарят на Върховния главнокомандващ Поскрьобишев я отваря и… аз виждам този велик човек. Той е облечен в прост кител с отворена яка, но без отличителни знаци, не е толкова висок, колкото ми се струваше преди, слабоват, с мургаво лице с леки белези от шарка, в свитата си лява ръка държи лула. Но вниманието привлича погледът на тъмните му тигрови очи. В него се усеща огромна вътрешна сила.
	Навярно прекарахме в кабинета на Сталин около двадесет минути, въпреки че не усещахме как тече времето. То спря за нас. Михайлов ни представяше поред, мен — последна. Йосиф Висарионович каза само няколко фрази за отговорната задача на партията и правителството, за съюзниците, които не искат да открият втори фронт, за американския народ, който трябва да научи истината за нашата борба срещу фашизма.
	— Имате ли някакви молби, другари? — попита той.
	Тъй като Красавченко и Пчелинцев бяха изпаднали в дълбоко вцепенение, в кабинета настъпи пауза. Мен вцепенението не ме хвана. Преживях нещо друго: небивало въодушевление. Исках да чуя отправените лично към мен думи на Върховния главнокомандващ.
	— Да, другарю Сталин, имам молба — казах тихо. — Много ми трябват английско-руски и руско-английски речник с учебник по граматика към тях. Защото такива съюзници, както и враговете, трябва да се познават лично!
	— Добре го казахте, другарко Павличенко — усмихна се вождът на световния пролетариат. — Ще получите книгите. Лично от мен…


>	Петнадесета глава
>	Мисия във Вашингтон

	В долината на река Потомак се стелеше гъста предутринна мъгла. Полегатите хълмове, зелените ливади, горичките, градините и селищата тънеха в прокъсаната й пелена. Железопътният експрес Маями-Вашингтон, който се приближаваше към крайната си гара, се носеше със скорост шестдесет километра в час. Той проряза белия облак, спуснал се върху земята, като нажежен меч.
	От ритмичното поклащане и бързото потракване на колелата често се събуждах, после пак заспивах. Бях сама в двойното купе и затова можех да сваля връхните дрехи и бельото си, да се завия презглава с колосания чаршаф и спокойно да си почивам. Наблизо, на масичката в купето, се подрусваше малкото томче на речника, дебело три пръста, което удобно се побираше в джоба ми. Върховният главнокомандващ на въоръжените сили на СССР удържа на думата си. Прелиствах го всеки ден, обикновено преди лягане, за да проверя своите знания, виждах неговия ясен подпис отстрани на титулната страница: „И. Сталин“.
	В съседното купе се бяха настанили Николай Красавченко и Владимир Пчелинцев, моите спътници в това двуседмично пътешествие през планини, пустини и водите на Атлантическия океан. Честно казано, малко бях изморена от постоянното им присъствие. Те бяха добри момчета, но снайперистът е самотен боец. Той се нуждае от тишина, покой, време за мислене. Той сам трябва да наблюдава промените в околната обстановка.
	Отношенията между нас вече се бяха установили: учтиви, приятелски, с ясно определени граници на възможното и невъзможното. Изпращайки разнополова компания на дълъг път, в Москва проведоха с нас необходимия инструктаж и на четири очи дадоха на всеки строго наставление. Навярно повече на любителя на танците Пчелинцев и на мълчаливия комсомолски вожд Красавченко, отколкото на мен, тъй като първият секретар на ЦК на Комсомола в общи линии знаеше за гибелта на Алексей Киценко и за моята клетва да отмъстя на враговете.
	Николай се държеше някак настрана, напомняйки ни, че той е ръководителят. Ние с Пчелинцев по неволя се сближихме повече и се сдружихме, като забравихме разликата в снайперската сметка и военните звания. При дългите спирания — например за три дни в Кайро — ходехме на разходки из града заедно и правехме дребни покупки. По-специално, Владимир не можа да устои и си купи от магазина на един арабин швейцарски часовник за четиридесет долара. Оказа се, че различните вградени в часовника устройства позволяват не само да се броят дните и секундите, но и по звука на изстрела да се измерва разстоянието. Изключително необходима вещ за снайпериста!
	В Кайро се наложи да се представим на британския губернатор и на американския посланик. За първи път облякох тук една от елегантните рокли, получени в подземието на Народния комисариат на външните работи. Много се страхувах, че няма да мога да се държа с нея свободно и естествено. Но къде по-трудно ми беше на обувките с токчета. За една година военна служба бях отвикнала от тях! Краката ми постоянно се подхлъзваха на излъскания до блясък паркет в разкошния дворец на губернатора. Тогава Владимир галантно ми предложи ръката си. Аудиенцията премина отлично. Наистина след това британецът изрази съмнение, че ние двамата сме фронтоваци и снайперисти.
	В Маями, където долетяхме от Африка, се задържахме едно денонощие. Океанът шумеше съвсем наблизо и ние с Пчелинцев отидохме на плажа. Златистият пясък, бавните мързеливи вълни със зеленикав цвят и ослепителното слънце ни задържаха там три часа. Красавченко, който се беше простудил при пътуването, остана в хотелската стая…
	Зад плътно затворената врата на купето се чуха стъпките на стюарда. Той обикаляше пътниците и ги предупреждаваше тридесет минути преди края на пътуването. Леко чукане на вратата, тих глас:
	— Washington, ma’am!
	— Yes, thanks — отвърнах и започнах да се обличам.
	Експресът пристигна във Вашингтон точно по разписание: на 27 август 1942 г. в 5 часа и 45 минути. Нашият вагон спря под сводовете на столичната гара. Но сградата трудно можеше да се разгледа заради здрача, царящ там. Междувременно на перона се събра доста голяма тълпа. Нямахме представа, че това е заради нас, и се готвехме да мъкнем тежките си куфари първо по коридора на вагона, после по перона. Не знаехме, че на 25 август Телеграфната агенция на Съветския съюз (ТАСС) е разпространила съобщение за пристигането на съветска студентска делегация в САЩ и някои американски вестници са го препечатали.
	Така че нямахме никакви проблеми с багажа. Напротив, заобиколиха ни радостни служители на съветското посолство и търговската мисия, а след това — настойчиви американски журналисти. В тази шумна тълпа преминахме по перона до гаровия площад, където в суматоха и глъчка се качихме в голяма лимузина и потеглихме — само си го представете! — направо към Белия дом, домът на американските президенти.
	Въпреки този ранен час на входа ни посрещна самата Елинор Рузвелт, съпругата на президента. Тя поздрави руските гости за благополучното пристигане и каза, че ще прекараме първото денонощие на земята на Съединените американски щати под покрива на Белия дом. Така решил съпругът й, Франклин Делано Рузвелт, 32-рият президент, обичан от хората и досега единственият в историята на САЩ, избран за трети мандат.
	Първата дама ни придружи лично на втория етаж, показа апартамента, предложи ни малко да си починем от пътя и каза, че закуската ще бъде сервирана в 8:30 ч. в малката трапезария на първия етаж.
	Отидох до прозореца в малката си, просто, но комфортно обзаведена стая. Слънцето изгря и първите му лъчи осветиха пространството пред бялата сграда. Беше заобиколена от добре поддържан френски парк с алеи, посипани с жълтеникав речен пясък, с подстригани морави, ярки цветни лехи и малки групи дървета, разпръснати тук и там. В басейна пред главния вход шумяха пръскащи фонтани. Резиденцията на президентите изглеждаше като селско имение на някакъв джентълмен със стабилен, но далеч не прекомерен доход.
	В определеното време слязохме в малката трапезария и заварихме там освен съпругата на президента Рузвелт и други хора. Първо ни беше представена Гертруда Прат, генерален секретар на Американския комитет на Международната студентска организация „International Student Service“, която, както се оказа, бе организатор на Световната асамблея. Госпожа Прат, ефектна, стройна блондинка на около двадесет и пет години, енергично се ръкува с всички, каза, че безкрайно се радва да види руските гости и ни запозна с Хенри Лаш, вицепрезидент на същата „Интернешънъл Стюдънт Сървис“. Трима млади мъже в униформа на офицери от американската армия, които говореха нелошо руски, помагаха да разговаряме.
	Госпожа Рузвелт покани всички на масата.
	С усмивка тя каза, че запознаването с начина на живот на американците може да започне направо сега, с традиционната американска закуска. Тя е наследила нещо от не по-малко традиционната английска закуска, но все пак има и различия. На масата има не само бъркани яйца, запържени тънки резенчета бекон, наденички, мариновани гъби, но и малки пухкави палачинки с кленов сироп. Храната върви най-добре с портокалов сок, кафе или студен чай.
	Гастрономията е чудесна тема за започване на разговор с непознати хора. Но закуската продължаваше и Николай Красавченко, като ръководител на делегацията, започна скучен разговор за дневния ред на първото заседание на Световната студентска асамблея. Американците повече се интересуваха от разкази за бойните действия, които сега се водеха на територията на Съветския съюз. Владимир Пчелинцев с удоволствие разказа за особеностите на снайперското дело: винтовката с оптичен прицел, маскировката, наблюдението на противника. Не участвах в разговора, а слушах внимателно, но не него, а преводачите. Те превеждаха твърде набързо и неточно.
	Изведнъж Елинор Рузвелт се обърна към мен с въпрос и на руски го преведе един младеж с лейтенантски пагони:
	— Ако добре виждате лицата на вашите противници през оптичния прицел, но въпреки това правите смъртоносния си изстрел, за американските жени ще бъде трудно да ви разберат, скъпа Людмила…
	Преводачът се опита по някакъв начин да смекчи тази фраза. Тя звучеше учтиво, но имаше някакъв неприятен подтекст. Първата дама ме гледаше внимателно, без да откъсва очи. Не ми беше съвсем ясно защо тя попита за това. Може би беше решила да ми направи проверка? Вече бяхме информирани за публикации в някои британски и американски вестници, които пишели, че не сме фронтоваци, нито снайперисти, а просто комунистически пропагандатори, специално изпратени за изявления на Световната студентска асамблея. Значи трябваше да отговоря ясно и разбрано на съпругата на президента.
	— Missis Roosevelt, we are glad to visit your beautiful prosperity country. Many years you do not know the wars. Nobody destroys your towns, villages, plants. Nobody kills your inhabitants, your sisters, brothers, fathers…* — бавно заговорих аз и това кой знае защо изуми присъстващите.
	[* Госпожо Рузвелт, радваме се да посетим вашата красива просперираща страна. В продължение на много години вие не знаете какво е война. Никой не унищожава вашите градове, села, фабрики. Никой не убива съгражданите ви, сестрите, братята, бащите ви… — Бел.прев.]
	Разбира се, моята реч не се отличаваше с изтънченост: имах някои грешки в произношението, в използването на глаголите, твърде проста конструкция на фразите. Но американците схванаха смисъла. Обясних на тези хора, живеещи в държава далеч от битките с фашизма, че сме дошли оттам, където бомби унищожават градове и села, където се пролива кръв, където убиват невинни хора и моята родина преживява тежки изпитания. Точният куршум е само отговор на злобния враг. Съпругът ми загина в Севастопол пред очите ми и човекът, когото виждам в окуляра на оптичния прицел, е този, който го е убил…
	Колкото и да е странно, Елинор се смути.
	Тя бързо отмести поглед и каза, че не е искала да ме обиди, но този разговор й изглежда много актуален и ние ще го продължим в по-подходяща обстановка, а сега, за съжаление, е време да тръгваме. Първата дама стана от масата и след като набързо се сбогува с нас, излезе от малката трапезария.
	— Ти какво й наговори сега? — Николай Красавченко повдигна вежди и от положението си на ръководител ме изгледа много строго.
	— Нищо особено — казах аз. — Да не се навират с рогата напред, нахални американци…
	След закуската Гертруда Прат ни устрои кратка екскурзия из Белия дом. Посетихме заседателната зала на министрите, кабинета на Първата дама и Овалния кабинет на президента. Там вниманието ни беше привлечено от снимка на усмихнати младежи във военна униформа. Това бяха синовете на Рузвелт: Елиът, капитан от авиацията, Франклин, младши лейтенант от флота, и Джеймс, който бе в резервния корпус на морската пехота. Изобщо Елинор беше родила на съпруга си шест деца и само едно от тях починало в ранна възраст.
	Сега времето на нашата делегация се подчиняваше на строг график. Ние с Пчелинцев побързахме да се върнем в стаите си и да се преоблечем във военна униформа. За първи път след отпътуването от Москва трябваше да я облечем. Тази заповед даде Максим Максимович Литвинов, посланикът на Съветския съюз в САЩ. В 10:00 ч. пред нашето посолство се събраха фоторепортери и кинооператори. Те искаха да заснемат героите на антифашистката борба в цялата им воинска красота, за да излязат тези снимки в сутрешните вестници.
	Пристигнахме с кола на посолството. Тълпата журналисти веднага я заобиколи. С мъка стигнахме до верандата, където по молба на представителите на пресата спряхме, за да ни снимат фотографите и кинооператорите. Кинаджиите бързо бяха изтласкани от репортерите. Те протягаха микрофони към нас, извикваха въпросите си. Преводачите работеха с пълна пара. Постепенно стана ясно, че повечето въпроси са адресирани към мен.
	След тридесет минути тази суматоха свърши и влязохме в сградата на посолството. Един възрастен, възпълен, кръглолик мъж с пенсне — посланикът Литвинов — пристъпи към нас и ни поздрави за благополучното пристигане. Наложи се отново да се появим на верандата; сега вече с него, приятелски стиснали ръце. Публичната акция продължаваше и трябваше да донесе максимална полза за съветската държава.
	{img:litvinov.jpg|#Владимир Пчелинцев, Николай Красавченко и Людмила Павличенко с посланика Литвинов}
	Тържественият обяд в посолството мина чинно и тихо. На него присъстваха служители на Народния комисариат на външните работи, със своите съпруги. Произнесоха се тостове на руски, водеха се подходящи за случая разговори, а именно: Красавченко подробно разказа за полета ни от Москва до Техеран, Кайро, Маями. Понякога се оглеждаше към мен. Очевидно се страхуваше дали и тук няма да изтърся нещо непредвидено от дипломатическия протокол. Но съвсем напразно. Ако не ме дразнят, аз съм разумен човек, спокоен и мълчалив.
	В шест часа вечерта се проведе още една двучасова пресконференция, която се излъчваше по радиото в цяла Америка. В нея участваха представители на 52 вестника и списания и 12 радиостанции. Сега всичко беше организирано по различен начин. Първо дадоха думата на членовете на студентската делегация. Красавченко в кратък доклад, тезисите за който беше получил в Москва от завеждащия отдел в ЦК на ВКП(б) Александров, описа общата ситуация в нашата страна: тилът помага на фронта. Пчелинцев разказа за състоянието на Червената армия: тя е готова да нанесе нови удари по германските въоръжени сили. И аз имах съгласуван текст в ЦК на ВКП(б):
C>
	Скъпи приятели! Радвам се да ви предам поздрави от съветските жени и съветските младежи, които се борят в първите редици с кървавия фашизъм. Съветският съюз се бори не само за своята свобода, но и за свободата на всички нации и народи на Земята. От първите дни на борбата съветските хора вложиха всичките си възможности, цялата си енергия в отбраната на страната. Съветските жени замениха своите съпрузи, бащи и братя в производството. Те правят всичко, за да могат мъжете да воюват. Съветският народ ви благодари за помощта, но борбата, която води Русия, изисква все повече и повече средства. Очакваме активна помощ, откриването на втори фронт. Искам да ви заявя, че ние ще победим, че няма такава сила, която да попречи на победоносния поход на свободните народи по света. Трябва да се обединим. Като руски войник, ви протягам ръката си. Заедно сме длъжни да унищожим фашисткото чудовище!
C$
	След това добавих от себе си на английски:
	— Fellow soldiers, forward to victory!*
	[* Другари войници, напред към победата! — Бел.прев.]
	Журналистите вяло поръкопляскаха, но след това се оживиха. Водещият пресконференцията посланик Литвинов ги покани да задават въпроси. За да направи това, всеки трябваше да стане, да каже фамилията си, печатния орган, който представлява, и да посочи на кого от членовете на студентската делегация задава въпроса.
	Отначало поведението на журналистите ни обърка.
	Очаквахме, че ще започнат да задават въпроси относно нашите изказвания, да уточнят, да разберат какво в тях е казано твърде накратко. Нищо подобно не се случи. Американците просто пренебрегнаха тези доста официални доклади и се опитаха да извлекат от нас нещо, което не сме казали в тях. Към мен се обръщаха най-често. Докато гледах възбудените хора в залата, които крещяха въпросите си — според мен понякога просто глупави — кой знае защо си припомних „психическите атаки“ на румънците и немците. Там враговете искаха да ни уплашат, да ни зашеметят, да ни изхвърлят от позициите и в крайна сметка да ни унищожат. Тук се усещаше долу-горе същото желание: да ни объркат, да ни принудят да кажем нещо, излизащо извън рамките на официалното, да поставят докладчика в неизгодно положение, да му се надсмеят.
	Ето част от стенограмата на тази пресконференция:
	ВЪПРОС: Вие, Людмила, вземате ли гореща вана на фронта?
	ОТГОВОР: Непременно и по няколко пъти на ден. Ако седиш в окопа и започва обстрел, става горещо. Много горещо. Това си е истинска вана, само че с пръст.
	ВЪПРОС: Имате ли охрана?
	ОТГОВОР: Само моята винтовка.
	ВЪПРОС: Могат ли жените на война да си червят устните?
	ОТГОВОР: Могат. Но невинаги успяват. Трябва да хващат ту картечницата, ту винтовката, ту пистолета, ту гранатите.
	ВЪПРОС: Какъв цвят на бельото предпочитате, Людмила?
	ОТГОВОР: За подобен въпрос в Русия може и по физиономията да ви цапардосат. Защото обикновено се задава на съпругата или на любовницата. Ние с вас не сме в такива отношения. Затова с удоволствие ще ви ударя един шамар. Приближете се…
	ВЪПРОС (зададен от жена журналист): Това вашата парадна униформа ли е, или всекидневната?
	ОТГОВОР: На нас сега не ни е до паради.
	ВЪПРОС (също от дама): Но униформата ви прави по-пълна. Или ви е все едно?
	ОТГОВОР: Гордея се с униформата на легендарната Червена армия. Тя е осветена с кръвта на моите другари, загинали в боевете с хитлеристите. На нея е орденът „Ленин“, който е бойно отличие. А на вас желая поне веднъж да попаднете под бомбардировка. Честна дума, веднага ще забравите за кройката на вашия тоалет.
	ВЪПРОС: Цигарената компания „Филип Морис“ ви предлага договор: те са готови да платят половин милион долара за вашия портрет, отпечатан върху кутиите цигари. Ще се съгласите ли?
	ОТГОВОР: Не. Ще ги пратя по дяволите…
	Литвинов седеше до мен. Отначало не знаех как ще реагира на подобна словесна престрелка. Но не можех да отговарям по друг начин на американците, защото ме бяха обхванали спортната злоба и веселието. Отначало посланикът ме гледаше с учудване, после се усмихна и взе да ме подкокоросва: „Браво, Людмила! Така им се пада на тия вашингтонски хлебарки!“.
	След пресконференцията студентската делегация се върна в Белия дом. Там ни чакаше най-близкият съветник на президента и негов стар приятел Хари Лойд Хопкинс. По поръчение на Рузвелт той посети СССР през лятото на 1941 г., когато хитлеристка Германия нахлу в нашата страна, срещна се със Сталин, който много го хареса. Тази симпатия се оказа взаимна. Когато се върна в САЩ, Хопкинс призова за сближаване със Съветския съюз. Той увери президента, че руснаците ще устоят на удара с невиждана сила, че трябва да им се помогне. Сега Хари Лойд, слаб мъж с болезнен вид, подробно разпита нас, фронтоваците, за боевете край Ленинград, Одеса и Севастопол. Той наистина се интересуваше от събитията в нашата война и искаше да знае всички подробности. Но защо американската преса не желаеше това?
	В разгара на нашия разговор госпожа Рузвелт влезе в стаята и обяви, че сме поканени на вечеря от Вирджиния Хаабе, дъщерята на Джоузеф Дейвис, който преди е бил посланик на САЩ в СССР. Хопкинс каза, че ще дойде с нас. С колата обаче стана проблем. В кадилака се побраха само Красавченко, Пчелинцев, Хопкинс и двамата преводачи от съветското посолство. Тогава Първата дама ме покани да пътувам с нея в двуместния кабриолет, който сама караше.
	Бях изненадана, защото не очаквах, че благородната дама толкова бързо ще забрави моя дързък отговор в сутрешния разговор на закуската. Но съпругата на президента от височината на своя ръст (около 180 см) ме погледна доста добродушно и отново повтори поканата си.
	Малката тъмносиня кола изглеждаше елегантно. Вдигаше и прилична скорост. Елинор, на 58-годишна възраст, караше колата като истински състезател. Мигновено се откъснахме от охраната, придружаваща кадилака, и като вихрушка се понесохме по улиците на Вашингтон. На завоите госпожа Рузвелт рязко намаляваше оборотите на двигателя и той ревеше като звяр. Преди кръстовищата със светофари тя натискаше здраво спирачките, а блокираните колела с писък чертаеха черни ивици по асфалта. Не очаквах такова нещо и от страх ту сграбчвах дръжката на вратата, ту се залепвах за меката облегалка на седалката до Елинор. Тя ме поглеждаше лукаво, но не намаляваше скоростта. А и аз не я помолих да кара по-бавно.
	Скоро се озовахме в едно предградие, застроено с богати къщи, потънали в зеленината на градините. Когато кабриолетът спря, си поех дъх с облекчение. Аз, естествено, нямах навици за такова отчаяно препускане с лека кола. Ние сме пехота и за нас е по-удобно да се придвижваме по земята на нашите собствени крака.
	Виржиния Хаабе, миловидна жена на около 30 години, излезе на стълбите, за да посрещне Първата дама. Вирджиния беше живяла няколко години с баща си дипломат в Москва и добре знаеше руски език. Тя беше голяма почитателка на руската класическа музика, за което веднага ме информира. Разговаряйки, стигнахме до масата с аперитивите. Купички, пълни с различни видове солени ядки и малки бисквитки, бяха поставени до чаши и бутилки с някакви напитки.
	Кой да знае, че са много силни?
	Аз изобщо си мислех, че до бисквитките и ядките може да има само сок и когато сервитьорът в бяла риза, черна жилетка и папийонка ми посочи бутилка с кафеникава течност, кимнах в знак на съгласие. Той напълни чашата ми около една трета. Изпих я на една глътка, закашлях се силно и се хванах за гърлото. В чашата имаше истински шотландски самогон, тоест уиски.
	— Be careful!* — каза съчувствено госпожа Рузвелт, хвана ме за ръка и ме заведе в трапезарията.
	[* Внимавай! — Бел.прев.]
	{img:ruzvelt.jpg|#Елинор и Франклин Рузвелт в Белия дом на поздравителна картичка по случай Коледа 1941 г.}
	Очевидно на вечерята се бяха събрали хора, които отдавна се познаваха и се придържаха към еднакви възгледи за живота. За тях пристигането на съветската младежка делегация беше важно събитие, което би могло да повлияе на текущата политика на Съединените американски щати. Разговорът вървеше леко и еднакво интересуваше както гостите, така и домакините. Но Елинор, след като ме настани до себе си, ме разсейваше от разговора с различни въпроси.
	— Говорите добре английски — прошепна ми тя.
	— Благодаря. Но това е само комплимент. За съжаление, говоря зле.
	— Къде научихте езика?
	— Първите уроци в детството ми даде майка ми.
	— Тя учителка ли е?
	— Да.
	Опитвах се да отговарям кратко, защото исках да чуя какво говори в момента господин Дейвис, бившият американски посланик в Москва, описвайки дипломацията на хитлеровска Германия през 30-те години.
	— А баща ви? — продължаваше да разпитва Елинор.
	— След революцията служи като офицер в Червената армия.
	— Любовта ви към оръжието от него ли е?
	— Може би…
	На инструктажа преди пътуването ни разказаха за Франклин Делано Рузвелт и съпругата му. Елинор Рузвелт (1884–1962) произхожда от богато и аристократично семейство, получила отлично домашно образование, прекарала три години в Лондон във висшата школа за жени „Елънсвуд“ и след това направила обиколка в страните от Западна Европа, През март 1905 г. Елинор се омъжила за далечния си роднина — Франклин, студент по право в Колумбийския университет. До олтара вместо рано починалия й баща я завел чичото, тогавашният президент на САЩ Теодор Рузвелт.
	Като Първа дама, тя контролирала различни младежки и женски организации, непрекъснато се занимавала с благотворителност, станала много известна и уважавана обществена личност, журналист, „министър без портфейл“ в правителството на Франклин Делано Рузвелт. Откакто през 1921 г. съпругът й се разболял от полиомиелит и частично загубил подвижност, тя водела всичките му предизборни кампании, шофирайки из страната, говорейки на митинга, срещайки се с избирателите. Наричали я „очите, ушите и краката на президента“, защото отивала там, където той не можел да стигне, и влияела на решенията му.
	Елинор си спечелила любовта и уважението на хората. Не е случайно, че според проучванията на общественото мнение през 1939 г. Първата дама изпреварила по популярност съпруга си. Нейната дейност оценили като „добра“ 67% от американците, а тази на Франклин Делано — 58%…
	Госпожа Рузвелт не се отличаваше с външна красота. Чертите на лицето й бяха грубовати, не съвсем правилни. Но огромното обаяние, интелигентността и добротата й я правеха абсолютно неотразима, привличаха към нея много хора. Честно казано, в началото на посещението ми в САЩ имах предубеждения към Елинор. Мислех си: аристократка, милионерка, принадлежи към класата на експлоататорите. А че мога да заинтересувам тази прекрасна жена, дори не ми хрумваше…
	Сутрешните издания на вестниците, които донесоха в Белия дом на 28 август на закуската, свидетелстваха за успеха на нашата пресконференция. Снимките ни се мъдреха на първите страници на вестниците. „Свободната преса“ на САЩ беше обърнала внимание на моята скромна личност. Те клюкарстваха за кройката на гимнастьорката ми, цитираха моите отговори на въпросите, спореха дали представителките на по-слабия пол могат да служат в бойни части. Имаше и такива, които ме наричаха хладнокръвен убиец, който няма милост към нещастните немски войници, които само изпълняват заповедите на командването си.
	Елинор, след като отмести чашата си с горещо кафе, ми подаде последния брой на вестник „Ню Йорк Поуст“ и посочи една дълга колонка, подписана с името Елза Мак-Суели.
	— Това е моя стара приятелка — каза Първата дама. — Тя беше на вашата пресконференция, харесало й е всичко. Вие сте се държали добре… Елза е опитна, наблюдателна и владее отлично перото. Мисля, че ви е описала правилно. По-скоро впечатлението, което правите…
C>
	… това, което притежава лейтенант Павличенко, е нещо повече от красота. Нейното невъзмутимо спокойствие и увереност се пораждат от това, което е изпитала и преживяла. Тя има лицето на Мадона от картина на Кореджо и ръцете на дете, а гимнастьорката й с маслинен цвят и червени петлици е обгорена от огъня на жестоките сражения. Една от участващите в пресконференцията журналистки, която седеше до мен в модерна, елегантно ушита рокля, попита Людмила с известна доза сарказъм: „Чудя се дали това е вашата всекидневна или парадна униформа?“. Людмила погледна някак безразлично към моята елегантна съседка: „Да ви осведомя, че в Русия сега няма паради. Мислите ни са заети с друго…“.
C$
	Оказа се, че отзвукът от женските спорове за дрехите занимаваше и мъжете. Той беше попаднал на страниците на деловия, строго информационен вестник „Дейли Нюз“. Изданието беше поместило снимката ми в пълен ръст и дълъг надпис под нея: „Снайперистът Людмила Павличенко: Нося моята военна униформа с гордост! Тя е осветена с кръвта на моите бойни другари, които паднаха на бойното поле. Затова я ценя повече от най-красивата рокля на най-добрия моделиер!“.
	След закуската Елинор сърдечно се сбогува с нас. Престоят ни в Белия дом приключи, отивахме в съветското посолство. Там ни чакаше нова пресконференция, сега за сътрудниците на международните информационни агенции „Ройтерс“ и „Асошиейтед прес“.
	Докато подреждах в куфара многостранични вестници със собствения ми образ, необходими за отчета в Москва, мислех, че новият участък от фронта, където ме изпрати командването на РККА, постепенно придобиваше ясни очертания. Това беше битка с журналистите. Не че те са толкова лоши и противни хора. Те просто имат собствена представа за това, какво е добро, какво е лошо, какво е интересно и какво е скучно. Но те стоят между мен и онези милиони читатели, слушатели и зрители в Америка, на които другарят Сталин ми е заповядал да предам истината за войната. Затова трябва да бъда по-искрена, самоуверена, пределно концентрирана, весела, остроумна. Тогава те ще повярват…
	Вечерта на същия ден тримата: Красавченко, Пчелинцев и аз — отидохме на спектакъл в Националния театър, най-старият в Съединените щати, разположен на авеню „Пенсилвания“, недалеч от Белия дом. Там даваха операта на италианския композитор Джакомо Пучини „Мадам Бътерфлай“. Залата беше изпълнена с елегантна, богата публика. В началото никой не ни обръщаше внимание, защото облякохме цивилни дрехи. Но по време на антракта между второ и трето действие, когато светлината грейна в залата, разпоредителят излезе на сцената и обяви, че сред публиката има съветска делегация. Разнесоха се бурни аплодисменти. Наложи се да излезем на сцената. Владимир Пчелинцев говори от името на делегацията и словото му продължи не повече от пет минути. След това в залата се появиха добре облечени момичета с цветни кутии-касички и започнаха да събират пари за фонда за подпомагане на Червената армия. Акцията мина много успешно. Мнозина, след като даряха парите си, ставаха и се приближаваха до сцената, опитваха се да се ръкуват с нас, говореха одобрителни думи.
	След това в пътуването из Америка такива действия се повтаряха много пъти.
	Общо нашата делегация събра и предаде в съветското посолство около осемстотин хиляди долара — значителна сума. Помежду си обаче ние често спорехме как да се отнасяме към такава процедура. Пчелинцев казваше, че в нея има нещо унизително. Сякаш нашата велика страна и нейната непобедима армия просят от богатите американци милостиня. Красавченко, като ръководител на делегацията, не се умори да обяснява на пламенния Володя същността на явлението: с тези пари ще се купят храна и основни стоки за съветските хора, които са загубили домовете и цялото си имущество, когато са се евакуирали. Всичко това беше правилно, но… някак неприятно…
	Въпреки това нашето пътуване имаше характер на официално посещение и ТАСС публикува следното съобщение на 30 август 1942 г.:
C>
#	Посещението във Вашингтон на съветските делегати на Международния конгрес на студентите

	Съветските делегати, които пристигнаха във Вашингтон на Международния конгрес на студентите, другарите Красавченко, Пчелинцев и Людмила Павличенко, бяха поканени в деня на пристигането си в Белия дом, където пренощуваха като гости на президента. На третия ден съветските делегати говориха по радиото. Речите им бяха излъчени от голяма радиостанция във Вашингтон. Съветските делегати разказаха за своя опит в борбата с хитлеристите.
	В специално радиопредаване, излъчено в Съединените щати, пристигането на Павличенко, Красавченко и Пчелинцев беше подробно описано. Сутрешните вестници публикуваха снимки на съветските студенти, разговор с тях и подробно описание на пристигането им във Вашингтон.
	В интервю с журналисти Красавченко ги помоли да предадат на американската младеж и на целия американски народ поздрави от съветските хора, воюващи на фронта срещу хитлеристките орди. Красавченко накратко описа многостранното участие на съветските младежи в борбата срещу агресора… Людмила Павличенко предаде на американските жени бойния поздрав на съветските жени и разказа за самоотвержената работа на съветските жени, вдъхновени от омразата към врага. Пчелинцев разказа за изкуството на снайпериста и заяви: „Ние можем да победим и ще победим. Така каза Сталин, така и ще бъде“.
	Съветските студенти изразиха благодарност на г-н Рузвелт за гостоприемството, което им беше оказано в Белия дом…
C$
	Сутринта на 2 септември се приготвихме за първото заседание на Световната студентска асамблея. Облякохме униформите си, проверихме дали всичко е наред и не без вълнение обсъждахме как ще се проведе това заседание, как ще ни посрещнат там. „Световна асамблея!“ — повтаряхме си един на друг, без да знаем, че американците са големи майстори да ти хвърлят прах в очите. В залата седяха не повече от четиристотин души, това беше цялото световно представителство. Вярно е, че бяха дошли студенти от петдесет и три страни. Имаше испанци, африканци, азиатци, европейци. Излишно е да казвам, че нямаше делегати от Германия и съюзническите й държави.
	Николай Красавченко, опитен апаратчик, след като се запозна със списъка, каза, че идеята за организаторите на Световната студентска асамблея му е ясна. Консолидираното мнозинство бе съставено от представители на Съединените американски щати, Обединеното кралство и Канада. Следователно те ще влияят на гласуването. Каквото поискат, това ще наложат на останалите, използвайки това мнозинство при гласуването. Затова, заключи Николай, трябва да изискаме регламентът да съдържа клауза: една делегация — един глас, а не според общия брой на включените в нея хора.
	{img:asambleia.jpg|#Людмила Павличенко с Елинор Рузвелт и министъра на правосъдието на САЩ Робърт Джексън на Световната студентска асамблея}
	Тъй като пристигнахме облечени в униформи на Червената армия, веднага привлякохме вниманието на всички. Кореспондентите отново ни атакуваха на входа. Забляскаха светкавици на фотоапарати, посипаха се въпроси. След като с мъка си пробихме път през тълпата във фоайето, заварихме там… госпожа Рузвелт. Тя посрещаше делегатите. Журналистите веднага наобиколиха Първата дама и я помолиха да се снима с нас.
	Елинор не възрази. Вляво от нея застана старши лейтенант Пчелинцев, вдясно — аз. Тя ни хвана под ръце. Така руско-американският военен съюз срещу фашизма получи конкретна и ярка илюстрация. На следващия ден снимката се появи във вестниците, а коментаторите мъдруваха в предположенията си, тълкувайки я как ли не.
	През първия ден на асамблеята освен представянето на делегациите и гласуването по дневния ред се състоя пленарно заседание и дискусия на тема „Университетите във войната“. Един от докладите изнесе Николай Красавченко, като разказа подробно и обстоятелствено за участието на съветските студенти в бойните действия и в работата в тила. Вечерта се състоя тържественото откриване на мероприятието, на което присъстваха редица почетни гости: представители на американски обществени организации, официални лица от администрацията на президента и неговата съпруга. Приемът още не беше завършил, когато госпожа Рузвелт се приближи до нас и каза, че съветската делегация е поканена на вечеря в Белия дом и трябва веднага да тръгнем.
	Скоро разбрахме причината за това бързане. В Белия дом, сякаш случайно, се срещнахме с президента на САЩ Франклин Делано Рузвелт. Той се намираше в една от стаите, където седеше в дървен стол с висока облегалка и широки подлакътници, подпрял ръце на тях. Краката му бяха покрити с одеяло на шотландско каре.
	— Франк — каза Първата дама, — искам да ти представя новите ни съветски приятели…
	Безспорно това беше забележителен човек, притежаващ остър ум и силна воля. Помислих си го веднага, след като срещнах пронизващия му поглед и стиснах тънката му твърда длан. Той слушаше внимателно преводача, който ни представяше, и повтаряше след него имената на градовете, от които идвахме: „Москва… Ленинград… Одеса и Севастопол… О, прекрасно! Истинска кратка история на сегашната война с немците в Русия!“. Като истински джентълмен той отначало говори с мен, питаше как съм воювала, за какво съм получила бойните си награди, как са се сражавали моите полкови другари. Като цяло, той знаеше хода на операциите на нашите фронтове, но го интересуваха подробностите, впечатленията на непосредствените участници в тях.
	През четирите години на Втората световна война англо-американците никога не се бяха съпротивлявали толкова дълго на противника си, колкото руснаците край Москва, Ленинград, Одеса и Севастопол. Президентът искаше да разбере как сме успели. Помагал ли е традиционният за Русия висок боен дух, военната подготовка на войниците, уменията на офицерите, стратегическите таланти на генералите, отличното въоръжение, или най-важното е единството на армията и народа, които се опълчиха срещу нашествениците?
	Най-вероятно Рузвелт вече правеше планове за бъдещето. След като на 7 декември 1941 г. съюзниците на Германия, японците, разгромиха американския военноморски флот в Пърл Харбър, а после бързо изхвърлиха американците от Югоизточна Азия, президентът търсеше отговор на въпроса: кой ще помогне на Америка да се върне там?
	Държавите от антихитлеристката коалиция не му вдъхваха особени надежди. Силата на Британската империя отслабна в хода на бойните действия. Хитлеристите окупираха половината от Франция, а другата половина се управляваше от правителството във Виши, което сътрудничеше на Хитлер. В Китай се водеше гражданска война. Оставаше Съветска Русия. Ако тя, разбира се, разбие немците при Сталинград и прогони техните войски от своята територия, ако възстанови промишления си потенциал.
	Завършвайки разговора с мен, Рузвелт попита:
	— Как се чувствате в нашата страна?
	— Превъзходно, господин президент — отвърнах аз.
	— Американците сърдечно ли се отнасят с вас?
	— Навсякъде ни посрещат като скъпи гости. Понякога обаче ставаме обект на внезапни атаки.
	— Наистина ли? — изненада се Рузвелт.
	— Имам предвид атаките на вашите репортери — казах аз, запазвайки сериозност. — Много упорити хора. Да се устои на техния натиск просто е невъзможно. Налага да разкрием всичките си тайни…
	Президентът се усмихна. Хареса му тази забележка.
	Бих могла да се шегувам още, но ми се искаше да задам на Рузвелт онзи, най-важния въпрос — за по-действена помощ за Съветския съюз, за откриването на втори фронт в Западна Европа, който да изтегли част от германските дивизии, които сега воюваха на бреговете на Волга. Франклин Делано сякаш отгатна мислите ми.
	— Предайте на съветското правителство и лично на господин Сталин — замислено каза той, — че засега ми е трудно да окажа по-реална помощ на вашата страна. Ние, американците, още не сме готови за решителни действия. Задържат ни нашите британски партньори. Но сърцето и душата на американския народ са с нашите руски съюзници…
	Работата на Световната студентска асамблея продължаваше по реда си. В нея имаше интересни доклади, имаше и разгорещени дискусии, в които спорещите почти се нахвърляха един срещу друг с юмруци. Например при обсъждането на така наречения индийски въпрос мургав студент от университета в Бомбай с тюрбан, завит на главата му, крещеше срещу бледолик британец от Оксфорд: „Колониален пес! Рано или късно ще ви избием всичките и ще завоюваме независимостта си!“. С мъка разтърваха индийците и англичаните и бомбаецът притича при руснаците да се оплаче. Ние много съчувствахме на потиснатите народи от Малайзия и Югоизточна Азия, но никой в Москва не беше ни дал заповед да устройваме скандал на международно събитие…
	Ще кажа веднага, че не успяхме да включим в декларацията, приета на последното заседание на Световната студентска асамблея, точка за откриването на втори фронт в Европа. Впрочем организаторите все пак направиха компромис с нас. Вместо това делегатите приеха „Славянски меморандум“, който в остра форма осъждаше германския фашизъм и призоваваше за обединение на всички народи в борбата срещу него. За приемането на този меморандум съобщиха много вестници и радиостанции, а най-подробно го публикува Телеграфната агенция на Съветския съюз.
	Топлата слънчева вечер на 5 септември 1942 г. участниците в асамблеята прекараха на поляната до Белия дом. Правителството на САЩ организира там прием в чест на завършването на тази международна среща. Домакин беше Елинор Рузвелт. Десетки млади мъже и момичета с хартиени чинии, сандвичи и бутилки с безалкохолни напитки се разхождаха сами и на групи по алеите на прекрасния френски парк и обсъждаха целите и задачите на демократичното младежко движение.
	{img:priem.jpg|#Приемът по случай закриването на Световната студентска асамблея. Людмила Павличенко, Николай Красавченко и Владимир Пчелинцев в градината на Белия дом}
	Първата дама обърна най-голямо внимание на нашата делегация. Тя вече знаеше пет руски думи: „спасибо“, „хорошо“, „да“, „нет“, „конечно“. Разговорите ни с нея станаха не съвсем официални, започнахме да се държим по-свободно. Елинор се шегуваше, смееше се, разказваше ни как е замислила и подготвила това събитие. Според плана й асамблеята трябвало да има чисто културно-образователен характер и да насърчава разпространението на ценностите на американския начин на живот в международната младежка среда. Но появата на руснаците промени много нещата. Ние говорихме за войната твърде страстно, твърде развълнувано. Знаехме много за нея. Така войната, досега далечна и дори неразбираема за американците, внезапно придоби видими черти: страданията на обикновените хора, кръвта, пролята в боевете, смъртта, която те застига мигновено. Госпожа Рузвелт ни благодари за това и изрази надежда, че нашите разкази ще бъдат чути и от другите жители на нейната родина, от целия континент.


>	Шестнадесета глава
>	„My Darling“*
	[* Скъпа моя. — Бел.прев.]

	На следващата сутрин се явихме в кабинета на Литвинов и му предадохме текстовете от декларацията на Световната студентска асамблея и Славянския меморандум. Посланикът ни благодари за активната работа, каза, че сме проявили висока идейно-политическа подготовка, способност да говорим публично, умение да защитаваме комунистическите идеали в спорове с буржоазните опоненти. Той ни съобщи, че американските партньори са предложили да се удължи престоят на студентската делегация и да бъде изпратена на пътуване из американските градове за по-добро пропагандиране на дейността на страните от антихитлеристката коалиция. Посолството на СССР е приело предложението.
	Това решение не зарадва никого от нас.
	Владимир Пчелинцев и аз мечтаехме да се върнем у дома възможно най-скоро, защото от края на юли започнаха ожесточени сражения на Сталинградския фронт. Немците напираха към Волга. В началото на август частите на хитлеристката Шеста армия се приближиха до покрайнините на Сталинград. Съветските войски оказваха упорита съпротива срещу нашествениците, но врагът, който имаше числено превъзходство, през септември стигна много близо до градските квартали. Там се водеха непрекъснати боеве, придобивайки позиционен характер, следователно настъпи най-доброто време за действие на снайперистите. Ние не смятахме да се задоволим с постигнатото: той имаше 154 фрица, аз — 309, и искахме да увеличим бойните си сметки на огневите позиции в града до голямата руска река.
	Литвинов спокойно изслуша нашите аргументи, припомни, че офицерите са длъжни винаги да изпълняват заповедите на Върховното главно командване на РККА и предложи да се подготвим за пътуването до Ню Йорк в неделя, 6 септември. Това е национален празник в САЩ, Ден на труда. Ще заминем рано сутринта с експреса Вашингтон-Ню Йорк, униформа — парадна.
	На гарата в Ню Йорк делегацията, както обикновено, беше посрещната от журналисти. Но не им позволиха да се забавляват на воля, избутаха ги. Настаниха ни в кола и придружени от полицейски ескорт, под воя на сирени и трясъка на мотоциклетните двигатели, ни закараха до главния вход на Сентръл парк. Там се беше събрала голяма тълпа. Силни младежи в сака и кепета, но с военна стойка, ни вдигнаха на рамене и ни понесоха към сцената. Кметът на града Ла Гуардия обяви по микрофона, че на митинга са пристигнали представители на героичната Червена армия и изрази възхищението си от титаничната борба на руския народ срещу германските фашисти. Тълпата в парка отговори на кмета с ентусиазиран рев.
	После се изяви негърският певец Пол Робсън. Той изпя на руски език песента на композитора Дунаевски „Широка страна моя родная“.
	Митингът завърши с връчването на символичен подарък на съветските гости — медальон от дъб със сребърна пластинка, умело изработена във формата на сърце с надпис: „За активно участие в борбата срещу фашизма“. Подаръка трябваше да приема аз. След това в отговор трябваше да произнеса реч, кратка, но разбираема.
	— Скъпи приятели — започнах аз. — Досещайки се за своята неизбежна гибел, фашисткият звяр прави отчаяни опити да нанесе удар по обединените народи, преди ние, съюзниците, да го унищожим. Задача на живот и смърт на свободолюбивите хора от всяка страна е да напрегнат всички сили за подпомагане на фронта. Повече танкове, повече самолети, повече оръдия, славни американски работници!…
	Гласът ми, усилен от микрофона, се носеше над притихналата тълпа, отеквайки в най-отдалечените алеи на парка. Разбира се, преди изказването на преводача, жителите на Ню Йорк не разбираха думите, но схващаха интонацията. Исках да предам на хората моите горещи чувства, да предизвикам съчувствие към нашия народ, да накарам сърцата им да откликнат. Изглежда, че успях. Тълпата първоначално ми отговори със сдържан рев, после с гръм от аплодисменти и приветствени викове…
	След това се състоя официален обяд при генералния консул на СССР Виктор Алексеевич Федюшин. Вечерта имаше прием в Съюза на търговците на кожухарски изделия в САЩ. Там ни дадоха подаръци: на мен шуба от енотови кожи, дълга до петите, другарите ми получиха разкошни якета от кожа на бобър. Кожухарите ни организираха забележителен коктейл, на него присъстваха много представители на бизнеса, чиновници от градската администрация, дейци на културата и изкуството.
	Точно тогава ми представиха този човек — Уилям Патрик Джонсън, собственик на металургична кампания, милионер. Нищо необикновено не видях в него. Доста висок, със средно телосложение, приятно изглеждащ джентълмен на около трийсет и пет години, като всички на този прием леко докосна с устни ръката ми и каза няколко думи, доста банални, за външния ми вид, за яркото представяне на митинга в Сентръл парк, където се оказва, че и той присъствал. Необичайно прозвуча само неговата настоятелна покана да посетя имението му в предградията на Ню Йорк, където имал колекция от картини на руски художници авангардисти от началото на XX век. За авангардистите имах много неясна представа, добре познавах само произведенията на художниците передвижници и особено ценях картините на баталиста Василий Верешчагин.
	Такива индивидуални пътувания и контакти ни бяха забранени. Трябваше да кажа с усмивка на господин Джонсън, че, за съжаление, натовареният ни график от изяви не ми дава възможност да приема поканата му. Смятах, че нашият разговор е приключил, а срещата ни е последна. Да, ама не.
	Окрилени от грандиозния успех на митинга в Ню Йорк, организаторите от „International Student service“, съветското посолство и администрацията на президента на САЩ планираха още едно агитационно пътуване — на 10 септември 1942 г. до големия крайморски град Балтимор, на брега на Атлантическия океан. От Вашингтон натам водеше превъзходна магистрала с многолентово движение. Потеглихме с кола на посолството сутринта и пристигнахме по обед. Отново ни посрещнаха с полицейски ескорт, тоест под воя на сирени, с редици мотоциклетисти в бели каски и черни якета. По пътя към кметството видяхме хора, които стояха отстрани, приветливо ни махаха с ръце и викаха нещо след нас.
	И отново митинг на градския площад, отново моя реч, отново ревът на тълпата, плакати на руски и английски: „Да живее Червената армия!“, „Привет на борците срещу фашизма!“, „Ние сме за откриването на втори фронт!“. След това — тържествен прием в кметството с участието на видни граждани на Балтимор. И ето че Уилям Патрик Джонсън в друг костюм, сив на райета, се приближава към мен и казва, че е много щастлив да ме види отново, че братовчедка му, която живее в Балтимор, притежава най-големия универсален магазин тук, а в него има чудесен отдел за конфекция, и дали госпожа Павличенко не иска да го посети, защото наскоро там докарали нова модна колекция от Лондон. В края на речта му към нас приближава една дама на средна възраст, накичена с диаманти, и това, естествено, е братовчедката на господин Джонсън. Тя се усмихва и казва, че тоалетите са просто невероятно подходящи за моята фигура и предлага да отидем веднага, за да ги пробвам. Джонсън добавя, че би искал да ми подари какъвто тоалет ми хареса.
	Това вече е много по-сериозно и настойчивият милионер трябва да получи отпор, но мек, учтив, дипломатичен. Обяснявам, че обичам хубавите дрехи, но имам заповед от другаря Сталин. И двамата собственици на местни имоти се чудят: какви заповеди може да има за красива млада жена, ако иска да обнови гардероба си. Питам ги дали президентът Рузвелт им дава заповеди, или действа само чрез икономическа принуда. Докато роднините си събират мислите за отговор, до мен се приближава Николай Красавченко — има той такава особеност: да се озове наблизо в точния момент. Хващам го под ръка и бързо отивам в другия край на залата…
	На следващия ден, 11 септември, нашата делегация се върна във Вашингтон. Там в посолството ни чакаше добра новина. Президентът на Съединените щати и неговата съпруга канят съветските студенти да прекарат една седмица в семейното им имение Хайд парк, разположено на 80 километра от Ню Йорк, на река Хъдсън. Освен руснаците са поканени и други участници в Световната студентска асамблея: англичаните Ричард Майлс и Дейв Скот, холандецът Йохан Валтер и китайката Юн Ванг. Трябваше да отидем с влак, Първата дама щеше да посрещне гостите на гарата.
	{img:imenie.jpg|#Имението на семейство Рузвелт Хайд парк с езерото}
	Имението на Рузвелт беше обширно, красиво, добре поддържано.
	Не беше възможно за един ден да се обиколи цялата му територия. Паркът с прави алеи, цветни лехи, морави, беседки и дървени пейки неусетно преминаваше в гъста гора, която заемаше поне три квадратни километра. Недалеч от централното имение с двуетажна каменна къща се намираше голямо езеро. Единият му бряг беше обрасъл с тръстика и изглеждаше доста див, а другият — съвсем добре поддържан. Там имаше плувен басейн. Боядисани дървени мостчета водеха към чистата прозрачна вода. До тях на леките вълнички се поклащаха лодки, завързани към стълбовете.
	След закуска отидох на разходка. Заинтересува ме една странна, тясна лодка, плътно обшита с кожа, с малка седалка в центъра и къси весла в скобите. Някога в нашата родна Белая Церков сестра ми Валентина и аз обичахме да се возим по река Рос на плоскодънна лодка, наричана „казашки ял“. Без да му мисля много, скочих в американската лодка „индианка“ (така се наричаше, както се изясни по-късно), отблъснах се от мостчето и налегнах на веслата. Лодката полетя напред леко, като птица, но в същото време газеше много плитко. Рязък завой на корпуса — и се озовах в студената вода, защото „индианката“ се преобърна.
	Опитът ми да хвана филцовата си шапка нямаше успех. Тя бързо потъна. Не можех да обърна лодката в предишното положение: ръцете ми се плъзгаха по мокрите й стръмни бордове, наистина се оказаха кожени. Оставаше да плувам към брега, като влача лодката със себе си. А там имаше свидетели на този инцидент: Ричард Майлс и Дейв Скот.
	Благородните английски джентълмени тъпчеха на място, без да знаят какво да предприемат. Дали да спасяват момичето и лодката, но за това трябваше да се съблекат и да влязат в езерото. Дали да викат на помощ прислугата, но за това трябваше да тичат до централната сграда, макар и недалеч. Развълнувани, те продължиха да стоят на ръба на водата и гръмогласно да обсъждат ситуацията. Скоро им се яви необичайно зрелище: офицер от Червената армия, излизаща от водата с мокри дрехи, ефектно прилепнали към тялото й.
	Като видях шашнатите им физиономии, не можах да удържа смеха си.
	Честно казано, смешно е да вършиш такива глупости в чужда страна. Да тръгнеш с непознат плавателен съд към другия бряг на езерото, да цамбуркаш във водата, гмуркайки се за шапката, да излезеш на брега пред очите на двама млади идиоти, които те зяпат, сякаш виждат кацането на марсианците на Земята.
	Продължавайки да се смея, тръгнах към моята къщичка за гости, разположена доста далеч от езерото, зад двуетажната сграда. Мократа яка на плетената жилетка лепнеше за врата ми. Полите на вълнената рокля тежаха и ми пречеха да вървя. В обувките ми противно джвакаше вода. Но няма да се събличам тук, я! А и е студено без дрехи. Септемврийският вятър — рязък, студен, температурата на въздуха не надвишаваше 16 градуса.
	— Людмила! — изведнъж се разнесе разтревоженият глас на Първата дама, която отвори прозорец на първия етаж на голямата къща. — Какво стана?
	— Плуване в езерото без бански костюм.
	— Но времето изобщо не е за плуване. Трябва веднага да се преоблечете. Елате тук.
	Госпожа Рузвелт ме посрещна във фоайето и ме заведе до кабинета и спалнята си, която беше с баня и тоалетна. По пътя, все още усмихната, шеговито й разказах за коварното поведение на лодката, за филцовата шапка, потънала като олово, за синовете на Албион, които до смърт се страхуват от вода и вероятно никога не са виждали жена, както се казва, „неглиже“.
	Елинор донесе голяма хавлиена кърпа и ми я подаде. Страхувах се да стъпя с мокрите обувки на луксозния персийски килим на пода на кабинета.
	— Съблечете се в банята — каза тя. — Ей сега ще дойда.
	Петнадесет минути по-късно съпругата на президента се върна. Носеше своя пижама, ножици, кутия с конци и игли. Чаках я, увита в хавлията. Бях оставила мокрите си дрехи, бельо, чорапи и обувки в банята и стоях боса на килима, чувствайки се много смутена от случилото се. В голямото огледало на тоалетната масичка виждах отражението си: влажна сплъстена коса, голи рамене, ръце и крака, защото кърпата, въпреки че беше широка метър и половина, не покриваше напълно тялото ми.
	Елинор ме погледна, усмихна се и извика камериерката. Обясни й какво да прави с нещата в банята: ако са се измърсили, да ги изпере, изсуши, изглади и да ги донесе обратно. Пълната чернокожа жена на средна възраст с бяла касинка на черната къдрава коса и бяла престилка, поръбена с дантела, кимаше с глава и от време на време ме поглеждаше. Вероятно гостите на президента никога преди не се бяха появявали пред прислугата в такъв пикантен вид.
	Камериерката излезе и Елинор се обърна към мен:
	— Трябва да се преоблечете в моята пижама.
	— Но ние сме с различна височина.
	— Дреболия. Ще скъся ръкавите и крачолите.
	— Вие самата? — изненадах се безкрайно.
	— Да, приятелко. Да не мислите, че жените от рода Рузвелт са някакви кокони? Уверявам ви, всички американки умеят отлично да работят…
	{img:parvata.jpg|#Първата дама на САЩ, както сама казва, не е кокона и когато трябва, сама се хваща да плете или да шие}
	Като начало тя разпъна пижамата си на широкото легло. Съвсем нова, ушита от плътен розов сатен с лилави цветя, бродирани на яката, маншетите и джобовете, тя очевидно не беше евтина. Но Елинор предизвикателно прищрака над нея с ножицата, после извади от кутията шивашки метър. И все пак, преди разкрояването трябваше да се знаят по-точно размерите, а не да се действа „на око“.
	Умело използвайки тази шивашка принадлежност, Първата дама бързо измери дължината на ръцете ми. После мина откъм гърба ми, за да измери ширината на раменете ми. Кърпата стигаше само до подмишниците ми и госпожа Рузвелт видя дългия червеникав белег с две разклонения, който минаваше диагонално от дясното рамо до гръбнака ми. Това я порази и като отстъпи крачка назад, тя възкликна:
	— Боже мили! Какво е това, Людмила?
	— Следата от парче метал — отговорих аз, защото тогава не знаех английските думи: „scar“ — белег, „splinter“ — осколка, „shell“ — артилерийски снаряд — и затова ги замених с по-познати.
	— Но как попадна металът тук? — Елинор предпазливо докосна белега с пръст.
	— През декември миналата година край Севастопол.
	— В бой с немците?
	— Да — потвърдих аз.
	— Горкото ми момиче! — Госпожа Рузвелт импулсивно ме прегърна и докосна с устни челото ми. — През какви ужасни изпитания ви се е наложило да минете…
	Съпругата на президента говореше с искрено съчувствие и дори с болка. Повярвах й, въпреки че първата ни среща на закуската в Белия дом не обещаваше никакво взаимно разбирателство. Може би сега тя си спомни думите си, обидни за мен. Нещо тогава не й беше харесало в моето поведение и като опитен човек в публичните дискусии тя беше решила да нанесе лек удар с копието върху бронята на — както й се е струвало — странната „севастополска амазонка“. Но получи отговор, рязък и точен. Може би след това Елинор беше започнала да мисли, че в руснаците има някаква тайна, неизвестна на англосаксонците. И тя искаше да разгадае тази тайна.
	Когато Франклин Делано Рузвелт, учуден от отсъствието ни в трапезарията при наближаването на обяда, пристигна с инвалидната си количка в половината от къщата, заемана от жена му, ни завари в спалнята. Ние седяхме на широкото легло, заети с шиене. Работата по прекрояването на пижамата спореше и отиваше към своя край. Около нас лежаха ярки парчета плат, както и ножици, навити конци, топлийки, забодени в изрязания сатен. Ние оживено обсъждахме съвременната мода: най-добрата кройка рокли за всяка от нас, най-красивите цветове, изработката и бижутата, които им подхождат. Вече бях облякла горнището на пижамата, но когато видях президента на САЩ, от изненада скочих на крака и, придържайки кърпата върху бедрата си, изтърсих:
	— Моля за извинение, господин Рузвелт!
	Той избухна в смях. Картината според него беше много забавна. На две жени с голяма разлика във възрастта, възпитанието, образованието, социалното положение, че и при наличието на „езикова бариера“, нищо не им пречеше увлечено да бъбрят за съвсем незначителни неща. Откривайки пълно сходство на възгледите по различните житейски въпроси, те се гледаха възторжено и се наслаждаваха на лековат разговор за дреболии. Той не им даваше нова информация, не предполагаше сериозни изводи и заключения, но въпреки това продължаваше вече два часа…
	Вечерта над река Хъдсън се изви силен вятър, небето се покри с облаци, заваля дъжд, който скоро се превърна в порой. В трапезарията запалиха камината, и това беше много навреме, защото в просторната стая, където се сервираше вечерята, стъклата на прозорците дрънчаха от поривите на бурята. Есенното лошо време сякаш проникваше през стените на голямата каменна къща и я изпълваше с влагата, която се надигаше от реката.
	На вечерята в Хайд парк дойде вече познатият ни съветник на президента Хари Лойд Хопкинс. Той донесе някакви документи от Вашингтон и ни правеше приятна компания на масата. Наистина Хопкинс не употребяваше алкохол, солени, пикантни и пържени храни поради миналогодишната операция от рак на стомаха. Но това обстоятелство изобщо не влияеше на неговия характер и той забавляваше събеседниците си с остроумни коментари относно последните събития. Както забелязах, Елинор беше особено доволна от пристигането му. Тя предупреди съветника, че иска да обсъди с него един проблем.
	Седемте дни в имението на Рузвелт отлетяха бързо.
	Ние се върнахме във Вашингтон и отново посетихме нашия посланик Максим Максимович Литвинов. Той ни предаде решението, взето в Москва относно бъдещата работа на студентската делегация. За наша изненада научихме, че делегацията ще бъде разделена на две части. Красавченко и Пчелинцев ще се отправят към градовете от Североизтока на САЩ — Кливланд, Бъфало, Олбани, Питсбърг, Ричмънд и други, за да се срещнат със студенти в колежи и университети. Мен ме очакваше пътуване из Запада и Средния запад: Чикаго, Минеаполис, Денвър, Сиатъл, Сан Франциско, Фресно, Лос Анджелис. На 24 септември приятелски си взехме довиждане с момчетата. Но не знаех, че в пътуването често ще ме придружава госпожа Рузвелт. Присъствието на Първата дама определи и нивото на срещите с американците: приеми от губернатори на различни щати, в кметства, бизнес обеди, вечери за деловите кръгове, пресконференции за местни вестници и радиостанции…
	Президентската лимузина с бронирани прозорци, набирайки скорост, се носеше по пустата магистрала. Отпред се движеше първата кола с охраната, веднага след нея втората. Къщите и улиците на Диърборн, предградие на Детройт, най-старият град в Средния запад на Америка, изчезваха в далечината. Току-що беше приключило нашето посещение в централата на „Ford Motor Company“, световноизвестната фирма, най-голямата в САЩ.
	То започна с посещение в авиационен завод, където правеха двумоторните бомбардировачи, наричани от американците „Tin Goos“ — „Желязната гъска“. Показаха ни целия процес на създаването на самолета, от заваряването на рамката от метални тръби и щамповането на крилете от дуралуминий на огромна механична преса, до главния конвейер, където бойната машина придобиваше страховития си вид. Господин Лорънс, директорът на предприятието, ни обясняваше процеса.
	В сградата на управлението гостите бяха посрещнати от самия „автомобилен крал“, членовете на неговото семейство и хора от висшия мениджмънт на компанията. Хенри Форд, енергичен, слабоват старец, пъргаво се приближи до мен, връчи ми златна значка на „Форд мотор къмпани“ и поиска разрешение да се снима с мен и с Елинор Рузвелт, която също участваше в това посещение. Репортерите веднага се втурнаха напред, защракаха фотоапаратите с бляскащи светкавици, започнаха да задават въпроси за завода, за бомбардировачите, за американската военна мощ.
	Обаче представителите на пресата не бяха поканени на обяда. Скромната гощавка със сандвичи, понички и кока-кола беше предназначена за тесен кръг. Основателят и собственикът на компанията произнесе кратка патриотична реч, после говори кметът на Диърборн, накрая дадоха думата на мен. Приемът продължи точно тридесет минути. Няма какво да се прави, в империята на Хенри Форд, както никъде другаде, „времето е пари“.
	Но бях много изненадана от поведението на работниците.
	В някакво складово помещение бяха събрани вероятно около триста души, не повече. Те бяха мрачни, неусмихващи се, угрижени от нещо мъже във фирмени светлосини гащеризони. Помолиха ме да говоря кратко и без комунистически лозунги и призиви. Е, поне успях да предам на пролетариите на Америка привет от трудещите се от Съветския съюз, които чакат помощ в борбата си срещу германския фашизъм. В отговор ги нямаше обичайните аплодисменти, нямаше въпроси, нито добри пожелания. Изпращайки ме, те мълчаливо се надигнаха от местата си…
	— Враг на трудещите се! — произнесох саркастично, като гледах мрачно през страничния прозорец на колата към дърветата покрай шосето, вече засегнати от есенното увяхване и листопада.
	— Не сте права, скъпа — отвърна Елинор, като се подсмихна.
	— А той как се държи с работниците? При него те са по-зле от безсловесни животни, тормозени от кучета пазачи. Защо мълчаха?
	— Това е работническа аристокрация. Форд плаща добре. Те имат какво да губят. Да, той ги наблюдава: ходете на църква, не пийте уиски, не играйте хазарт, осигурявайте семейството си, не влизайте в профсъюзи, не участвайте в стачки… Те се страхуваха да говорят с вас. Та вие сте от комунистическа Русия.
	— Добре! — ударих с юмрук по коляното си. — Следващия път ще измисля какво да кажа на американците!…
	Шофьорът и бодигардът, седящ до него, бяха отделени от пътниците със стъклена преграда и не можаха да чуят разговора ни. Монотонното бръмчене на двигателя не ни пречеше. Колата се движеше с постоянната скорост, определена за президентските кортежи на междуградските магистрали. От Детройт отивахме в Чикаго, разстоянието до който беше малко над 450 километра и щяхме да го преминем за пет часа и половина.
	От двете страни на пътя се простираха равнините на щата Мичиган. Очевидно Елинор специално беше избрала този маршрут, за да ми покаже Средния запад на родината си с малките и уютни градове Ан Харбър, Албион, Каламазу, Бентън Харбър. После шосето зави към брега на огромното, приличащо на море, езеро Мичиган. Тук пейзажът се промени. Хълмове и малки гори понякога закриваха водното пространство. Край брега се виждаха много малки островчета. Колкото по` на юг отивахме, толкова по-често се появяваха доста високи и красиви пясъчни дюни.
	Първата дама ми даваше обяснения: подробни, остроумни, увлекателни. Тя обичаше и прекрасно познаваше САЩ, беше пропътувала страната надлъж и нашир, помагайки на съпруга си в предизборните му кампании, или изпълнявайки отделни поръчения на президента. Тя искаше да опозная Америка по-добре. Разбира се, сърцето на младши лейтенанта изцяло и напълно принадлежи на великата Русия, шегуваше се тя, но да види други земи, да разбере живота на другите народи е полезно за всеки човек.
	Госпожа Рузвелт се опитваше да говори на английски бавно и просто, да използва само минало просто време („Indefinite“). Но речта, дори съставена от кратки изречения, при моята липса на навици за общуване на чужд език изискваше напрегнато внимание и за петте часа пътуване доста се изморих. Освен това не бях свикнала да пътувам с кола, дори и така комфортна като президентския кадилак.
	Така и не видях прекрасните градчета край Чикаго Сисеро и Ок парк, защото… заспах, подпряла глава на рамото на Първата дама. Смущението ми при внезапното спиране, което ме събуди, беше огромно. Елинор се усмихна, сякаш нищо не се бе случило:
	— Please, wake up, my darling. We are in Chicago…*
	[* Моля, събудете се, скъпа. Ние сме в Чикаго… — Бел.прев.]
	За провеждането на митинга властите в Чикаго бяха избрали старинния „Грант парк“ във френски стил, разположен на брега на езерото Мичиган. Той имаше обширна благоустроена територия с морави, цветни лехи, велосипедни алеи, фонтан, наречен „Бъкингамски“, паметник на Ейбрахам Линкълн, както и естрадна сцена. Тази естрада беше украсена с националните флагове на страните, участващи в антихитлеристката коалиция: САЩ, Великобритания, СССР и Китай — и с портрети на техните лидери: Рузвелт, Чърчил, Сталин и Чан Кайшъ. На страниците на градския вестник „Чикаго Трибюн“ беше публикувано съобщение за митинга и призив хората да го посетят.
	Сред почетните гости на митинга бяха Елинор Рузвелт, Фред Майърс, директор на благотворителната обществена организация „Russian War Rellief“*, създадена през юли 1941 г. от американски комунисти и симпатизиращи им либерали предимно от творческата интелигенция (например актьорът Чарлз Спенсър Чаплин, кинорежисьорът Джордж Орсън Уелс, художникът Рокуел Кент). На митинга трябваше да присъства и представител на американската армия, полковник Стивън Дъглас, който пристигна от военната база Форт Нокс, намираща се в съседния на Илинойс щат Кентъки. Аз имах честта да представлявам тук Червената армия.
	[* „Военна помощ за Русия“. — Бел.прев.]
	Както обикновено, митингът беше открит от кмета на града. След като разказа накратко за антихитлеристката коалиция и участието на Съединените щати в нея, той ми даде думата. Пристъпих към микрофона. Пред сцената се беше събрала доста голяма тълпа. Ясно виждах лицата на хората в първите й редици: предимно мъже на възраст 30–40 години. Те ме гледаха доста приветливо и се усмихнаха. Започнах с няколко фрази за войната, която сега бушуваше в далечната от тях Русия, после направих пауза и рязко повиших глас:
	— Господа! Аз съм на двадесет и пет години. На фронта вече успях да унищожа триста и девет фашистки войници и офицери. Не ви ли се струва, господа, че твърде дълго се криете зад гърба ми?…
	След като ме погледна изумено, преводачът преведе фразите, опитвайки се да съхрани интонацията ми. Тълпата мълча няколко секунди. После в стария парк се развихри истинска буря. Хората крещяха, скандираха нещо, подсвиркваха, тропаха с крака, аплодираха. Журналистите се втурнаха към естрадата. Разбутвайки репортерите, натам се втурнаха и тези, които искаха да направят вноска във фонда за подпомагане на СССР, за което призова кметът на Чикаго, откривайки митинга, и за което пред естрадата бяха инсталирани специални кутии от „Russian War Relief“. Но имаше и ентусиасти, които искаха да дадат своя дар незабавно и непременно на мен. Едрите охранители бързо се строиха пред естрадата и не им позволиха да нарушават реда.
	Аз все още стоях до микрофона, преплела пръстите на отпуснатите си ръце. Взривът от емоции на публиката ми се стори твърде силен, не очаквах нищо подобно, когато наум си съчинявах тази реч. Просто след неуспеха в завода на Форд ми се искаше да измисля нещо, което веднага да ги хване, тези благополучни, спокойни и прекалено пресметливи жители на континента, открит някога от Колумб.
	Както по-късно ми разказаха, репортажи за митинга в Чикаго и моето изказване били публикувани на първите страници на много американски вестници. По целия свят разпространила репортаж и агенция „Ройтерс“, придружен от положителни коментари. Те написали, че образно и точно съм изразила същността на позицията, която сега заемат англо-американците, докато Русия води кървава борба с германските нашественици.
	На вечерния прием, организиран от кмета на Чикаго, тържествено ми връчиха красиво отпечатана диплома и златната значка „Особено заслужил човек на САЩ“*, учредена в този град. Залата беше пълна с избрана публика: дами във вечерни рокли и господа в смокинги. Навярно моята зелена гимнастьорка, украсена само с ордена „Ленин“, медала „За бойни заслуги“ и значките „Гвардия“ и „Снайпер“, които блестяха с бял и червен емайл, изглеждаше предизвикателно скромна. Но това беше желанието на организаторите и аз го изпълних. Много хора се обърнаха към мен с речи за съветско-американското сътрудничество във войната, за необходимостта да се открие втори фронт в Европа. _Добре би било да потвърдите думите с дела_, мислех си аз. Бяха казани и много приятни думи по мой адрес. Знаех как да реагирам: с усмивка, спокойно, невъзмутимо, но без арогантност.
	[* Тази награда сега е в Централния музей на Въоръжените сили на РФ. — Бел.съст.]
	Въпреки това беше трудно да запазя невъзмутимостта си до края.
	Уилям Патрик Джонсън се появи, може да се каже внезапно, в края на патетичното мероприятие. Не го разпознах веднага сред другите господа: същия смокинг, бяла риза с папийонка, тъмна коса, сресана настрани, стандартното американско изражение: „всичко ми е наред, щастлив съм“ — и светска усмивка.
	— Как попаднахте тук? — само успях да кажа в отговор на неговата витиевата приветствена фраза.
	— О, съвсем просто, госпожо Павличенко — тъжно отвърна той. — Следвам ви с кола от Детройт. За съжаление, не ме пуснаха в централата на Хенри Форд. Той има много строга охрана.
	— А тук не е ли строга?
	— Тук е друга работа. В покрайнините на Източен Чикаго има металургичен завод. Около тридесет процента от акциите му ми принадлежат. Не беше трудно да поговоря с мениджъра и ето…
	— Слушайте, Уилям — прекъснах този странен мъж, който, съдейки по всичко, ме преследваше съвсем съзнателно. — Толкова много свободно време ли имате?
	— Нямам време — въздъхна Джонсън. — Виждате ли, аз съм вдовец. Съпругата ми, млада красива жена, умря преди година и половина от тумор в мозъка. Прочетох във вестника, че вашият съпруг също е загинал в бой край Севастопол.
	— Да, той загина.
	— Затова искам да ви предложа ръката и сърцето си.
	— Вие сте се побъркали! — отговорих му рязко, макар че се опитвах да запазя приветливото изражение на лицето си.
	— Госпожо Павличенко, аз се влюбих във вас още щом ви видях на митинга в Сентръл Парк в Ню Йорк. Вие сте необикновена жена и човек не може да устои пред вас. Моето сърце ми подсказва, че вие сте моята единствена избраница…
	— Тук не е място за такива разговори.
	— Разбира се, че тук не е мястото — зарадва се собственикът на металургичната компания. — Кажете ми, къде можем да се срещнем сега?
	Приемът вървеше към приключване и гостите започнаха да напускат залата. Те се кланяха един на друг, говореха си някакви учтиви думи и малко хора обръщаха внимание на разговора ми с Уилям Патрик Джонсън. Само Елинор не откъсваше очи от мен. Тя веднага се досети, че имам нужда от помощ. Издигаща се над тълпата, Първата дама решително тръгна към нас. Милионерът не остана доволен от появата на съпругата на президента. Той веднага отстъпи една крачка, поклони се и си тръгна, без да поглежда назад.
	Малко развълнувана, обясних на госпожа Рузвелт същността на проблема. Тя обеща да направи справка за Джонсън. Освен това побърза да ме представи на полковник Стивън Дъглас от военната база Форт Нокс и на председателя на Чикагската стрелкова асоциация, господин Маккормък. Те ме поканиха да се срещна на другия ден с членовете на асоциацията в техния стрелкови клуб. Съгласих се.
	По време на престоя на нашата комсомолска младежка делегация в Съединените щати някои местни журналисти многократно се опитваха да проверят хипотезата си, че коварните болшевики са изпратили тук не снайперисти, а специално подготвени пропагандатори, които никога не са били на фронта. За тази цел те натрапваха на делегатите посещения във военни части и офицерски клубове, където има ръчно огнестрелно оръжие, с последващо излизане на стрелбището и стрелба по мишени. Затова изобщо не бях изненадана, когато видях на срещата в Чикагската стрелкова асоциация един пъргав млад мъж с бележник и двама солидни господа с фотоапарати.
	От друга страна, беше ми интересно да видя американското снайперско оръжие. Дадоха ми тази възможност. Отначало взех в ръце самозарядна карабина „Гаранд Ml“, а след това — магазинна „Спрингфилд Ml903“. И двете имаха оптичен прицел „Вивър“.
	По навик прокарах пръсти по затвора, по цевта с мушката, огледах спусъка, закрепването на пълнителя. „Гаранд“ силно напомняше нашата „СВТ-40“, където автоматиката работи чрез отвеждане на барутните газове в специална камера при изстрела. „Спрингфилд“ с надлъжно плъзгащ се затвор приличаше на нашата винтовка „Мосин“. Освен това с ръчния предпазител наподобяваше немската армейска карабина „Маузер Zf.Kar.98k“, която също познавах добре.
	Американците внимателно наблюдаваха моите действия.
	Изглежда, че версията за хубавицата, която за първи път вижда пушка, веднага отпадна и те започнаха да се усмихват. С помощта на преводача обясних на съюзниците по какво тяхното оръжие прилича на съветските модели и по какво се различава от тях. Всъщност ми се наложи да изнеса кратка лекция, сякаш те бяха нови войници в моя взвод, пристигнали от Голямата земя в Севастопол. Членовете на стрелковата асоциация ме слушаха много внимателно, затова пък репортерът с бележника бързо загуби интерес към срещата, тъй като тук не се случваха никакви сензационни разобличения.
	След това от оръжейната стая отидохме на стрелбището.
	Честно казано, вълнувах се. Не бях държала снайперска винтовка в ръцете си вече месец и половина, а истинският професионалист трябва да тренира поне два пъти седмично. Не вярвах твърде много и на качеството на американските оръжия. Но те се оказаха съвсем прилични, а стрелбището — добре оборудвано. Прицелната стрелба по мишени, както обикновено, ми достави удоволствие, а и почти всички куршуми кацнаха в „десетката“.
	От стрелбището стрелците като приятелска и весела тълпа влязоха в залата, където им беше сервирана малка гощавка. На масите имаше силни алкохолни напитки като джин, уиски и бренди. Все пак асоциацията обединяваше предимно бивши войници и офицери от американската армия, много от които бяха участвали в Първата световна война и служили именно като снайперисти. Но те пиха малко. Една порция беше четиридесет грама. Съгласих се да пия с тях два пъти: за бойното сътрудничество и за откриването на втори фронт. След това общуването стана по-открито и непосредствено. Ветераните охотно споделяха спомени и аз чух интересни разкази за оръжията им, камуфлажните методи, дуелите с врага и т.н.
	{img:pistolet.jpg|#Президентът на Чикагската стрелкова асоциация Дж. Маккормък връчва на Людмила Павличенко пистолет „Колт M1911“}
	В края на посещението ме очакваше приятна изненада. Председателят на Чикагската асоциация, господин Маккормък, под силни аплодисменти ми връчи подарък — пистолет „Колт M1911“ в кутия от махагон, където имаше различни принадлежности към него и два пълнителя с патрони. На капака беше монтирана сребърна плочка с дарствен надпис. Не се удържах и веднага взех в ръка оръжието. Мощният пистолет, калибър 11,43 мм, наистина ми хареса. Изобретател на това изделие беше същият блестящ, световноизвестен инженер оръжейник Джон Мозес Браунинг. Фирмата „Колт“ просто сключила договор с него. През 1912 г. пистолетът бил приет на въоръжение от армията на САЩ. Русия, както и редица други европейски страни го купували. Но никога не бях виждала „Колт“ у нашите военнослужещи.
	След завръщането си в хотела разглобих подаръка на съставните му части, за да се запозная по-добре с устройството му. Елинор ме разсея от тази работа. Наложи се отново да сглобя пистолета и да го прибера в кутията. Междувременно Първата дама поръча обяд в стаята, тъй като посещенията на ресторанти след моята реч в местния „Грант парк“ обикновено се превръщаха в маратон за раздаване на автографи, което доста ме дразнеше.
	Донесоха обяда и двете с госпожа Рузвелт седнахме на масата. Тя ме погледна с усмивка.
	— Скъпа моя, имам добри новини за вас.
	— Какви?
	— Уилям Патрик Джонсън наистина притежава металургична компания. Той наистина е овдовял преди година и половина. Тежка болест внезапно вкарала в гроба очарователната му млада съпруга.
	— Какво толкова добро има за мен в това? — попитах аз.
	— Неговото предложение за брак може да бъде разгледано.
	— Вие сериозно ли говорите за това, Елинор?
	— Защо не, скъпа? — Първата дама придърпа към себе си чинията със салата. — Ще се омъжите за богат джентълмен, който е лудо влюбен във вас и ще ви осигури благополучен живот до края на дните ви. Ще останете в нашата страна, ще се срещаме с вас. Аз бих оценила такъв невероятен шанс, който ни предоставя променливата съдба.
	— Господин Джонсън не ми харесва.
	— Боже мили! — възкликна съпругата на президента. — Та вие сте го видели само три пъти. Може да грешите. Той е много мил, приятен, добре възпитан човек…
	— Не, не греша! — Станах от масата, взех последния брой на градския вестник „Chicago Tribune“ и го подадох на Елинор. — Ето вижте! „Госпожа Павличенко е възхитена от американската кухня! Днес на закуска тя изяде пет ястия…“ Нагла лъжа! Откъде го взеха? Интервюирали са сервитьорите? Проучили са чека в ресторанта?… Защо се занимават с такива глупости?… Във вашата страна се чувствам като герой от анекдоти, обект на празно любопитство, нещо като цирков персонаж. Например жена с брада… Но аз съм офицер от Червената армия. Аз се сражавах и ще се сражавам за свободата и независимостта на родината си…
	Началото на речта ми, разбира се, се получи твърде емоционално, дори гневно. В търсене на точните думи преминавах от английски на руски, след като се усетех, отново се връщах към английския. Мислех, че госпожа Рузвелт ще се обиди. Но тя, оставяйки вилицата и ножа си встрани, ме гледаше с ласкава усмивка. Така навярно възрастните възприемат пакостите на хулиганстващите тийнейджъри, които все пак обичат. Елинор не ме прекъсваше, само кимаше с глава в знак на съгласие. Завърших със съобщението, че съм тук единствено по заповед на другаря Сталин. Само в неговата власт е да удължи престоя на младши лейтенант Павличенко в Съединените щати или да я върне на фронта в бойна част, водеща борба срещу немско-фашистките окупатори.
	— Everything is OK, my darling* — накрая успя да се включи в хаотичната ми реч мъдрата Елинор. — Please, in the meanwhile forget about Mister Jonson. Tomorrow we will fly to Los Angeles…**
	[* Всичко е наред, скъпа. — Бел.прев.]
	[** Моля, забравете за господин Джонсън. Утре ще летим за Лос Анджелис. — Бел.прев.]
	Лос Анджелис, или „Градът на ангелите“, в щата Калифорния, както всички южни градове беше многолюден, шумен, разнообразен. Той лежеше на тихоокеанското крайбрежие в долина с издигащи се от едната страна планини. Есента, която вече бе влязла в правата си в Средния запад, едва се усещаше тук. От сутринта слънцето заливаше с ярка светлина улиците му, а по обяд ставаше непоносимо горещо. Вечер прохладата се спускаше върху кварталите с небостъргачи и малките къщи в покрайнините и всички жители на „Града на ангелите“ еднакво се радваха на прекрасната гледка към залязващото слънце над безкрайния океан.
	Сред многото задължителни срещи и речи не бих посочила нито една наистина незабравима и интересна, ако не беше пътуването до Бевърли Хилс, предградие на Лос Анджелис. Там се намираха именията на преуспели холивудски дейци: актьори, режисьори, оператори, продуценти. Служителите на съветското консулство, без изобщо да ме предупредят, ме докараха направо в дома на Чарли Спенсър Чаплин и така се запознах с този гениален човек, хуманист и голям приятел на Съветския съюз.
	Самият Чаплин отвори вратата и ме заведе в хола, където се бяха събрали негови приятели и колеги. Разпознах актьора Дъглас Феърбанкс, който изигра главния герой в любимия ми филм „Знакът на Зоро“, и леко поостарялата, но все още привлекателна актриса Мери Пикфорд. Останалите гости, очевидно не по-малко известни, ме разглеждаха със същото безцеремонно любопитство, което е типично за обикновените хора.
	След като ме покани да седна на дивана, Чаплин направи цирков трик: изправи се на ръце и така отиде до кошницата с бутилки вино, върна се по същия начин, държейки бутилка шампанско между… зъбите си. Отвориха бутилката, напълниха чашите и великият артист, отпускайки се на пода до краката ми, произнесе тост за по-скорошното откриване на втори фронт в Европа.
	После артистичната компания се премести от хола в малък киносалон. Чаплин показа на всички своя нов филм „Диктаторът“, където забавно пародираше Хитлер. След това имаше вечеря. Като ме настани до себе си, великият артист и режисьор започна да ме разпитва за впечатлението ми от филма. Казах, че филмът ми харесва, но все пак фашизмът засега е по-скоро страшен, отколкото смешен. Просто хората в Европа и в Америка още не знаят за всички зверски престъпления, извършени от нацистите.
	Чарли Чаплин играеше голяма роля в дейността на благотворителното дружество „Russian War Relief“, като помагаше за събирането на значителни суми за населението на нашата страна, за осигуряване на Червената армия с техника и оръжие. Разговорът с него беше съдържателен. Той беше информиран за събитията на съветско-германския фронт и ме помоли да му разкажа по-подробно за отбраната на Одеса и Севастопол, както и за снайперската служба. Обаче срещата с него завърши съвсем неочаквано за мен. Чаплин коленичи на пода и каза, че е готов да целуне всеки пръст на ръката ми за тези триста и девет фрица, останали да лежат в руската земя. За мое най-голямо смущение, той веднага изпълни намерението си. Разбира се, кореспондентите страшно се зарадваха и защракаха с фотоапаратите си. Снимката се появи в американските вестници с коментар: Чарли Чаплин — на колене пред руски офицер — жена и целува ръката й.
	Дойде 19 октомври 1942 година.
	Членовете на студентската делегация отново се събраха в посолството на СССР във Вашингтон. Литвинов изслуша нашия доклад за пътуването из страната. Той се шегуваше, усмихваше се, правеше комплименти. Според него бяхме успели да постигнем почти невъзможното. Общественото мнение в САЩ постепенно клонеше на страната на Съветския съюз. Дивите измислици на „свободната преса“ за съветските хора и живота в СССР са се сринали под влияние на срещите със смелите, весели момчета и особено със симпатичната девойка, облечена в проста гимнастьорка.
	Седяхме пред посланика и слушахме мълчаливо дългата му реч. Чакахме главното съобщение: кога и по какъв начин ще ни изпратят обратно в Москва. Но Литвинов заобикаляше тази тема, макар, естествено, да разбираше, че животът на показ е омръзнал до смърт на делегатите на Световната студентска асамблея. Сити сме до гуша от американското гостоприемство, американската кухня, която съвсем не съвпада с традиционната храна в Русия, от безкрайните и досадни американски разпитвания за неща, които са ясни за всеки юноша у нас.
	Накрая Максим Максимович ни съобщи последната директива, която е получил от Кремъл: да продължим пътуването, да посетим Канада, след това да отлетим във Великобритания. Мисията във Вашингтон плавно преминаваше в мисия в Лондон. В най-мрачно настроение станахме и тръгнахме към вратата. Посланикът обаче имаше някакъв конфиденциален въпрос към мен и поиска да остана в кабинета му.
	{img:razdiala.jpg|Раздяла}
	— Пътуването с Елинор Рузвелт добре ли мина? — попита Литвинов.
	— Да, много добре.
	— А Уилям Патрик Джонсън?
	— Откъде знаете за него? — не можах да скрия учудването си.
	— Прочетете това. — Посланикът взе от бюрото си един лист плътна хартия и ми го подаде.
	Безспорно заявлението на господин Джонсън, изпратено в посолството на Съветския съюз в Съединените щати, изглеждаше солидно. Написано на хартия с воден знак, заверено от нотариус и регистрирано в офиса му под трицифрен номер, то гласеше, че собственикът на металургичната компания „Джонсън и синове“, на петмилионна сметка в „Bank of America“ и на други активи в движимо и недвижимо имущество в Илинойс и Ню Йорк, вдовецът Уилям Патрик Джонсън моли правителството на Съветския съюз да даде разрешение за брака му с гражданката на СССР, младши лейтенанта от Червената армия Людмила Михайловна Павличенко и да оформи този брак в съответствие с всички законови разпоредби, сега действащи в СССР.
	Не мисля, че Уилям Патрик Джонсън е разбирал какви последствия може да има за мен неговото заявление, изпратено в посолството. Също така предполагам, че някой (може би самата Елинор Рузвелт) му е дал този съвет: да се обърне директно към правителството на Съветския съюз. Всичко това свидетелстваше само за наивността на американците, за тяхната безгранична самоувереност и нелепите им идеи за света, който се намира извън техния континент.
	Оставих заявлението и приложения към него руски превод на бюрото на посланика и спокойно казах:
	— Е, той е луд.
	— Сигурна ли сте? — строго попита Литвинов.
	— Разбира се.
	— Тогава пишете отговор.
	— Какъв? До кого? — учудих се аз.
	— Писмото от господин Джонсън дойде по пощата и е регистрирано в канцеларията на посолството. Ние не само трябва да докладваме на Народния комисариат на външните работи, но и да дадем официален отговор на вносителя на заявлението, пак на бланка на посолството, след това да го изпратим на адреса, посочен на плика. Напишете писмото си на руски, нашият преводач ще го преведе.
	— Така веднага не може да се измисли. Твърде неочаквано е всичко това.
	— Най-просто би било — погледна ме с голямо съчувствие Литвинов — да кажете, че имате годеник. Че в Русия ви чака любим човек…
	Междувременно отпътуването на съветската делегация за Великобритания беше отложено. Англичаните, големи почитатели на бюрократичната казуистика, ту определяха статута й: дипломатическа? военна? обществена? — ту се договаряха за самолета: пътнически или бомбардировач? — ту чакаха подходящо време, което към края на октомври стана променливо.
	Госпожа Рузвелт знаеше за тези приготовления.
	Когато датата беше договорена — 1 ноември 1942 г., тя ни покани на прощална вечеря в Белия дом. Там Първата дама връчи на всеки от нас подаръци. На първо място, голяма своя снимка в черна вечерна рокля на фона на портрета на президента и с посвещение в горния десен ъгъл. Освен снимките получихме цветни албуми с изгледи от Вашингтон и Ню Йорк, книги, различни по вид и размери кутийки със сувенири. На мен се падна една кутийка повече. Елинор, усмихната, каза, че американски джентълмени, очаровани от външния ми вид, решили да ми поднесат някакви бижута. На никого дори не хрумна да отваряме кутиите на масата, сервирана за вечеря. Прислугата ги сложи в хартиени торби и ги занесоха в колата.
	Едва когато се озовах в стаята си, се заех да разглеждам подаръците и от любопитство отворих първо кутията, обвита в кадифе. Там лежаха диаманти, инкрустирани в злато, абсолютно луксозни бижута: огърлица, две гривни, брошка и пръстен. Към тях беше приложен чек за осем хиляди долара от бижутерийния магазин, защото по време на митническата проверка са възможни всякакви въпроси. Под огърлицата намерих малка снимка на Уилям Патрик. На гърба й той беше написал: „My darling, we will meet! To Luidmila with great love from W. P. Jonson“*.
	[* Скъпа, ще се срещнем! На Людмила с много любов от У. П. Джонсън. — Бел.прев.]
	Но повече не видях господин Джонсън. Занесох прекрасния му подарък в Москва и го скрих. В нашата столица и в други градове по света по-късно се случи да присъствам на тържествени приеми, да нося красиви вечерни рокли, на които тези диамантените бижута щяха да изглеждат идеално. Но никога не ги сложих, никога не ги показах на никого. Те останаха в дома ми като спомен за пътуването в САЩ, за американския джентълмен, чието сърце беше обзето от странно, необяснимо чувство.
	Съвсем различно се развиха отношенията ни с Елинор Рузвелт.
	В Англия през ноември 1945 г. отново се видяхме. Тя беше дошла на Първия световен младежки конгрес, където присъстваше и наша студентска делегация. Съвсем малко време беше изминало след победата над фашистка Германия, когато с леката ръка на убедения и злобен враг на Съветска Русия, министър-председателя на Обединеното кралство Уинстън Ленард Спенсър-Чърчил, започна „студената война“. Нито американският президент Франклин Делано Рузвелт, който почина през април 1945 г., нито жена му, бяха замесени в това. Елинор загуби предишното си значително влияние върху политиката, но като човек с демократични убеждения продължи да развива широка обществена и благотворителна дейност.
	Пишехме си, споделяхме семейни новини, разменяхме впечатления от интересни литературни новости, договаряхме се да пътуваме на международни конгреси, посветени на борбата за мир. По моя покана госпожа Рузвелт посети два пъти нашата страна: през 1957 и през 1958 година. Прекарахме много време в Москва, пътувахме заедно до Ленинград, където посетихме театрални спектакли, Ермитажа и Руския музей, Петерхоф, Гатчина, Царско село. Елинор започна да действа, за да посетя и аз САЩ. Но Държавният департамент (очевидно, припомняйки си пламенните ми речи на митингите през 1942 г.) не даде разрешение.
	Ето едно от писмата на госпожа Рузвелт:
C>
	__November 4, 1957__

	My dear Luidmila,
	I was very glad to get your letter and I want to thank you warmly for the photographs.
	You were good of sending me the photographs and I am happy to have them as a souvenir of our most pleasant reunion in Moscow.
	Since my return I have spoken often of your warm welcome and the kindness you showed me. Trude and Joe Lash were delighted to hear we had met and they join me in sending you many warm messages.
	I hope you will be able to visit us here soon again. With deep appreciation and my good wishes.
@	Very cordially yours, Eleanor Roosevelt

	__4 ноември 1957 година__

	Скъпа Людмила,
	Много се радвам, че получих писмото ви и искам да ви благодаря горещо за снимките.
	Много мило от ваша страна, че ми изпратихте снимки, и аз съм щастлива да ги имам като спомен от нашата много приятна среща в Москва.
	Откакто се върнах, често говоря за гостоприемството, което ми оказахте, и за вашата доброта. Труда и Джой Лаш* с удоволствие слушаха как сме се срещнали и се присъединяват към мен, изпращайки ви много топли пожелания.
	[* Гертруда Прат и Джой Лаш — функционери на „Международна студентска служба“. — Бел.съст.]
	Надявам се скоро да ни посетите отново.
	С дълбока благодарност и добри пожелания,
@	Искрено ваша, Елинор Рузвелт*
	[* Писмото се намира в Централния музей на Въоръжените сили на РФ. — Бел.съст.]
C$


>	Седемнадесета глава
>	„Другарят Сталин заповяда…“

	Във вечерния полумрак четиримоторният бомбардировач „Liberator B-24“ („Освободител“) приличаше на огромна риба, извадена на брега. Сякаш лежеше на земята с дебелия си корем. Това впечатление се дължеше на трите му колесника с прекалено къси стойки. Единият се намираше отпред под корпуса, двата други — под крилата, достигащи повече от тридесет метра дължина. Наистина остъкленият нос с дулата на картечниците придаваше на самолета страховит вид. Картечници имаше и отгоре, точно зад кабината на пилота и щурмана.
	Но не подготвяха бомбардировача за боен полет. На количката, докарана от самолетните механици до многотонното крило, нямаше бомби, а куфари, сандъци, кошници. Това беше нашият багаж, предимно — подаръци от съюзниците. Какво да се каже, броят им се беше увеличил повече от два пъти. Войниците сръчно нахвърляха вещите в отворения бомбен люк, после капаците му се затвориха.
	Членовете на съветската студентска делегация, облечени като пилоти, в кожени гащеризони, ръкавици, унти* и пилотски шлемофони, се изкачиха заедно с екипажа по алуминиевата стълбичка в самолета, но се настаниха не в кабината, а в товарния отсек, свързан с бойния. Там не беше предвиден комфорт за пътниците. Вместо кресла покрай бордовете имаше доста тесни пейки. Да се седи на тях, беше неудобно, да се лежи — трудно. Илюминатори нямаше. Само няколко електрически лампички на тавана разпръскваха слаба светлина.
	[* Унти — високи кожени ботуши с козината навън. — Бел.прев.]
	В това мрачно неотоплено помещение трябваше да прекараме следващите 12 часа през нощта на 4 срещу 5 януари 1943 година. Толкова траеше обикновено полетът на „Либерейтър“ от базата на британските ВВС край град Глазгоу до летище „Внуково“ край Москва. Бомбардировачите летяха по този маршрут от октомври 1942 година. Курсът им преминаваше от северната част на Шотландия над Северно море, протока Скагерак, западната част на Швеция и Балтийско море без междинно кацане. Известна опасност имаше от Ленинград до Москва над линията на фронта. Обаче бомбардировачът я прелиташе през нощта, на височина над девет хиляди метра и със скорост, близка до 300 км/ч. Немските изтребители не можеха да се издигнат толкова високо. Тежката машина, създадена от конструкторите на американската фирма „Консолидейтид“ преди Втората световна война, която имаше обхват на полета 4560 км, се оказа много успешно и полезно изделие.
	Екипажът стартираше двигателите един по един.
	Накрая и четирите зареваха. Самолетът потрепери и тръгна напред. Скоростта му се увеличаваше, двигателите ревяха все по-силно. Доста дългият пробег по пистата завърши с мощен тласък нагоре. „Либерейтър“ се издигна над летището, набра височина, направи кръг и легна на избрания от щурмана курс. Сега чувахме само плавното бучене на двигателите. Но вътре беше невъзможно да се разговаря. Някак си се настанихме на пейките: Красавченко и Пчелинцев — до десния борд, аз — до левия.
	Постепенно по всички метални части на страничната обшивка се появиха кристали скреж. Те нарастваха с всеки час, превръщайки помещението в нещо като спалнята на Снежната кралица. Студът сковаваше дъха ми. Но в кожения гащеризон, с облеченото под тях специално бельо с електрическо подгряване, топлината се запазваше. Само дето слабият ток, преминаващ през медната мрежа, зашита в долната фланелка и наполеонките, леко боцкаше кожата.
	Членовете на екипажа на бомбардировача често слизаха от кабината си по трапа и питаха как се чувстваме. През четирите месеца, прекарани в САЩ, Канада и Великобритания, Николай Красавченко и Владимир Пчелинцев научиха към двеста всекидневни английски думи и им отговаряха доста добре. Тъй като имах речник и учебник, аз напреднах много повече в изучаването на езика и говорех свободно. По време на последните посещения в британски военни части, където оглеждахме ту артилерийски оръдия, ту самолети, танкове, кораби, дори се осмелявах да произнасям кратки речи, което много се харесваше на съюзниците.
	Връщахме се в родината и, разбира се, мислехме за войната.
	За мен и за Пчелинцев въпросът беше конкретен: на кой фронт, в коя армия, в коя дивизия и в кой полк ще бъдем командировани сега. Първоначално предполагахме, че ще отидем в Сталинград. Американските и британските вестници пишеха за подвизите на Василий Зайцев, снайперист, който беше убил там за три месеца 225 фашисти. Обаче към края на декември 1942 г. съветските войски бяха обкръжили германската Шеста армия, разгромили бяха румънските и италианските дивизии, обсадили заедно с хитлеристите крепостта на Волга. Боевете край Сталинград отиваха към края си, тоест към пълната победа на Червената армия над врага.
	Обаче обсадата на Ленинград продължаваше.
	Владимир Пчелинцев, който служеше на Ленинградския фронт от първите дни на войната, ми разказваше много за нея. Настъплението на фрицовете било спряно там през ноември 1941 г., но нашите не разполагали с достатъчно сили, за да отблъснат веднага врага от люлката на Великата октомврийска социалистическа революция. Започнала позиционна война и трябвало с малки сили да се нанасят големи щети на врага. Пчелинцев твърдеше, че масовото снайперско движение е възникнало именно в блатистите равнини край реките Нева, Свир и Волхов, а той е един от неговите основатели, за което е получил и званието Герой на Съветския съюз.
	От пилотската кабина при нас слезе механикът на самолета Робърт Браун. Той донесе термос с горещо кафе, чашки и чинии със сандвичи със сирене и шунка. Раздаде ни храната и каза, че до Москва остава да летим час и половина, че вече са изпратили радиограма до Внуково и роднините ни ще посрещнат самолета там…
	Ето го и огромното, покрито със сняг руско поле! То се простираше до назъбената ивица на гората, синееща в далечината. От лявата му страна имаше няколко сгради и оттам към бомбардировача, който спря на самия край на пистата, тичаха хора. Видях Рита, съпругата на Пчелинцев, и скъпата ми майка Елена Трофимовна. Прегърнахме се, целунахме се три пъти и стояхме дълго време прегърнати. Мама плачеше и говореше:
	— Слава богу, слава богу, скъпа моя! Ти замина за месец, а се върна след четири…
	В стаята ми в семейното общежитие на Народния комисариат на отбраната веднага стана тясно. Наложи се куфарите да бъдат преместени до единствената свободна стена и постепенно да вадя нещата от тях. Шубата от енот, тежка и обемиста, все пак успяхме да наместим в гардероба. Окачих на пирон, забит в стената на шкафа, гладкоцевната армейска карабина „Уинчестър Ml897 Trench Gun“, подарена ми от работниците в канадския оръжеен завод в Торонто. А на масата, в порцеланови чинии, също подарени, наредихме апетитно изглеждащата храна от походната английска офицерска дажба, която ни дадоха във военната база в Глазгоу: сирене, шунка, консервирана риба, шоколад, бисквити. Към този натюрморт добавих бутилка шотландско уиски „Бяло конче“. Не помня кой и кога ми връчи половинлитровата бутилка с жълт етикет.
	През този ден разговорите ни с майка ми нямаха край. Аз й описвах колко сърдечно ни посрещнаха американците и англичаните, как ни аплодираха на митингите, как даряваха пари за фонда на Червената армия, как Световната студентска асамблея прие антифашисткия „Славянски меморандум“, как семейството на президента на САЩ Франклин Делано Рузвелт покани съветската студентска делегация да гостува за една седмица в родовото им имение Хайд парк, как прочутият актьор и режисьор Чарли Чаплин ме помоли да поздравя съветския народ.
	Мама, която преподаваше чужди езици, се интересуваше от чуждестранните вестници, които донесох. Обсъждахме разликата между британския и американския английски. Тя отбеляза някои думи в статиите, питаше ме за превода. Всичко това се оказа много полезно за нея, защото мама никога не беше ходила в чужбина.
	Пътуването ни не се смяташе за завършено, докато не се отчетем за него. Отпуснаха ни една седмица, за да подготвим докладите си. За да не се разсейвам и да не забравя нещо, да не сбъркам, дори не излизах от къщи. Написах общо към трийсет страници, много неща зачерквах, допълвах, коригирах. За доклада трябваше да се изберат най-важните събития, за да стане не само точен, но и политически издържан.
	Студентската делегация първо докладва на заседание на Секретариата на ЦК на Комсомола, след това в Главното политическо управление на Червената армия, а после, на 20 януари 1943 г., на заседание на младежкия комитет на Съветското информационно бюро. Стенограмата от тази среща послужи като основа за голямо радиопредаване, така че милиони хора в СССР научиха за пътуването през капиталистическите градове и села на тримата комсомолци, които агитираха за по-скорошно откриване на втори фронт в Западна Европа.
	Например от моя доклад в ефир излязоха няколко фрагмента:
C>
	Трябваше да отидем в Съединените американски щати през Астрахан, Баку, Техеран, Кайро, Бразилия и по пътя да срещнем хора от различни националности с различен цвят на кожата. Отначало никой не знаеше, че това е съветска делегация, но когато научиха, че сме от Съветския съюз, отношението се промени веднага, стана сърдечно, просто прекрасно…
	От Маями пристигнахме във Вашингтон с влак, а от гарата отидохме в Белия дом, където ни посрещна съпругата на американския президент Елинор Рузвелт. Закусихме с нея и отидохме на първата пресконференция в съветското посолство. Трябва веднага да кажа, че госпожа Рузвелт ни обърна особено внимание. Следвайки нейния пример, други официални лица в Америка също бяха приятелски настроени и дружелюбни към нас…
	Често трябваше да провеждаме пресконференции и да отговаряме на всякакви въпроси на американската преса. Американците ценят информацията, обичат различни новини. На пресконференциите обаче журналистите малко питаха за бойните действия. Те се опитаха да научат повече за самите нас, за условията на живот на фронта. Бяха изненадани, че нашите войници живеят в окопите. Те нямаха представа какво е съвременната война. Америка живее в мирни условия. На територията й още не е избухнала нито една бомба. Кметът на град Ню Йорк веднъж беше обявил предупреждение за въздушна атака, а на следващия ден вестниците писаха, че петима души починали от инфаркт…
	Америка, от една страна, е държава на лукса, от друга — на бедността. Негрите живеят много бедно в нея. Случваше се да попаднем в негърски квартали, където няма елементарни битови удобства. Учудваше ни и расовата сегрегация: във влаковете имаше специалните вагони само за бели и само за черни…
C$
	Не разбрахме как слушателите реагират на нашите разкази. Затова пък началството постави оценка на дейността на делегацията в чужбина. Красавченко и Пчелинцев бяха удостоени с проста похвала: „добре“. От мен казаха, че са особено доволни, работила съм отлично.
	После ни съобщиха, че делегацията е разпусната. Николай Красавченко се върна на работа в Московския градски комитет на комсомола. Владимир Пчелинцев скоро отиде на фронта, където продължи да се бие смело и да унищожава вражески войници и офицери със снайперската винтовка и към края на войната увеличи своята сметка до 450 души. Аз също се готвех да напусна Москва, тъй като 32-ра гвардейска въздушнодесантна дивизия, където все още се числях като командир на снайперски взвод, беше изпратена за Югозападния фронт.
	Но всичко стана другояче.
	В края на януари ме поканиха в оперативния отдел на дивизията, където един много любезен мъж в гимнастьорка със светлосини капитански петлици говори дълго време с мен. Неговите въпроси бяха свързани с различни подробности от моята биография: познанията ми по чужд език, участието ми в бойните действия край Одеса и Севастопол, пътуванията в САЩ, Канада и Великобритания, срещите с Елинор Рузвелт. Освен това попълних въпросник с пет страници. В него се изискваше да предоставя различна информация не само за мен, но и за моите родители, син, съпруг, други роднини (включително как са живели, какво са правили, къде са погребани). Капитанът каза, че от 32-ра дивизия ще ме прехвърлят в Резерва на Главното командване на РККА, тоест засега няма да отида на фронта.
	— Но защо, другарю капитан? — надигнах глас.
	— Вероятно ще ви намерим друго занимание. То ще съответства повече на вашите необикновени способности.
	— Аз съм снайперист!
	— Преди всичко вие сте офицер и сте положили клетва…
	За способностите той каза ненапразно. Със заповед №0281 от 3 юни 1943 г. на Главното управление на кадрите на НКО на СССР ми присвоиха следващото военно звание „лейтенант“. Този път не прикрепих към червените петлици на яката си две рубинови „кубчета“, а две звезди на пагоните на гимнастьорката. А и от януари 1943 г. гимнастьорката стана различна: със затворена горна яка и с врязани джобове с капаци на гърдите вместо на предишните външни. Не успях веднага да получа новата униформа. Но парадните пагони от златен ширит ми дадоха веднага.
	Една късна вечер с мама слушахме музика по радиото. Донесох го от САЩ и имаше отлично качество на звука. Излъчваха концерт по желание на победителите, войниците и офицерите от Сталинградския фронт, които през февруари завършиха разгрома на Шеста армия на фелдмаршал Паулус: малко класика, малко народни песни, малко съветска естрада. Неочаквано на вратата се почука. Влязоха двама млади офицери от НКВД, поздравиха и ми казаха да се приготвя и да тръгна с тях.
	Бедната ми Елена Трофимовна, която бършеше чашите след вечерния чай, изпусна една на пода. Ръцете на майка ми трепереха от страх. За никого не бе тайна как „органите“ правят арести. Техните служители изведнъж се появяват в домовете на заподозрените, говорят учтиво, отвеждат бързо жертвите си. Навлякох гимнастьорката, преметнах през рамо портупея, започнах да стягам колана на кръста си. От дясната му страна висеше тъмнокафявият кожен кобур на пистолета „ТТ“. Ако наредят да го сваля, ако ми вземат пистолета — значи това е арест.
	— Другарю лейтенант, отивате в Кремъл — каза един от офицерите.
	— В Кремъл?! — Пристъпих към лавицата, взех английско-руския речник, сложих го в джоба си, а учебника по английска граматика зад ревера на шинела, защото това бяха книгите на Върховния главнокомандващ. Щом ми е паднал случай, трябва да му ги върна.
	Разстоянието от улица „Строминка“ до центъра на Москва е приблизително десет километра. Зад нас остана крайбрежната улица на река Яуза, старинните тухлени къщи, някои грозни сгради от съветско време, като клуба „Русаков“, чийто втори етаж приличаше на огромно зъбчато колело. Лъчите от фаровете на колата изтръгваха от мрака ту дърветата по булеварда, ту трамвайните релси или стените на високите сгради. Като се опитвах да се концентрирам, се зачудих дали ще ми бъде дадена някаква нова суперважна мисия, или Йосиф Висарионович ще се интересува от подробностите на пътуването в Съединените щати.
	В приемната лейтенантите галантно ми помогнаха да сваля шинела си. Откопчах кобура на пистолета и предадох оръжието си на секретаря на Сталин — плешив, възпълен, невисок мъж — Александър Николаевич Поскрьобишев. Той прибра „ТТ“ в чекмеджето на масата, каза, че може да си го взема след посещението, и посочи вратата: „Влезте. Другарят Сталин ви очаква“.
	Тъмнокафяви дъбови панели в кабинета, две маси, съединени във формата на буквата „Т“, много голяма карта, покрита със завеси — всичко тук беше както през август 1942 г., когато изпращаха нашата комсомолска младежка делегация в Америка. Само че сега стоях сама пред генералния секретар на Централния комитет на ВКП(б). Йосиф Висарионович пристъпи към мен, стисна ръката ми и се усмихна:
	— Здравейте, Людмила Михайловна!
	— Здраве желая, другарю Главнокомандващ! Лейтенант Павличенко се явява по ваша заповед! Ето вашите книги: речникът и учебникът. — Сложих ги на края на дългата маса и отново се изпънах в стойка „мирно“.
	— Свършиха ли работа?
	— Много! Все пак можех да говоря.
	— Чух за успеха на вашето пътуване.
	— Опитахме се да изпълним заповедта ви, другарю Сталин! — Продължавах да стоя мирно и, както предписва уставът, да гледам в очите на висшето началство.
	— Ама, седнете. — Йосиф Висарионович посочи един стол до масата и сам седна срещу мен. — Казват, че по покана на президента Рузвелт и неговата съпруга сте прекарали една седмица в имението му Хайд парк?
	— Тъй вярно, другарю Сталин.
	— Може би тази есен и на мен ще се наложи да се срещна с този американец. — Главнокомандващият допря прочутата си лула до устата си и дръпна дълбоко. — Разкажете ми що за хора са те…
	Не знам защо, но този път бях много притеснена.
	Едно е да се искат книги, друго — да се докладва на държавния глава за резултатите от едно доста трудно пътуване. В края на краищата се оказа, че основната му задача: по всякакъв начин да подпомогнем откриването на втори фронт — ние не изпълнихме, тъй като съюзниците така и не започнаха военни действия в Европа. Най-вероятно нашата студентска делегация беше успяла да окаже известно влияние върху обществените настроения в Съединените щати, Канада и Обединеното кралство, да предизвика съчувствие сред обикновените хора към борбата на съветския народ срещу фашизма. Лидерите на тези страни водеха своя игра и не изпитваха особена симпатия към нашата страна. Въпреки това президентът Рузвелт и съпругата му, за разлика от господин Чърчил, ми се сториха по-искрени, честни и способни да възприемат чуждата гледна точка.
	Речта ми беше объркана, с дълги паузи. Йосиф Висарионович не ме прекъсваше, но накрая се опита да ме успокои и внимателно попита:
	— Защо се вълнувате, Людмила Михайловна?
	— Отговорна работа е да ви докладвам лично.
	— Вие сякаш не сте се обърквали на снайперската позиция. Ако толкова сте се притеснявали на фронта, отдавна нямаше да сте жива.
	— Това са напълно несравними неща — отговорих тихо.
	— Ами хайде да ги сравним — пошегува се Върховният главнокомандващ. — Разкажете ми за вашата снайперска служба. За подготовката на снайперистите, за техните оръжия, за тактиката, която сте използвали в степите край Одеса и в планините край Севастопол. Вероятно има някакви различия?…
	Не очаквах Сталин да се интересува толкова от нашата воинска професия. Той много добре познаваше нейните особености. Въпросите му звучаха делово, много конкретно. Докато му отговарях, аз наистина се успокоих, осмелих се и реших да отправя молба. Помолих Върховния главнокомандващ да се завърна на фронта.
	— Имате контузии и ранявания — каза Йосиф Висарионович. — Защо отново искате да се върнете на фронта?
	— Много загуби имаме в тази война — отвърнах аз. — Но нали някой трябва да воюва. Затова искам да се върна при моите бойни другари. Имам знания и опит. Така че шансовете ми за оцеляване са по-големи.
	Видях, че моят отговор се хареса на събеседника ми. Но той не заговори веднага.
	— Не бива — заключи той внезапно. — Нали знаете аритметиката?
	Изненадана от такъв завой в разговора, кимнах. Сталин взе един молив, придърпа голям тефтер, който лежеше на масата, и започна да обяснява като учител в училище:
	— Ако отидете на фронта, ще убиете сто фашисти. Но и вас може да ви застрелят. А ако обучите сто снайперисти, предадете им безценния си опит и всеки от тях застреля поне десет хитлеристи — колко ще бъдат? Хиляда. Ето ви отговора. Вие сте нужна тук, другарю лейтенант…
	Думите на Главнокомандващия ме впечатлиха. Те имаха сериозно основание. Ако в началото на войната според щатното разписание на Народния комисариат на отбраната, одобрено през април 1941 г. (заповед № 04/401), във всеки пехотен полк имаше само 18 снайперисти, то сега, след промяната на армейските щатове през март 1942 г., в полка трябваше да има 87 снайперисти, в ротата — 9, във взвода — трима. В Червената армия имаше стотици полкове, следователно броят на снайперистите вече се измерваше не с единици, а с десетки, дори стотици. Някой трябваше да ги обучава, и то качествено, бързо и умело.
	За пълното развитие на снайперското движение в Червената армия спешно бяха необходими квалифицирани наставници по точна стрелба. Затова през март 1942 г. в село Вешняки край Москва се откри Снайперска инструкторска школа, наречена по-късно Централна школа за инструктори по снайперско дело (ЦШИСД). Но това не беше достатъчно. Скоро към нея организираха тримесечни курсове за снайперисти, а от юли срокът на обучението им бе удължен до шест месеца. Като цяло, по време на Великата отечествена война от 1941 до 1944 г. в организациите на Осоавиахим и Всевобуч (всеобщо военно обучение без откъсване от работа), в школите за отлични стрелци снайперисти (ШКОСС) към военните окръзи и в армейските центрове за обучение бяха подготвени повече от 400 хиляди снайперисти.
	От голямо значение за пропагандата на снайперското движение в съветските войски беше срещата на група фронтови снайперисти в Кремъл с Й. В. Сталин на 8 юли 1943 г. В нея участвахме и аз, и Владимир Пчелинцев. Освен това от различни фронтове в Москва дойдоха други десет души, които имаха повече от 150 унищожени вражески войници и офицери. За съжаление, не помня всички имена. Сред тях се открояваше сибирякът Василий Зайцев, Герой на Съветския съюз, който се отличи в Сталинград, където за три месеца унищожи 225 хитлеристи.
	Срещата се проведе в делова обстановка. Върховният главнокомандващ ни помоли да му разкажем честно и откровено за трудностите в нашата служба, за нашите молби и желания. Ние говорихме за необходимостта от единоначалие: войниците, обучени за снайперисти, трябва да бъдат командвани само от един човек в полка, а не от всеки командир на батальон, рота и т.н. Не по-малко важна е промяната в списъка на военноотчетните специалности: време е в този списък да се добави думата „снайперист“. Имахме претенции и към интендантската служба: в много воински части не сменяха навреме летните, есенните и зимните маскировъчни халати на снайперистите, не раздаваха бронираните щитове, които помагаха да се избегнат тежки ранявания, а понякога и смърт. Мнозина говориха, че е необходимо усъвършенстване на винтовката „Мосин“: по-конкретно, че тя затруднява — особено начинаещите — с твърдия си спусък…
	В началото на август 1943 г. ми връчиха заповед от Резерва на Главното командване на РККА и аз станах слушател в стрелково-тактическите курсове за усъвършенстване на командния състав на пехотата „Изстрел“, във факултета за командири на батальон. Курсовете бяха в град Солнечногорск, Московска област, недалеч от езерото Сенеж. Там повишаваха уменията си офицери, които вече имаха боен опит, често — след излекуване в болници. Програмата беше напрегната. Занятията продължаваха по 12 часа и в по-голямата си част се провеждаха на терен. Ние изучавахме тактиката на съвременния бой на пехотния батальон, командването му в условия, възможно най-близки до бойните, и особено старателно — ръчните огнестрелни оръжия, с които аз, разбира се, се занимавах с голямо удоволствие. След три месеца интензивно практическо обучение моите съвипускници отидоха на фронта да командват пехотни батальони. Аз, след като завърших факултета за командири на батальон, където бях единствената жена, до май 1944 г. останах в известното и напълно уникално военноучебно заведение на преподавателска работа като инструктор по снайперско дело.
	През годините на Великата отечествена война към двадесет хиляди офицери преминаха обучение в курсовете „Изстрел“, около двеста от тях получиха званието Герой на Съветския съюз за изключителни подвизи в сраженията с немско-фашистките войски. Моето име също е в този почетен списък, тъй като на 25 октомври 1943 г. с указ на Президиума на Върховния съвет на СССР бях наградена с това високо звание.


>	Осемнадесета глава
>	В резерва

	Разгромът на хитлеристка Германия наближаваше.
	След освобождението на Киев в столицата на Украйна се завърна Киевският държавен университет, евакуиран в Казахстан през 1942 г. Немците бяха нанесли големи щети на КДУ: взривили главната сграда, разграбили лабораториите и библиотеките на различните факултети. Но с усилията на професори, доценти и педагози университетът възобнови работата си през януари 1944 г. и студентите от горните курсове започнаха занятия. Научих за това и отидох в града на моята младост: исках да се върна в историческия факултет, да положа държавни изпити и да защитя дипломната си работа, започната преди войната. Подадох рапорт до командването и бях освободена от армията за една година, за да завърша висшето си образование.
	През октомври 1944 г., след като смених гимнастьорката с рокля и скрих в кутийка ордените и медалите си, станах студентка в пети курс на Историческия факултет на КДУ. Трябваше отново да заседна над учебниците, да си припомня основите на марксизма-ленинизма, основите на археологията, гръцко-римската история, историята на СССР, да се явявам на зачоти и изпити по руски, украински и латински език. Беше невъзможно да се посрамя, защото вече бях на 28 години, най-възрастната студентка в курса. Наистина сред студентите имаше доста участници във войната на възраст между 25 и 30 години.
	През май 1945 г., след като защитих дипломната си работа с „отличен“, се върнах в Москва, където преди това ми бяха дали квартира, в която живееха майка ми Елена Трофимовна Белова и синът ми Ростислав. По-нататъшната ми служба продължи в редиците на Военноморските сили, станах научен сътрудник в Главния щаб на Военноморските сили, в отдела за история на флота. Фронтовите рани и контузии с всяка изминала година се обаждаха все по-силно. През юни 1953 г., с чин майор от Бреговата служба на ВМФ, ми се наложи по болест (инвалидност втора степен) да изляза в запас с право да нося униформата си.
	Обаче офицерската пенсия не е причина да си стоиш у дома и да не правиш нищо.
	През септември 1956 г. в Москва започна да функционира Съветският комитет на ветераните от войната, ръководният орган на Организацията на съветските ветерани от войната (ОСВВ), обединяваща хиляди участници във войната от различни области и райони на нашата страна. Проведе се първата Всесъюзна конференция, на която бяха избрани президиум, председател на комитета (маршалът на Съветския съюз А. М. Василевски), отговорен секретар (Героят на Съветския съюз, летецът А. П. Маресиев), бюро на президиума, което да ръководи работата на постоянните обществени комисии (организационна, международна, пропагандна, по делата на инвалидите от войната, по връзките с образователните институции, по увековечаване паметта на загиналите воини). Взех най-активно участие в подготовката и провеждането на това мероприятие и бях избрана в президиума.
	Започнахме систематична работа за популяризиране на славните бойни традиции на Съветската армия, често се срещахме с млади хора в училища, техникуми, университети. Посещавахме и военни части. Там охотно ни разказваха за съвременните въоръжени сили на СССР, канеха ни на учения, показваха ни ново оръжие.
	Тъжно беше да се наблюдава как снайперското дело, което достигна небивал разцвет в нашата страна през годините на борбата срещу фашизма, постепенно угасва и изчезва. Военната доктрина се промени. В Министерството на отбраната сега смятаха, че използването на атомната бомба ще избави сухопътните сили от сблъсъци с врага на бойното поле. След термоядрен взрив, оставящ след себе си пустиня, обгорена от огъня, снайперистите няма да има в кого да стрелят, врагът ще изчезне като прах. Ето защо в средата на 50-те години бяха ликвидирани много снайперски школи и курсове и от армията бяха уволнени опитни офицери. Губеха се традициите в подготовката и обучението на снайперистите. Например в състава на мотострелково подразделение новият щат предвиждаше наличието на… един снайперист! Новият „Боен устав на сухопътните войски“ почти не споменаваше работата на снайпериста по време на общовойсковия бой. Очевидно авторите му смятаха, че снайперистът вече не може да окаже сериозно въздействие върху изхода на битката.
	Разбира се, съществуваха и скоро получиха нужното развитие воинските части със специално предназначение, които трябва да провеждат бойни действия в гори, планини, населени пунктове, тоест там, където използването на тежко въоръжение е просто невъзможно. При такива условия поразяването на целта с първия изстрел понякога играе наистина решаваща роля, допринася за успеха на цялата операция.
	Винтовката „Мосин“, която ни служеше вярно, в края на Втората световна война вече на мнозина се струваше остаряла и изискваща модернизация. Опити за замяна се правеха. По-специално през 1945 и през 1947 г. конструкторът С. Г. Симонов представи варианти на снайперска винтовка, създадена на основата на неговата карабина „СКС“, но и двата образеца имаха значителни недостатъци. През 1958 г. Главното ракетноартилерийско управление даде тактико-техническо задание за разработването на нова 7,62-мм самозарядна снайперска винтовка. Заеха се да го изпълняват три групи инженери (за създаване на здравословна конкуренция и постигане на по-добър резултат).
	Първата група ръководеше известният конструктор оръжейник Сергей Гаврилович Симонов, Герой на социалистическия труд, два пъти лауреат на Държавна награда. Той беше получил тези награди за създаването на противотанкова пушка през 1941 г. и през 1945 г. — за създаването на самозарядната карабина „СКС-45“. Той беше и създателят на самозарядната винтовка „АВС-36“, приета на въоръжение в Червената армия през 1936 година. Срещах тези оръжия в Севастопол. Особено популярна сред войниците беше противотанковата пушка на Симонов с патрони, калибър 14,5 мм. Тя пробиваше бронята на средните немски танкове. Много атакуващи фашистки бронирани машини бяха спрени край Севастопол от нашите пехотинци, които използваха ПТРС с характерната дълга цев.
	Конкуренти на шестдесет и пет годишния Симонов, който отдавна беше заслужил всеобщо признание, бяха млади инженери. Това беше ново поколение руски изобретатели на стрелково оръжие. Те бяха преминали през армейската школа и започнали трудовата си кариера в съветските военни заводи като работници.
	Втората група ръководеше Александър Семьонович Константинов, инженер от град Ковров, който работеше в конструкторското бюро на Дегтярьов, изобретателя на легендарната лека картечница „ДП“ (Дегтярьов пехотна).
	Третата група се зае със задачата малко по-късно и работеше в Ижевск във военния завод „Ижмаш“ под ръководството на Евгений Фьодорович Драгунов. Той бе роден и израснал в този град, по време на войната служел като оръжейник в полкова работилница, отлично опознал ръчното стрелково оръжие, след това се върнал в родния завод и станал известен като създател на интересни модели спортни винтовки.
	Тъкмо с него Владимир Пчелинцев, Василий Зайцев и аз се срещнахме в Ижевск, защото ръководството на завода привлече нас, опитните бойци, да участваме в проекта като консултанти. Ние се зарадвахме много на това. Да участваш в създаването на нова, модерна снайперска винтовка е голяма чест за снайпериста. Ентусиазирано започнахме работа.
	Както вече казах, първите изделия на Драгунов бяха спортни винтовки. Този спортен стил той привнесе и в проекта на своята „снайперка“. Бяхме изненадани, когато видяхме на чертежите нейния приклад с така наречената скелетна структура (с празнота в средата), че и с пистолетна ръкохватка. Все пак армейското оръжие трябва да издържа много по-голямо натоварване от спортното, да действа безотказно при всякакви метеорологични условия, да е удобно не само при стрелба, но и в походни условия.
	Междувременно в изискванията на ГРАУ имаше редица противоречия. Например за подобряване на групираността на стрелбата всички части на механизма трябва да прилягат плътно една към друга. Но в същото време луфтовете между тези части допринасят за тяхното стабилно взаимодействие при изстрел и зареждане. За изпълнение на тези изисквания беше необходима дълга и обмислена работа, която протичаше на няколко етапа.
	Така на първия етап, през 1959 г., екипът на Драгунов представи първия вариант на винтовката, който отговаряше на доста строгите изисквания за групираност на стрелбата. „Снайперката“, подготвена от групата на Симонов, тогава веднага отпадна от състезанието. За известно време двете винтовки: на Драгунов и на Константинов — показваха приблизително еднакви резултати на сравнителните стрелби и на други тестове. Обаче през 1962 г. специалистите от Главното ракетноартилерийско управление избраха винтовката на Драгунов.
	Талантливият изобретател успя да реши практически всички задачи, които военните поставиха на конструкторите от групата. Те преодоляха много трудности. По-специално, най-трудно се оказа разработването на възела на цевта, прост на пръв поглед. Около година те се трудиха за усъвършенстване на пълнителя за десет патрона. Технологията за производството на високоточната цев създаде И. А. Самойлов. Между другото, много на място дойде и новият оптичен прицел, доста по-сложен от познатите „ПЕ“ и „ПУ“. Разработен от А. И. Овчинников и Л. А. Глизов, „ПСО-1“ имаше основен ъгълник за стрелба с обхват до 1000 метра, барабан за странична корекция със стъпка една хилядна, допълнителни ъгълници за стрелба на 1100, 1200 и 1300 метра. Всичко това помагаше за по-добро и по-бързо прицелване. Освен него винтовката беше снабдена с открит секторен прицел с права планка. Наистина, поради високото разположение на приклада, използването му при стрелба не беше много удобно.
	През 1963 г. „СВД“, тоест снайперската винтовка „Драгунов“, беше приета на въоръжение в Съветската армия. Смятам, че нашите въоръжени сили получиха отлично оръжие с нормално за пехотата тегло 4,52 кг (със зареден пълнител и оптически прицел), дължина 1225 мм, бойна скорострелност 30 изстрела в минута, пряк изстрел на 1300 метра с оптичния прицел и на 1200 метра — с открития мерник. Автоматиката се задейства от барутните газове, образувани при изстрела. Но за разлика от „СВТ“, рамата на затвора тук не е обединена с газовото бутало. Те са изработени като отделни части.
	Дирекцията на завод „Ижмаш“ оцени приноса на снайперистите за създаването на новото снайперско оръжие. На тържествено събрание връчиха на Пчелинцев, Зайцев и на мен дипломи и като подарък на всеки: ръчно изработен боен пистолет с много оригинална конструкция…
	През тези години се случи да пътувам не само на изток в нашата страна, в Удмуртската автономна съветска социалистическа република, но и на юг, към Крим, в Севастопол, който отдавна беше станал като роден за мен. През 1961 г. в СССР беше чествана двадесетата годишнина от началото на Втората световна война. На тази дата бяха посветени тематични издания на списания и вестници, публикуваха се мемоари на военни дейци, провеждаха се научнопрактически конференции. За новите поколения съветски хора подвигът на нашия народ в борбата срещу фашизма оставаше велика неоспорима ценност.
	От Севастопол ми изпратиха покана за заседание на научния съвет на Музея на героичната отбрана и освобождението на града, предложиха ми да подготвя доклад и да участвам с него на това заседание. То се състоя на 25 октомври 1961 година. Продължителността на доклада (20 минути) и темата му „Севастополските снайперисти в боевете с немско-фашистките окупатори“ бяха съгласувани предварително. Предполагаше се, че материалите от заседанието ще бъдат публикувани.
	— У нас някак е обичайно често и много да говорим как еди-кой си снайперист е убил вражески войник или офицер — започнах изказването си аз. — Но какво е струвало това на снайпериста? Дали се е случвало наскоро да говорим подробно за тази сериозна и тежка фронтова работа?…
	Преди всичко назовах онези снайперисти, които не доживяха до този светъл ден: главен старшина Ной Адамия, Герой на Съветския съюз от 7-а бригада на морската пехота, Героят на Съветския съюз от 456-и полк на НКВД Иван Левкин, неговият полкови другар, ефрейтор Иван Богатир, също удостоен със званието Герой на Съветския съюз. Имаше и такива, които загинаха, без да успеят да получат никакви награди, но показаха отлични снайперски умения. Например младият жител на Севастопол Юрий Федоренко.
	Аудиторията на научния съвет беше специфична: служители от три градски музея, историци, ветерани от втората отбрана на града. Нямаше нужда да се убеждават за нищо тези хора, те и без това знаеха всичко за снайперистите. Но аз разчитах на публикация и затова реших да говоря за тактиката на снайперистите на бойното поле, за тяхната психологическа подготовка.
	Защото снайперист е не само професия. Това е начин на живот.
	— В един такъв ден — посочих с ръка към прозореца, зад който грееше южното октомврийско слънце, — снайперистът ставаше в три часа през нощта и отиваше в снайперския пост към четири часа. Снайперистът обикновено стоеше в неутралната полоса, на ничия земя, последното бойно охранение е отзад, отпред са хитлеристите. Знаете, че линията на ничията земя в Севастополския укрепен район беше тясна, в някои участъци — до 150 метра, а в основните — много по-тясна, така че се налагаше да си в непосредствена близост до немците. За един ден можеше да се произведат 5–10 изстрела. А нима немците имаха лоши снайперисти край Севастопол? Отлични снайперисти имаха… Някак си е прието да се мисли, че ние сме се заблуждавали един друг с клонки. Работата не е в клонките. Помислете, сблъскали сте се със снайперист на своя участък от фронта. Казват ви, че снайперистът пречи, нарушава движението. Тогава се дава заповед на нашия снайперист да премахне врага, но за да го открие, му трябват две или две и половина денонощия. И през цялото това време снайперистът работи сам, наблюдателят си тръгва, защото допълнителните хора са допълнителни жертви и демаскиране.
	Трябваше да се прилагат различни методи, за да се предизвика вражеският снайперист да стреля. Използвахме стъкло, ламаринени консерви — всичко, което имахме под ръка. Не разполагахме със специални приспособления, а когато откриеш снайпериста, започва така нареченият снайперски дуел. Виждаш в прицела снайпериста, очите, цвета на косата му, но той също те вижда. Тук всичко се решава за част от секундата. След такъв снайперски дуел, човек за няколко часа излиза от строя, толкова е уморен, че е трудно да изтръгне нещо повече от себе си.
	Ние принудихме хитлеристите да не се придвижват денем в своите позиции. Но сега фашистите трябваше да бъдат търсени, за да се унищожат. Защото всеки унищожен войник или офицер от Вермахта е психологическо въздействие върху врага. Значи трябваше да се открие нов метод на работа и ние го открихме — снайперските засади. Навлизахме на 500–800 метра в тила на противника. Отиваш през нощта, на пръв поглед е спокойно по фронтовата линия, а кожата ти настръхва. В засада отиваха само доброволци, тъй като имаше малко шансове — не повече от десет на сто да се върнеш жив.
	Отиваш на засада в три часа през нощта и дежуриш до осем сутринта. Лежат трима до петима снайперисти, наблюдават врага. Дава се заповед и започва снайперската атака, а след нея крясъци. Хитлеристите крещят, че са ги нападнали партизани. При тях е паника, после фрицовете се окопитват и изстрелват десетки мини срещу нас. Имаше много случаи, когато в засада загиваха мои другари. Но ние никога не оставяхме телата им на врага, изнасяхме ги на ръце.
	Голяма роля имаха снайперистите и в боя. Когато се дава заповед за настъпление на нашата пехота, ние трябваше да унищожим картечните дотове и тази задача изпълняваше снайперист. Един или два часа преди настъплението снайперистът излиза в неутралната полоса, промъква се до предния край на врага и взема под обстрел дота, а да вземеш дота под обстрел, означава да залегнеш право пред него. Изпълнявахме и такива задачи.
	При отбраната на Севастопол командването оценяваше високо снайперистите и това беше напълно заслужено от нас.
	За да станеш снайперист, е важно не само да стреляш точно. Друго е важно — студената омраза към врага, когато чувствата се подчиняват на изчисленията. Тук роля играе желязната воля на боеца. Снайперистите не откъсваха очи от врага нито денем, нито нощем и често се случваше бойният дневник на разузнаването да се проверява по снайперските наблюдения. Снайперистът трябваше да знае наизуст всяка буца, всяко храстче пред позицията си.
	Нервното напрежение, характерно за снайперската служба, както край Севастопол, така и в другите участъци на съветско-германския фронт, се отразяваше върху здравето. Болестта „реактивна психоза“ често се срещаше сред снайперистите, ако не бяха получавали от дълго време необходимата почивка.
	Спомням си първата среща на снайперистите от Севастопол, свикана по инициатива на генерал-майор Петров, командващ Приморската армия. Той пръв привлече вниманието към суровите условия за работа на снайперистите и нареди да се въведе за всички нас допълнителна суха дажба на снайперския пост — в края на краищата не можеш да занесеш там горещ обяд на войника, обикновено вечеряхме късно през нощта. Петров също заповяда да ни дават веднъж седмично почивка от един ден.
	Снайперското движение в Приморската армия започна от река Прут, в 25-а Чапаевска дивизия. В онези дни в нея служеше младши лейтенант Василий Ковтун, който преди войната завършил снайперска школа. Когато при Прут пристигна първото попълнение, ние, снайперистите, се събрахме в неговия взвод. Гледахме го със завист. Той имаше в сметката си 50 убити фашисти, а ние — по един или двама.
	Трябва да се каже, че когато снайперистът се връщаше от бойна задача, той влизаше в първата попаднала му землянка, понякога нямаше достатъчно сили, за да стигне до своята, и всеки войник и моряк смяташе за свой дълг да му освободи място и да каже: почивай! Ще ти дадат горещ чай, а горещият чай се приготвяше на бездимен барут; всеки смяташе за свой дълг да улесни нашия снайперски живот.
	Когато получехме еднодневен отпуск през седмицата и отивахме в Севастопол, още на подхода към града ни посрещаха деца. Случваше се, че снайперистът ходи, ходи, но няма нито един убит — врагът се крие, а ти тук си получил отпуск, дошъл си в Севастопол — и първи те посрещат децата. Някое от най-малките, понякога без панталонки, с мокър нос, много важно пита: а ти колко фрица уби? Случваше се да не си убил нито един. На командира може да обясниш, че няма фрицове. Но я се опитайте да го обясните на детето. Отговаряш, че няма фрицове. В отговор чуваш: ти лошо ме защитаваш.
	Момчетата от Севастопол разбраха, че сме зле с патроните и боеприпасите и аз получих като подарък прашка от едни хлапета от хълма Матюшенко. Питам: защо? А те ми казват: снайперистът трябва да тренира всеки ден, но имате малко патрони. Не си хабете патроните, тренирайте с прашка. Уж изглежда забавно. Но случаят показва, че от нашето фронтово дело в града-герой се интересуваха не само възрастните, но и децата.
	Населението на Севастопол се стремеше да помага на бойците от Приморската армия във всичко. В града беше трудно с водата, раздаваха я по норма. Когато идвах в града, знаех, че първата жена, която срещна, ще смята за свой дълг да ми даде вода, за да си изпера дрехите и бельото, да ми предостави жилището си за почивка, дори да е най-скромното.
	В това беше силата на нашата отбрана. Трите сили: народът, армията и флотът, се бяха събрали в един юмрук, громящ немско-фашистките нашественици 250 дни. Днес сме много благодарни на севастополци, които не забравят за тези легендарни дни и поддържат нашата някогашна слава. Защитниците идват и си отиват, а Севастопол остава!…*
	[* Пълният текст на доклада се намира в Държавния музей за героичната отбрана и освобождението на Севастопол. — Бел.съст.]
	Винаги когато пристигах в града-герой (например през май 1964 г. за двадесетата годишнина от освобождението на Севастопол, през май 1965 г. по случай юбилея на Великата победа), усещах особената атмосфера тук. За неговите жители разказите на ветераните за жестокото противоборство с врага не бяха празен звук. Разрушен, опожарен от немците, градът се възроди в предишната си красота, но новите му сгради, улици, площади сякаш пазят ярки спомени от миналите сражения. Нашите посещения в училища и техникуми, в различни предприятия винаги намираха горещ отклик сред публиката. Виждахме, че и младежта, и хората в зряла възраст знаят много за подвизите на съветските войници и офицери на Севастополските позиции през 1941–1942 г., че отминалото време не скрива от тях същността на тези събития.
	Затова ми беше особено приятно да се срещна с младежи, увличащи се от спортната стрелба.
	Това стана по инициатива на директора на градското стрелбище на спортното дружество „Динамо“ Филип Фьодорович Можаев. Старши треньор на кримското отделение на това дружество, почетен треньор на Украйна, майстор на спорта на СССР по спортна стрелба, той първо се обърна към мен с писмо, в което съобщаваше, че е разработил правилник за градски състезания по спортна стрелба за наградата на Героя на Съветския съюз… Людмила Павличенко и поиска моето съгласие за тяхното провеждане. „Защо пък не?“ — помислих си аз и отговорих положително. В края на краищата спортната стрелба е отлично занимание за младите хора. В секциите по спортна стрелба с винтовка или пистолет може да прояви своите способности бъдещият снайперист.
	Можаев по образование беше офицер, през 1944 г. завършил с отличие Ленинградското пехотно-минохвъргачно училище, а по време на Великата отечествена война заслужил орден „Червена звезда“ и медал „За бойни заслуги“. После службата му продължила в Забайкалския военен окръг, където майор Можаев тренирал армейските снайперисти. След оставката Филип Фьодорович се преместил в Севастопол. Като човек, посветен изцяло на стрелковото дело, той организирал тук спортна секция, по-точно, истински център за стрелкова подготовка, проектирал стрелбище за него и след това успял да реализира проекта си.
	Стрелбището се намираше в центъра на града: на „Красний спуск“, по пътя към жп гарата, недалеч от площадите „Пушкин“ и „Ушаков“.
	Спортното съоръжение отговаряше на най-високите изисквания. Освен стрелбище с огневи рубежи и мишени на 50, 25 и 10 метра (за пневматично оръжие), в него имаше две учебни стаи, треньорска стая, оръжейна стая-сейф с блиндирана врата, където в метални шкафове се съхраняваха до сто винтовки и около 50 пистолета, кутии с патрони. Всички помещения бяха отделени помежду си с метални решетки с ключалки, снабдени бяха с „алармени бутони“ на охранителна система, свързана с най-близкото управление на милицията. Нощем в стрелбището дежуреше пазач.
	Материалната осигуреност, разбира се, играе голяма роля във всяко дело. Но е много важно в основата му да стои честен, знаещ и инициативен човек, който умее да увлича другите. Филип Можаев донякъде ми напомняше моя първи наставник, старши инструкторът в киевската школа на Осоавиахим Потапов. Навярно с наистина снайперския си, спокоен и балансиран характер, с блестящите си способности на педагог. Той имаше много възпитаници, при това най-различни: ученици, студенти, работници и офицери от Черноморския флот. Общо той подготви около сто майстори на спорта на СССР, кандидат-майстори на спорта и първоразрядници. Възпитаниците му успешно се изявяваха на международни, общосъюзни и републикански състезания.
	Собствените деца на Можаев също ходеха на стрелбището и се занимаваха със спортна стрелба. Те станаха майстори на спорта на СССР: по-голямата дъщеря Елена — по стрелба с винтовка, по-малката дъщеря Ирина — по стрелба с пистолет…
	След консултации с Филип Фьодорович решихме да започнем градските състезания за наградата на името на Героя на Съветския съюз Людмила Павличенко със стрелба с пистолет. Аз също исках да застана на огневия рубеж, да направя един или два изстрела, така да се каже, за начало. През последните години късоцевното оръжие ми харесваше повече. Силите ми вече не бяха същите, за да се справям добре с винтовката.
	В определения ден в учебната стая на стрелбището се събраха много хора: не само участниците в състезанието, но и други ученици на Можаев. Накратко разказах за севастополската епопея. Младежите започнаха да задават въпроси. Те се интересуваха от чисто професионални теми: видовете снайперски винтовки в годините на Великата отечествена война и оптичните прицели за тях, начините за замаскиране, борбата с вражеските снайперисти. От тези въпроси можеше да се направи извод за отличната теоретична подготовка на членовете на секцията. Днес, под мирното небе на Севастопол, те са спортисти, но утре, ако е необходимо за страната ни, те ще бъдат снайперисти на предната линия.
	След това участниците в срещата отидоха в стрелбището. Състезанията бяха отлично организирани. Никакво суетене, никакво бързане, всичко бе ясно и планомерно.
	Най-добър резултат показа по-малката дъщеря на Можаев — Ирина, студентка четвърти курс в Севастополския институт по машиностроене. Тя стреля с пистолет „Марголин“, изпълни упражненията „МП-5“ и „МП-8“ (скоростна стрелба по кръгли мишени от разстояние 25 и 50 метра). Под аплодисментите на присъстващите връчих на момичето почетна грамота. После дълго разговаряхме с нея и се разхождахме из града. През май 1970 г. Севастопол беше красив както през май 1942-ра: ярко слънце, синьо небе, синьо море, на Приморския булевард — много лехи с разкошни цветя: хризантеми, рози, гладиоли, лалета…
	На следващия ден имах възможност да участвам в тържествената церемония по запалването на Вечния огън на Сапун планина, където се намират диорамата „Щурмът на Сапун планина на 7 май 1944 г.“, открита преди повече от десет години, паметник и изложба на военна техника от Втората световна война. Сутринта на Малахов курган се проведе митинг с множество хора. Свиреше духов оркестър, червени знамена трептяха на морския вятър, звучаха речи за подвизите на бойците и командирите от Червената армия, за издръжливостта, смелостта и мъжеството на тези, които защитаваха Главната военноморска база на Черноморския флот от ударите на фашистките орди, и онези, които по-късно в стремително настъпление разбиха хитлеристите и ги изхвърлиха от града-крепост. Запалих факел от Вечния огън, горящ на отбранителната кула на Малахов курган, и го предадох в ръцете на Героя на Съветския съюз Ф. И. Матвеев, участник в освобождението на Севастопол, гвардейски старши сержант от 997-и пехотен полк, който щурмувал немските укрепления на Сапун планина на 7 май 1944 година.
	С бронетранспортьор, придружен от почетен ескорт, пренесохме факела по улиците на Корабната страна, през централната част на града и по булевард „Генерал Остряков“, а после — по Ялтенското шосе и го занесохме на Сапун планина. Тук, носейки факела по централната алея на мемориалния комплекс, Матвеев запали Вечния огън в специална ниша в подножието на Обелиска на славата.
	Преди да замина за Москва, направих още едно пътуване из районите на Севастопол. От кея на Графския пристан редовно отплаваха малки катери. Те пресичаха главния залив и прекарваха пътниците на Северната страна, до Инкерман и Михайловския равелин*, и до други райони на града край морето. На Северната страна трябваше да се прехвърля на автобус, който спираше на Братското гробище. Пътят не беше дълъг, но за мен — особено важен.
	[* Равелин — спомагателно укрепление пред крепостна стена. — Бел.прев.]
	Главната алея на гробището води към хълма и църквата „Св. Николай“. Въпреки че през юни 1942 г. в района на мемориала имаше боеве, повечето от красивите му каменни надгробни паметници, поставени още през XIX век, не бяха пострадали. Църквата на хълма, която има вид на доста висока пирамида, все така стоеше заключена, с разрушен връх, на който някога е бил кръстът. Трябваше да обиколя храма отдясно, да се спусна по хълма и да изляза на североизточната стена на гробището, където се намираха гробовете на участниците във втората отбрана на Севастопол. Тук всичко беше просто и скромно, без паметници от черен и бял мрамор, без крипти с лети метални врати, без колони с канелюри и бюстове на герои по върховете им.
	Сложих букет червени карамфили до паметника и седнах на дървена пейка под акацията, чиято корона закриваше цялата площадка от лъчите на яркото слънце.
	Удивителна, тържествена тишина цареше на Братското гробище. Само птиците си подсвирваха и пърхаха между туите. Само поривите на вятъра, понякога лъхащ от морето, шумоляха в шипковия гъсталак. Само кристалният небесен купол синееше над алеите, пътеките, надгробните камъни на воинския мемориал, отделен от света със здрава и висока стена. Нищо не се бе променило тук от времето, когато бойците и командирите от 54-ти пехотен полк погребаха младши лейтенант Алексей Аркадиевич Киценко, моят съпруг и доблестен офицер.
	Той загина в невиждано жестока война. Бяхме заедно на огневата линия, но на мен се случи да доживея до Победата, а на него — не. Сега, спомняйки си за онези отчаяни дни, мисля, че на нашето поколение се падна не само огромно изпитание, но и велика чест. Успяхме да защитим страната. Изглежда, че всички ние сме се родили, израснали, учили и работили точно за това — в трудния час с гърдите си да защитим Отечеството…
@@	Москва — Севастопол
@@	1967–1972 г.
