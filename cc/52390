D>
	На Джейми Рааб, моята страхотна издателка и добра приятелка. Нека новото ти начинание е успешно, приятно и забавно! Благодаря за подкрепата през изминалите двайсет години. Винаги ще си остана твоят най-голям почитател.
D$


>	1

	Това по принцип бе едно от най-безопасните места на света. Но не и днес.
	В сградата, която носеше името на Джон Едгар Хувър, се намираше централата на ФБР. Тя бе открита официално през 1975 г. и изминалите десетилетия определено не й се бяха отразили добре. В момента Хувър Билдинг представляваше огромен бетонен паралелепипед с напукана фасада, малки прозорци и неработещи тоалетни. Около покрива на сградата дори бе опъната предпазна мрежа, която да улавя откъртилите се парчета бетон, за да не паднат на земята и да убият някого.
	Бюрото отдавна искаше да построи по-модерна централа, в която да подслони единайсет хиляди служители, но дори мястото не бе избрано все още. Поне седем години и два милиарда долара деляха федералните агенти от откриването на новата им сграда.
	Така че засега това бе домът на ФБР.
	Високият мъж, който крачеше по обточения с дървета тротоар, се казваше Уолтър Дабни. Беше си поръчал кола от „Юбер“, която да го откара до кафенето малко по-надолу по улицата, където си бе купил закуска, и сега изминаваше пеша останалата част от пътя. Бе прехвърлил шейсет години и оредялата му побеляла коса бе сресана на една страна. Явно се бе подстригал наскоро, защото късите косми на темето му стърчаха нагоре. Носеше скъп костюм, който стоеше така добре на едрата му фигура, че несъмнено бе шит по поръчка. От предното джобче на сакото му стърчеше пъстра кърпичка. На врата си Уолтър Дабни носеше шнур с толкова много служебни карти и пропуски, че не би имал проблем да стигне до светая светих на Хувър Билдинг — с придружител, разбира се. Зелените му очи бяха нащрек. Дабни крачеше с непоколебима решителност, а куфарчето му описваше полукръгове във въздуха като махало на часовник.
	Насреща му вървеше жена. Ан Бъркшър бе стигнала до тук с метрото. Тя бе дребничка, наближаваше шейсет и сивата й коса обрамчваше продълговатото й овално лице. Когато наближи Хувър Билдинг, като че ли се поколеба. На врата й нямаше шнур с карти и пропуски. Единственият документ за самоличност, който носеше, бе шофьорската книжка в дамската си чанта.
	Беше късна сутрин и улиците не бяха така оживени, както по-рано. Въпреки това имаше доста пешеходци, а трафикът си оставаше натоварен; част от колите влизаха в подземния паркинг на сградата.
	Дабни ускори крачка и токовете на скъпите му обувки „Алън Едмъндс“ затракаха отчетливо по плочките на тротоара. Започна да си подсвирква весела мелодия. Приличаше на човек, който няма никакви грижи.
	Бъркшър също закрачи по-бързо. Погледна първо наляво, после надясно. Този уж бегъл поглед запечата в съзнанието й всяка подробност наоколо.
	Еймъс Декър вървеше бавно и спокойно на двайсетина метра зад Дабни. Беше висок един и деветдесет и шест и имаше физиката на професионален футболист, какъвто бе навремето. От няколко месеца спазваше диета и бе свалил доста килограми, но още имаше какво да се желае. Беше облечен с бежов панталон с изцапани маншети и измачкана фланела с емблемата на „Бъкайс“, университетския отбор в Охайо, за който бе играл някога. Фланелата прикриваше не само корема му, но и пистолета „Глок 41“, затъкнат в кобура на кръста му. Напълно заредено със стандартния пълнител за тринайсет патрона, оръжието тежеше малко повече от килограм. Огромните му обувки четирийсет и осми номер шляпаха шумно по тротоара. Косата му бе, меко казано, несресана. Декър работеше във вашингтонския офис на ФБР. Отиваше на среща, която трябваше да се проведе в Хувър Билдинг.
	Той не очакваше тя да мине приятно. Предчувстваше, че се готвят промени, а не обичаше промените. Бе преживял достатъчно превратности на съдбата през изминалите две години и смяташе, че му стигат за цял живот. Тъкмо бе свикнал с работата си във ФБР и с новия си живот. Искаше нещата да продължат както досега. Но очевидно това не зависеше от него.
	Заобиколи огражденията, поставени на тротоара и част от пътното платно. Капакът на една от уличните шахти бе отворен и край оранжевата лента, която я заобикаляше, се бяха събрали работници. От шахтата надзърна мъж с предпазна каска, който подаде някакъв инструмент на свой колега. Останалите работници стояха наоколо, едни пиеха кафе, други разговаряха.
	Хубава работа, стига да можеш да се уредиш с нея, помисли си Декър.
	Той видя Дабни пред себе си, но не му обърна внимание. Декър не забеляза Бъркшър, защото погледът му не стигна толкова далече по улицата. Подмина входа на гаража и кимна на униформения охранител, който беше в малката будка на тротоара. Мъжът, който стоеше неестествено изправен, сякаш бе глътнал бастун, кимна в отговор. Очите му бяха скрити зад тъмни очила, но не изпускаха нищо от онова, което се случваше на улицата. Дясната му длан лежеше върху ръкохватката на служебния пистолет. Оръжието бе деветмилиметрово, заредено с патрони „Спиър Голд Дот“, които ФБР използваше заради високата пробивна сила на куршума. Рекламният им слоган спокойно можеше да гласи: „Елин изстрел, един труп“. В интерес на истината, това се отнасяше за повечето куршуми, стига, разбира се, да попаднеха на точното място в мишената.
	Някаква птица прелетя пред Декър, кацна на една лампа и огледа с любопитство минувачите. Беше студено и той потрепери въпреки дебелата фланела. Слънцето се бе скрило зад гъстите облаци, появили се на хоризонта преди час; бяха прекосили река Потомак и надвиснали над Вашингтон като огромен сив купол.
	Дабни наближи края на пряката, където трябваше да завие наляво. Входът за външни лица с назначени срещи в централата на ФБР се намираше точно там. Преди години федералните организираха безплатни обиколки, за да могат обикновените хора да зърнат прочутите лаборатории на Бюрото или да видят как агентите се упражняват на стрелбището.
	Тероризмът бе сложил край на всичко това. След Единайсети септември туровете из сградата бяха отменени. Ръководство на ФБР ги възстанови през 2008 г. и дори създаде специален образователен център за посетители. Днес обаче заявката за участие в подобна обиколка трябваше да се изпрати поне месец по-рано, за да може Бюрото да провери съответния кандидат. Повечето федерални сгради отдавна се бяха превърнали в крепости, където човек трудно можеше да влезе и още по-трудно да излезе.
	Когато приближи ъгъла, Дабни забави ход.
	Бъркшър обратното — забърза се.
	Декър продължи със същото темпо. Дългите му крачки скъсиха разстоянието между него и Дабни на десетина метра.
	В този момент Бъркшър се намираше на пет-шест метра пред Дабни. Секунди по-късно двамата се озоваха на метър и нещо един от друг.
	Бъркшър го забеляза едва сега, и то само защото се намираше толкова близо до него. Дабни изобщо не я погледна, поне в първия миг. В следващия усети, че тя го наблюдава, усмихна се и ако носеше шапка, най-вероятно щеше да я повдигне учтиво.
	Бъркшър не отговори на усмивката му, а посегна към закопчалката на дамската си чанта.
	Дабни забави ход.
	Декър погледна към отсрещния тротоар и видя един фургон, превърнат в павилион за бурито. Зачуди се дали ще има време да хапне бурито преди срещата. Реши обаче, че хем ще закъснее, хем ще наруши диетата си, затова погледна отново напред. Бъркшър и Дабни стояха един до друг.
	Декър не им обърна внимание; предположи, че се познават и най-вероятно са си уговорили среща тук.
	Погледна часовника си; не искаше да закъснее. Ако бе писано животът му да се промени, не биваше да закъснява за тази промяна.
	Но когато вдигна поглед, замръзна на място.
	Дабни бе на две крачки зад жената. Бъркшър нямаше представа, но той бе насочил пистолет към тила й — компактен модел „Берета“.
	Декър посегна към служебното си оръжие и тъкмо щеше да му изкрещи, когато Дабни дръпна спусъка.
	Бъркшър полетя напред, когато куршумът се заби в главата й по възходяща траектория. Той премина през продълговатия мозък, отскочи от черепа като топче за флипер, прониза главния мозък и излезе през носа й. Благодарение на кинетичната си енергия куршумът остави изходна рана, три пъти по-голяма от входната. Жената падна на тротоара и кръвта, потекла от обезобразеното й лице, опръска плочките.
	Декър хукна напред с изваден пистолет, докато останалите минувачи се разбягаха с писъци.
	Сърцето му биеше силно, когато насочи пистолета си към Дабни и извика:
	— ФБР! Свали оръжието! Веднага!
	Дабни се обърна към него. И не свали оръжието.
	Декър чу стъпки зад гърба си. Охранителят от будката тичаше към тях с изваден пистолет.
	Декър погледна бързо през рамо, видя го и със свободната си ръка вдигна пропуска, който бе увесил на врата си.
	— И аз съм от ФБР. Този току-що застреля жената.
	Пусна пропуска и стисна пистолета с две ръце. Дулото сочеше в гърдите на Дабни. Униформеният охранител застана до него и също насочи пистолета си към Дабни.
	— Свали оръжието! Веднага! — извика охранителят. — Ще стреляме! Това е последният ти шанс!
	Два пистолета срещу един. Логичното би било Дабни да свали пистолета. В противен случай щеше да загине.
	Той погледна първо охранителя, после Декър.
	И се усмихна.
	— Недей! — извика Декър.
	Уолтър Дабни заби цевта на пистолета под брадичката си и натисна спусъка за втори и последен път.


>	2

	Мрак. Всички ни очаква мрак, особено в сетния ни миг, мислеше си Еймъс Декър, докато седеше на стол в моргата на ФБР.
	Ан Бъркшър лежеше на металната маса пред него. Всичките й дрехи бяха поставени в найлонови пликове за веществени доказателства, за да бъдат изследвани по-късно. Голото й тяло бе покрито с чаршаф; обезобразеното й лице не се виждаше, макар кръвта й да бе напоила плата.
	Аутопсията бе задължително изискване в подобни случаи, дори когато причината за смъртта бе несъмнена.
	По някаква изумителна приумица на съдбата Уолтър Дабни не бе мъртъв. Все още. Лекарите от болницата, в която го бяха откарали, не даваха никакви надежди да се възстанови и дори да се върне в съзнание. Куршумът бе пронизал мозъка му и бе цяло чудо, че не загина на място.
	Алекс Джеймисън и Рос Богарт, двама от колегите на Декър в екипа, съставен от цивилни специалисти и федерални агенти, бяха в болницата при Дабни. Не искаха да пропуснат нито една негова дума, ако случайно се върнеше в съзнание, защото това можеше да обясни причината да застреля Ан Бъркшър на обществено място и да направи опит да се самоубие. Лекарите ги бяха предупредили, че дори да дойде на себе си, Дабни няма да е в състояние да бъде разпитан.
	Затова Декър стоеше в мрака и се взираше в покритото с чаршаф тяло.
	Всъщност стаята не бе съвсем тъмна. Поне за него.
	За Декър тя сияеше в необикновено яркосиньо. Една контузия, която едва не бе довела до смъртта му на футболното игрище, бе променила сетивните му възприятия и бе довела до състояние, известно като синестезия. За него всичко, свързано със смъртта, изглеждаше синьо. Бе видял в синьо и улицата, на която Дабни уби Бъркшър.
	Виждаше в синьо и помещението, в което се намираше в момента.
	Декър бе дал показания и пред полицията, и пред ФБР. Същото бе направил и охранителят, който бе застанал до него миг преди убийството. Нямаше много за разказване. Дабни просто бе извадил пистолет и бе прострелял първо Бъркшър, а после и себе си. Това бе кристално ясно. Не беше ясно _защо_ го е направил.
	Лампите над главата на Декър светнаха и в стаята влезе жена в бяла престилка. Това беше съдебната лекарка, която се представи като Лин Уейнрайт. Беше четирийсет и няколко годишна, с изпито лице и напрегнато изражение, характерни за човек, видял всички прояви на насилие, които едно човешко същество може да причини на друго. Декър се надигна от мястото си, показа служебната си карта и обясни, че работи във ФБР. Както и че е бил свидетел на убийството.
	Той погледна към Тод Милиган, четвъртия член на екипа, който току-що бе влязъл в стаята. Петият, Лиза Дейвънпорт, психолог по образование, бе напуснала, за да се върне към частната си практика в Чикаго.
	Милиган бе около трийсет и пет годишен, висок малко над метър и осемдесет, с късо подстригана коса и тяло, сякаш издялано от гранит. Двамата бяха имали конфликти в началото, но сега Декър се разбираше с него толкова добре, колкото изобщо можеше да се разбира с някого.
	Той имаше проблеми с общуването. Навремето не беше такъв, но после се бе променил коренно.
	В резултат на мозъчна травма поради зловеща контузия, сложила край на съвсем кратката му футболна кариера, Декър бе получил не само синестезия, но и хипертимезия. Имаше абсолютна памет. Тя бе променила характера му и го бе превърнала от жизнерадостен, общителен човек, който обичаше забавленията, в мрачен и затворен особняк, лишен от елементарни социални умения. Онези, които не го познаваха, обикновено го вземаха за аутист.
	Предположението им вероятно не бе далече от истината.
	— Как си, Декър? — попита Милиган.
	Както винаги агентът бе с тъмносин костюм, снежнобяла риза без нито една гънка и вратовръзка на райета. В сравнение с него размъкнатият Декър приличаше на бездомник.
	— По-добре съм от нея — отвърна той и кимна към трупа на Бъркшър. — Какво открихте до момента?
	Милиган извади от вътрешния джоб на сакото си малък таблет и плъзна пръст по екрана. През това време Декър наблюдаваше как Уейнрайт отмята чаршафа от Бъркшър и приготвя инструментите, които щяха да й трябват за аутопсията.
	— Ан Мередит Бъркшър, петдесет и девет годишна, неомъжена, учителка по заместване в католическото училище в окръг Феърфакс. Живее, или по-скоро е живяла, в Рестън. Не сме открили роднини, но продължаваме да търсим.
	— Какво е правила пред Хувър Билдинг?
	Нямаме представа. Не знаем дори дали е идвала при нас. Днес не е имала часове в училището.
	— А Уолтър Дабни?
	— Шейсет и една годишен, женен, с четири големи дъщери. Преуспяващ бизнесмен, който изпълнява федерални поръчки. Работи с Бюрото и с други агенции. Преди това в продължение на десет години е бил служител на Агенцията за национална сигурност. Живее в Маклийн в голяма къща. Много е състоятелен.
	— _Бил_ е много състоятелен — поправи го Декър. — Жената и децата?
	— Разговаряхме със съпругата. Изпадна в истерия. Децата са се пръснали из цялата страна. Една от дъщерите дори живее във Франция. Всичките се връщат у дома.
	— Някой от тях има ли представа защо Дабни е постъпил така?
	— Не сме разговаряли с дъщерите и засега не знаем нищо за мотивите му. Те вероятно са в шок.
	Декър зададе следващия логичен въпрос:
	— Има ли нещо, което да свързва Бъркшър и Дабни?
	— Разследването е в самото си начало и все още не сме открили никаква връзка. Възможно е да е искал да убие някого, преди да се гръмне, и тя да се е оказала най-близо до него.
	— Определено беше най-близо — каза Декър. — Но ако си решил да се самоубиваш, защото ще отнемаш невинен живот? Какъв е смисълът?
	— Може човекът просто да е откачил. Нищо чудно, след като се поровим в миналото му, да открием причината за психическото му разстройство.
	— Дабни носеше куфарче и пропуск за Хувър Билдинг. Стори ми се, че отива там. Имал ли е уговорена среща?
	— Да. И това е потвърдено. Трябвало е да участва в обсъждането на проект, възложен на фирмата му от Бюрото. Съвсем рутинна среща.
	— Искаш да кажеш, че е откачил, но е запазил достатъчно здрав разум, за да си облече костюма и да дойде в центъра на града за рутинна среща?
	Милиган кимна.
	— Виждам противоречието, но въпреки това е възможно.
	— Всичко е възможно, докато не докажем противното — отвърна Декър, пристъпи към масата за аутопсии и застана до Уейнрайт.
	— Оръжието на убийството беше деветмилиметрова берета. Входна рана в основата на черепа с възходяща траектория. Смъртта настъпи мигновено.
	Уейнрайт приготвяше електрическия трион, с който се канеше да отвори черепа на Бъркшър.
	— Определено съответства на външните наранявания.
	— Ако Дабни умре, вие ли ще извършите аутопсията?
	Тя кимна.
	— Поемаме случая, тъй като Дабни е бил подизпълнител на ФБР и това се е случило пред самата централа. Така че, да, аз ще извърша аутопсията.
	Декър се извърна и попита Милиган:
	— Случаят възложен ли е вече на някой екип?
	Милиган кимна.
	— На кого? Познаваш ли ги?
	— Много добре, защото става въпрос за нас.
	Декър премигна изненадано.
	— Моля?
	— Случаят е възложен на екипа на Богарт, тоест на нас.
	— Но ние се занимаваме само с неразкрити стари случаи.
	— Точно това беше темата на днешната среща. Промяна на предназначението на екипа — от студени досиета минаваме към актуални разследвания. А след като ти дори си свидетел на престъплението, защо да не ни възложат тъкмо този случай? Звучи логично.
	— Не би трябвало, щом съм свидетел на престъплението.
	— Няма никакво съмнение какво се е случило, Декър. Има достатъчно други свидетели. Твоите показания не са определящи.
	— Но аз дойдох тук, за да разследвам стари случаи! — възрази Декър.
	— Решението не зависи от нас, а от шефовете.
	— Нима могат да издърпат килима изпод краката ни? Просто така? Без да ни попитат?
	Милиган понечи да се усмихне, но като видя угриженото изражение на Декър, се сдържа.
	— Така действа бюрокрацията, Декър. Длъжни сме да изпълняваме заповедите. Поне аз и Рос. Вие с Джеймисън можете да си тръгнете, когато пожелаете, но моята кариера зависи от Бюрото. — Милиган помълча и добави: — Пак ще ловим престъпници. Но за по-скорошни престъпления. И ти пак ще правиш това, което умееш най-добре.
	Декър кимна, макар да не изглеждаше доволен от чутото. Сведе поглед към тялото на Бъркшър и отново видя всичко в синьо. Стомахът му се сви на топка.
	Уейнрайт се извърна към него и прочете името му върху служебната карта.
	— Чакайте малко! _Еймъс_ Декър! Вие ли сте онзи, който не забравя нищо?
	Когато Декър не отговори, Милиган каза:
	— Да, той е.
	— Чух, че през последните няколко месеца сте разкрили няколко доста заплетени случая — продължи Уейнрайт. — Особено онзи с Мелвин Марс.
	— Заслугата е на целия екип — заяви Милиган, — но истината е, че нямаше да се справим без Декър.
	Декър се размърда неловко и посочи едно лилаво петно на ръката на Бъркшър.
	— Какво е това?
	— Трябва да погледна по-отблизо — отвърна Уейнрайт, посегна към лупа, монтирана на подвижно рамо, и я намести над петното. Включи и лампа. Погледна през лупата и обяви: — Някакъв печат е.
	Декър надникна през лупата.
	— Хоспис „Доминион“.
	Милиган вече пишеше в таблета си. След малко обяви:
	— Открих го. Намира се близо до болницата в Рестън. Изглежда, че поемат само безнадеждни случаи.
	Декър сведе поглед към Бъркшър.
	— След като мастилото не се е изтрило, предполагам, че е била там днес. Един душ и от печата нямаше да остане и следа.
	— Смяташ ли, че е била на свиждане? — попита Милиган.
	— Определено не изглеждаше неизлечимо болна или обречена на смърт. Поне докато Дабни не я застреля — каза Декър, обърна се рязко и излезе, без да каже нито дума повече.
	Уейнрайт погледна Милиган, който само повдигна вежди.
	— Той… ъъъ… често прави така — обясни Милиган. — Свикнал съм му.
	— В такъв случай сте по-търпелив от мен — отвърна тя и вдигна триона. — Защото обърне ли ми някой гръб по този начин, ще го фрасна с това.


>	3

	Гърдите на Уолтър Дабни се тресяха от спазми, което подсказваше, че скоро ще напусне този свят. Сякаш белите му дробове бяха последното препятствие, което не позволяваше на душата му да напусне тялото.
	Алекс Джеймисън наближаваше трийсетте, беше висока, стройна и красива, с дълга кестенява коса. Тя седеше отдясно на болничното легло в интензивното отделение. Специален агент Рос Богарт, четирийсетинагодишен, но вече леко прошарен, стоеше отляво, изпънат като гвардеец. Пръстите му стискаха страничната облегалка на леглото.
	Дабни лежеше неподвижно, тялото му бе свързано с куп електроди, които подаваха данни към мониторите, и тръбички, които вливаха медикаменти в организма му. На мястото на дясното му око зееше дупка, защото куршумът, който бе изстрелял в брадичката си, бе излязъл оттам. След като бе пронизал мозъка му, разбира се.
	Кожата на лицето му бе мъртвешки сива, а на места подпухнала и лилава от спуканите капиляри. Жизнените му показатели, изведени на мониторите, бяха съвсем нестабилни.
	Всички лекари, които бяха идвали при него през деня, бяха потвърдили, че е въпрос единствено на време мозъкът да изпрати към сърцето сигнал да спре да бие. И те не можеха да направят нищо. Уврежданията бяха толкова сериозни, че никакви лекарства и операции не бяха в състояние да върнат Дабни в света на живите. Цялата апаратура, към която бе свързан, просто отброяваше времето до смъртта му.
	Госпожа Елинор Дабни, по-известна като Ели, бе пристигнала трийсет минути след като от ФБР я уведомиха за случилото се. Агентите искаха да й зададат куп въпроси, но точно в този момент тя бе просто опечалена бъдеща вдовица. Сега Ели бе в тоалетната и повръщаше, а зад нея стоеше медицинска сестра.
	Богарт погледна Джеймисън. Тя явно усети погледа му, защото вдигна глава.
	— Някакви новини от Декър? — попита тихо той.
	Тя провери телефона си и поклати глава.
	— Канеше се да отиде в моргата и да присъства на аутопсията на Бъркшър. — Джеймисън написа съобщение до Декър и го изпрати. — Пращам го и на Тод — добави тя.
	Богарт кимна.
	— Добре. Той ще държи Декър под око.
	Богарт отново погледна Дабни.
	— Нищо в миналото му не подсказва, че ще стигне дотук. Не успях да открия и никаква връзка с Бъркшър.
	— Трябва да имат нещо общо — отвърна Джеймисън, — едва ли я е избрал случайно. Не виждам логика.
	Богарт кимна в знак на съгласие и погледна монитора. Сърдечният и дихателният ритъм на умиращия мъж подскачаха по екрана като боси крака върху горещи въглени.
	— Най-вероятно ще умре, без да каже пито дума.
	— Но каже ли нещо, ние ще сме тук — отвърна Джеймисън.
	Вратата на тоалетната се отвори и в стаята влязоха Ели и медицинската сестра. Съпругата на Уолтър Дабни бе висока, с дълги крака, тънка талия и тесни бедра. Чертите й бяха привлекателни, имаше големи светлосини очи, изящна брадичка и високи скули. Косата й бе дълга и тя я бе оставила сребристобяла. Имаше вид на жена, която на младини е била професионален спортист. Сега бе над шейсет, майка на четири големи момичета, баба на трима внуци и съпруга на смъртно ранен мъж.
	Джеймисън стана от мястото си и Богарт постави до леглото стол. Ели почти се свлече на него.
	Сестрата надзърна към монитора, изгледа заплашително Богарт и си тръгна. Ели се пресегна и хвана ръката на съпруга си.
	Богарт отстъпи назад и Джеймисън седна на мястото си. Спогледаха се, докато слушаха тихото хлипане на жената.
	— Госпожо Дабни, можем да уредим да доведат децата ви тук веднага щом пристигнат в града — предложи Богарт след минута-две.
	Тя не реагира в първия момент, но после кимна.
	— Вие или някой друг имате ли информация кога ще дойдат или…?
	Ели Дабни вдигна глава и отвърна, без да го погледне:
	— Дъщеря ми Джулс… тя… тя би трябвало да знае.
	Извади телефон от джоба си, натисна няколко бутона и му го подаде. Богарт си записа номера, върна телефона на Ели и излезе от стаята.
	Джеймисън постави ръка на рамото на жената и каза:
	— Много съжалявам, госпожо Дабни.
	— Той… той… Уолт наистина ли е наранил някого? От ФБР… те казаха…
	— Да не говорим за това в момента.
	Ели извърна към Джеймисън мокрото си от сълзи лице.
	— Не може да го е направил. Разбирате ли, Уолт не би могъл да нарани никого. Сигурни ли сте, че някой друг не е стрелял? Т-т-той… — Гласът й заглъхна и тя опря чело на страничната преграда на леглото.
	Мониторът изпиука и двете вдигнаха поглед, но само след секунда той замлъкна.
	— Сигурни сме, госпожо Дабни. Иска ми се да не беше така, но сме сигурни. Има достатъчно свидетели.
	Ели избърса лице с носната си кърпичка и попита с по-уверен глас:
	— Няма да се възстанови, нали?
	— Лекарите не са оптимисти.
	— Аз… аз дори не знаех, че Уолт има пистолет.
	След като се взира в нея в продължение на няколко секунди, Джеймисън попита:
	— Забелязахте ли някаква промяна у съпруга си напоследък?
	— В какво отношение? — попита разсеяно Ели.
	— Промяна в настроението? Грижи в работата? Липса на апетит? Възможно е да е започнал да пие повече от обикновено. Или да е проявявал признаци на депресия.
	Ели се облегна на стола, започна да мачка несъзнателно носната кърпичка в ръката си и впери поглед в скута си.
	Навън отекваха забързани стъпки, понякога запищяваше алармата на монитор, чуваха се гръмки гласове, шум от колела на колички и носилки. Наоколо се носеше характерната за всяка болница миризма на антисептици. Въздухът бе доста хладен. В интензивното винаги цареше напрежение, тъй като единствено предупредителният писък на монитора разделяше живите от мъртвите.
	— Уолт не говореше за работата си. И не пиеше вкъщи, единствено на делови вечери и коктейли, където го придружавах понякога. Но пиеше само за компания, за да се запознае с разни хора, да се сближи с някого, да уреди сделка… такива неща.
	— Разбирам. А да сте имали финансови проблеми?
	— Не знам за подобно нещо. Но все пак той се занимаваше с това. Никога не сме оставяли неплатени сметки, ако това имате предвид.
	— А промени в настроението?
	Ели Дабни попи сълзите си с кърпичката и погледна съпруга си за миг, преди да извърне глава, сякаш изпитваше неудобство, че споделя подобна информация с непозната.
	— Изпадаше в различни настроения. Работеше много и когато бизнесът вървеше, беше щастлив. Но кога то срещаше затруднения, Уолт изпадаше в депресия… както би направил всеки на негово място.
	— И нищо извън обичайното?
	Ели смачка кърпичката на още по-малка топка и я хвърли в кошчето.
	С точен и решителен замах.
	Обърна се към Джеймисън, която чакаше търпеливо положителен или отрицателен отговор.
	— Неотдавна замина някъде.
	— Къде?
	— Това беше необичайното — не ми каза къде. Преди никога не го беше правил.
	— Колко време отсъства? — попита Джеймисън.
	— Мисля, че бяха четири дни. А може би повече. Беше отишъл в Ню Йорк и от там замина някъде. Обади ми се и каза, че изникнало нещо неочаквано и се налага да се погрижи… не беше сигурен колко време ще отсъства.
	— С влак или със самолет е пътувал? В чужбина ли е бил?
	— Нямам представа. Обясни ми, че било свързано с потенциален клиент. Трябвало да уреди нещо. Но по думите му съдя, че проблемът не е бил кой знае колко сериозен. Предполагам, че пътуването е било уредено от офиса му…
	— Добре, а спомена ли нещо повече, когато се прибра у дома?
	— Не. Предполагам, че е пътувал по работа… Но от този момент той като че ли се промени.
	— Кога беше това?
	— Преди около месец.
	— Съпругът ви притежава фирма, която изпълнява държавни поръчки, нали?
	Ели кимна.
	— „Уолтър Дабни и съдружници“. Офисът им е в Рестън. Но всичко, по което работят, е строго секретно. Когато се захвана с този бизнес, Уолт беше съвсем сам, а сега там работят поне седемдесет души. Има съдружници, но той е президент и притежава контролния пакет. — Очите й се разшириха от изумление. — О, боже! Предполагам, че сега фирмата е моя! — Тя погледна притеснено Джеймисън. — Това означава ли, че аз трябва да я управлявам? Нямам никаква представа от неговия бизнес!
	Джеймисън я хвана за ръката.
	— Мисля, че в момента не бива да се притеснявате за подобни неща, госпожо Дабни.
	Ели се поуспокои и погледна съпруга си.
	— Как се казваше онази жена, която Уолтър…? Казаха ми, но не помня. Всичко ми е като в мъгла.
	— Ан Бъркшър. Учителка в католическата гимназия във Феърфакс. Познавате ли я?
	Ели поклати глава.
	— Никога не съм чувала това име. Не мисля, че и Уолтър я е познавал. Учителка? И то в гимназия? Бяхме доста млади, когато се родиха децата ни. Джулс, най-голямата ни дъщеря, е на трийсет и седем. А най-голямото ни внуче е в първи клас. Да не говорим, че никой от семейството ни не живее във Вирджиния. Освен това не сме католици, а презвитерианци.
	— Добре. Благодаря ви за информацията. Много ни помогнахте.
	— Ще ми трябва ли адвокат? — попита внезапно Ели.
	Джеймисън се почувства неудобно.
	— Не съм човекът, който може да ви даде подобен съвет. Но ако вие или съпругът ви сте ползвали услугите на адвокат или познавате такъв, би трябвало да поговорите с него.
	Ели кимна безмълвно, пресегна се и отново улови ръката на съпруга си.
	Минута по-късно се върна Богарт.
	— Погрижихме се за всичко, госпожо Дабни — заяви той. — Според дъщеря ви всички, освен Натали ще пристигнат още тази вечер.
	— Натали живее в Париж. Направих опит да се свържа с нея по телефона, но тя не вдигна. А това не е… не е нещо, което бих искала да научи от телефонния секретар или електронната поща.
	— Дъщеря ви Джулс се е свързала с нея и я е уведомила. Натали се опитва да намери билет за първия полет до Щатите.
	— Наистина не мога да повярвам, че това се случва — промълви Ели. — Когато Уолт излезе тази сутрин, всичко беше… идеално. А сега? — Тя вдигна поглед към тях. — Всичко отиде по дяволите. Просто ей така.
	_Просто ей така_, повтори наум Джеймисън.


>	4

	Напуснаха едно място, пълно с умрели хора, само за да се озоват на друго, пълно с умиращи хора.
	След като се представиха на рецепцията и зададоха няколко въпроса, Декър и Милиган отидоха право при директорката на хоспис „Доминион“ Сали Палмър. Жената остана шокирана от новината за смъртта на Ан Бъркшър.
	— Та тя беше тук тази сутрин! — възкликна Палмър и ги изгледа иззад бюрото си в малкия кабинет.
	— Знаем, затова дойдохме — каза Декър. — Видяхме на ръката й печат с името на хосписа.
	— Да, това е част от процедурите ни за сигурност.
	— А мястото нуждае ли се от подобни мерки? — попита Милиган.
	Палмър го изгледа строго.
	— Нашите пациенти са слаби и немощни, а вземат силни лекарства. Трудно могат да се защитят. Грижата за това пада върху нас и ние се отнасяме изключително сериозно към този проблем. Всички посетители се проверяват на входа, а печатът на ръката се вижда лесно. Освен това сменяме цвета всеки ден. Един поглед от персонала е достатъчен да разберем дали даден посетител има право да бъде тук или не.
	Декър попита:
	— Бъркшър има ли близък, който е ваш пациент? Затова ли е идвала тук тази сутрин?
	— О, не. Ан беше доброволка. Идваше и прекарваше известно време с определени пациенти. Понякога роднините им живеят далече и нямат възможност да ги посещават често. Ние разполагаме с доброволци, внимателно подбрани, разбира се, които идват и разговарят с пациентите, четат им книги или просто им правят компания. Никак не е лесно да посрещнеш смъртта. Особено сам.
	— С кого е разговаряла Бъркшър днес? — попита Милиган.
	— Сега ще разбера. Извинете ме за минута.
	Палмър стана и излезе от кабинета.
	Милиган извади телефона си и провери за нови съобщения.
	— Съпругата на Дабни е в болницата. Алекс пише, че Уолтър Дабни не е дошъл в съзнание и най-вероятно изобщо няма да отвори очи.
	— Научили ли са нещо от нея?
	— Заявила е, че не познава Ан Бъркшър, и е сигурна, че съпругът й също не я познава. Не знае нищо за работата му и няма представа защо е постъпил така. Но Алекс е изпратила второ съобщение. Според госпожа Дабни мъжът й е предприел неочаквано пътуване преди около месец. След това вече не бил същият.
	— Не бил същият? В какъв смисъл?
	— Настроението му се променило. И не й казал къде е бил.
	— Добре.
	Милиган огледа тесния кабинет.
	— Наистина ли очакваш да открием нещо тук?
	— Случва се понякога някой да загине от ръката на непознат, но повечето жертви са убити от хора, които познават.
	— Да, звучи успокоително — отвърна мрачно Милиган.
	Двамата замълчаха. Палмър се върна след няколко минути.
	— Ан Бъркшър се е срещнала с трима пациенти тази сутрин. Дороти Витърс, Джоуи Скот и Албърт Друз.
	— И преди ли ги е посещавала? — попита Декър.
	— Да.
	— Споменахте, че е дошла рано сутринта. Това обичайно ли е за нея?
	— Като се замисля… не. Обикновено идваше по обед. Тогава пациентите ни са в по-добра форма.
	— Можем ли да говорим с тях? — попита Декър.
	Въпросът му изненада Палмър.
	— Не съм сигурна, че могат да ви кажат каквото и да било. Те са много болни. И слаби.
	Декър се надигна от мястото си.
	— Ясно, но Ан Бъркшър е била убита тази сутрин и задачата ни е да разберем защо. Ако е дошла тук в необичайно време малко преди да отиде в центъра на града, за да срещне смъртта си, трябва да открием причината за това.
	— Ще бъдем изключително внимателни — побърза да добави Милиган.
	— Налага ли се да им съобщите, че Ан е убита? Това ще ги разстрои много.
	— Ще положим всички усилия да не разберат — обеща Милиган.
	Декър не каза нищо. Той вече гледаше към коридора.
	Дороти Витърс наближаваше деветдесет и изглеждаше съвсем слаба и крехка в последното легло, което щеше да заема на този свят. От съображения за конфиденциалност Палмър не им бе казала от какво точно е болна старицата. Управителката на хосписа ги съпроводи до стаята на Дороти, след което се върна в кабинета си.
	Декър се спря на прага и огледа малката оскъдно мебелирана стая.
	— Добре ли си? — попита тихо Милиган.
	Декър не беше добре. Никак даже.
	В момента той не виждаше онова електриковосиньо, което асоциираше със смъртта, а наситено морскосиньо. Случваше се за пръв път. Но когато погледна неизлечимо болната Дороти, разбра причината. Сетивата му очевидно обозначаваха близостта до смъртта с друг нюанс на синьото.
	_Интересно. Необикновеното ми съзнание продължава да ме изненадва._
	Не желаеше да бъде тук, когато старицата умре, защото не искаше морскосиньото да прелее изведнъж в електриковосиньо.
	— Добре съм — успя да изрече най-после Декър.
	Той влезе в стаята, взе стол и седна до леглото. Милиган застана до него.
	— Госпожо Витърс, казвам се Еймъс Декър, а това е Тод Милиган. Искаме да поговорим за Ан Бъркшър. Разбрахме, че е била при вас тази сутрин.
	Дороти го погледна с хлътналите си очи. Кожата й бе бледосива, погледът й воднист, а дишането плитко. Декър виждаше централния източник до ключицата й, откъдето се вливаха болкоуспокоителните.
	— Да, Ан беше тук — изрече бавно тя. — Бях изненадана, защото дойде по-рано от обичайното.
	— Спомняте ли си за какво говорихте?
	— Кои сте вие?
	Декър понечи да извади служебната си карта, когато Милиган го спря и каза:
	— Приятели сме на Ан. Тя ни помоли да се отбием, защото искаше да се върне при вас да продължите разговора си, но беше възпрепятствана.
	Воднистите очи на старицата се изпълниха с тревога.
	— Тя… тя добре ли е? Нали не е болна?
	— Не, нищо не я боли — отвърна Декър.
	Това бе самата истина. Той се надяваше, че каквито и медикаменти да приема госпожа Витърс, те забавят мисловната й дейност — в противен случай щеше да разбере колко нелогично е казаното от тях.
	— О, говорихме си за най-обикновени неща. За времето. За книгата, която тя чете. За моята котка…
	— За вашата котка? — попита Милиган.
	— Съни е мъртъв. Изминаха десет години, откакто умря. Но Ан обича котките.
	— И за нищо друго? — попита Декър.
	— Не, не си спомням. Тя не остана дълго.
	— Забелязахте ли нещо необичайно у нея?
	Гласът на старицата прозвуча напрегнато:
	— Сигурни ли сте, че Ан е добре? Защо ми задавате такива въпроси? Може да умирам, но не съм глупава.
	Декър забеляза искрица гняв в очите й, но тя бързо угасна.
	— Е, щом искате да знаете истината…
	Милиган го прекъсна:
	— Знаем, че не сте глупава, госпожо Витърс. Моят колега искаше да каже, че Ан е паднала и си с ударила главата. Състоянието й е стабилно, но е получила краткотрайна амнезия. Трябва да си спомни паролите за телефона, компютъра, алармената система в дома си. Изпрати ни да разберем за какво е говорила с хората, които е посетила днес. Трябва да й предадем какво сме научили с надеждата нещо от казаното да отключи паметта й. Лекарите смятат, че това може да помогне.
	Дороти изглеждаше облекчена.
	— А, добре! Съжалявам, че е паднала.
	Декър погледна Милиган за миг, преди отново да насочи вниманието си към старицата.
	— Всичко, което можете да ни кажете, ще ни бъде от полза.
	— Ами… честно казано, не разговаряхме дълго. Ан обаче ми се стори угрижена. Обикновено тя води разговора, но днес се наложи да взема инициативата на няколко пъти.
	Милиган се извърна рязко към Декър, който обаче не откъсваше очи от Дороти.
	— Попитахте ли я какво не е наред?
	— Всъщност, да. Но тя ми отговори, че всичко е чудесно. Замислила се била за нещо… но не каза за какво.
	— Имате ли представа дали е посетила първо вас, или преди това се е отбила при други пациенти?
	— Мисля, че аз бях последната. Ан спомена, че е време да тръгва… Имала някаква среща.
	— Каза ли ви къде отива?
	— Не.
	Декър стана и се запъти към вратата.
	— Много ви благодарим за помощта — каза Милиган. — Можем ли да направим нещо за вас?
	Дороти се усмихна мрачно.
	— Да кажете някоя добра дума за мен на онзи там, горе.
	Докато излизаха от стаята, Милиган прошепна:
	— Ей, Декър, бъди по-внимателен с тия хора. Те са на смъртно легло.
	Той мина покрай Декър, който се обърна към старицата — тя вече бе със затворени очи. Върна се при нея и я погледна. Морскосиният образ в съзнанието му започна да прелива в електриково. Декър не вярваше, че е в състояние да види нечия смърт, но явно съзнанието му правеше логично заключение по отношение на Дороти. Той се пресегна, за да нагласи по-удобно възглавницата й. Погали бялата й коса и каза тихо:
	— Съжалявам, госпожо Витърс.
	Изобщо не забеляза, че Милиган го наблюдава иззад вратата. Федералният агент тръгна по коридора, преди Декър да се обърне.


>	5

	Джоуи Скот се оказа още по-тъжен случай от Дороти Витърс.
	Декър и Милиган стояха на прага на стаята му. Скот бе едва на десет години, но животът му наближаваше своя край. Палмър, която ги бе придружила до стаята му, наруши лекарската етика и каза в отговор на печалните им погледи:
	— Левкемия. Нелечима разновидност.
	Милиган попита:
	— Но защо Бъркшър посещава тъкмо него? Това дете няма ли родители?
	Палмър настръхна от възмущение.
	— Израснал е в сиропиталище. Бил е в процес на осиновяване, когато открили болестта, и приемните му родители се отказали. Предполагам, че са искали… здрав малък манекен — добави тя с презрение. — И че са могли да си го позволят. Ан го посещаваше поне два пъти седмично. Тя беше единственият му близък човек.
	Палмър изрече тези думи с отчаяние, обърна се и си тръгна.
	Декър погледна момченцето и се замисли за Моли, своята мъртва дъщеря. Моли бе убита преди десетия си рожден ден. Декър бе открил тялото й, както и това на съпругата си, в някогашния им дом. Благодарение на хипертимезията той можеше да си спомни и най-малката подробност от тази трагедия, сякаш се бе случила току-що.
	Декър бе заварил семейството си мъртво и това бе най-ужасяващото, най-потискащото преживяване в живота му. Споменът за него бе почти толкова ужасяваш и потискащ.
	Той седна до момчето, което отвори бавно очи. Слабото му телце бе свързано с датчици и интравенозна система.
	Декър хвърли бегъл поглед към Милиган, преди да каже:
	— Здрасти, Джоуи, аз съм Еймъс. А това е моят приятел Тод.
	Джоуи вдигна ръка и помаха едва-едва.
	— Разбрах, че твоята приятелка Ан е идвала днес.
	Джоуи кимна.
	— Поговорихте ли си?
	— Тя ми чете — каза Джоуи с немощен глас.
	— Книга ли?
	Детето кимна.
	— „Хари Потър и затворникът от Азкабан“. Ето я там, на лавицата. Ан обеща да се върне утре и да ми прочете края.
	Декър се пресегна, взе книгата и я разлисти, докато попадна на разделител, оставен десетина страници преди края. Погледна Милиган, преди отново да се обърне към Джоуи.
	— Много хубаво. Само това ли правеше Ан? Четеше ти?
	Джоуи поклати глава.
	— Понякога си говорехме.
	— За какво?
	— Вие приятели ли сте й?
	— Видяхме я тази сутрин — отвърна Декър. — Тя е причината да дойдем при теб. Искаше да се запознаем с приятелите й на това място.
	— А, добре.
	— Откога си тук, Джоуи? — попита Милиган.
	Джоуи премигна и отвърна:
	— Не знам.
	Милиган отстъпи крачка назад и опря ръка на стената. Погледна отчаяно Декър.
	— Спомняш ли си за какво разговаряхте с Ан? Може би за книгата?
	— Тя ме попита дали съм виждал как изгрява слънцето.
	Декър погледна към големия прозорец, обърнат на изток, и бавно се извърна към Джоуи.
	— А ти виждал ли си?
	Джоуи кимна.
	— Много е красиво.
	— Като малък и аз ставах рано, за да гледам изгрева — започна Декър. Милиган го погледна изненадано. — Тогава живеех в Охайо и при нас слънцето изгряваше по-късно, отколкото тук.
	На нощното шкафче до леглото имаше снимка в рамка. Декър я взе. Беше на Пейтън Манинг, прочутия куотърбек на „Индианаполис“ и „Денвър“, печелил два пъти Супербоул.
	— Харесваш ли Манинг?
	Джоуи кимна.
	— Преди много гледах футбол. И играех… преди да се разболея.
	— Аз също съм играл.
	Джоуи огледа огромното тяло на Декър.
	— Да, приличаш на футболист. Иска ми се и аз да можех да порасна колкото теб.
	Милиган избърса очи. Когато възвърна самообладанието си, каза:
	— Джоуи, Декър е играл в Националната футболна лига. За „Кливланд Браунс“.
	Момчето се облещи и на устните му изгря усмивка.
	— Сериозно?
	Декър кимна.
	— Кариерата ми беше кратка и… не особено приятна. — Той остави снимката и каза: — А преди това играех за „Бъкайс“ в Охайо. Там минаха някои от най-хубавите години в живота ми.
	— Леле! — възкликна Джоуи. — Познаваш ли Пейтън Манинг?
	— Не. Но той беше един от най-великите. Неслучайно го приеха в Залата на славата. — Декър седна и попита: — С Ан разговаряхте ли за нещо друго?
	Усмивката на ДЖОУИ се стопи.
	— Не.
	— Тя спомена ли къде ще ходи, след като си тръгне оттук?
	Момчето поклати глава.
	Декър стана, погледна Милиган и каза:
	— Благодаря ти, Джоуи. Много ни помогна.
	— Няма за какво.
	Милиган се обърна към момчето и попита:
	— Имаш ли нещо против да дойда отново?
	— Разбира се, че не. Може да дойдете заедно с Ан.
	— Ще видим — отвърна Милиган. Извади визитна картичка от джоба си и я остави на нощното шкафче до снимката на Пейтън Манинг. — Ако имаш нужда от нещо, позвъни ми на този телефон. Обещаваш ли?
	— Обещавам.
	— Благодаря ти още веднъж.
	— Мога ли да ти стисна ръката? — попита Джоуи, вперил поглед в Декър. — Не познавам човек, който е играл в НФЛ.
	Декър протегна ръка и бавно стисна дланта на момчето.
	— За мен беше чест да се запозная с теб, Джоуи — каза той, върна книгата на мястото й и си тръгна, последван от Милиган.
	— По дяволите! — възкликна Милиган. — Не мисля, че ще се усмихна някога.
	— Ще се усмихнеш — отвърна Декър. — А когато ти се стори, че нещата вървят от зле към по-зле, ще се сетиш за Джоуи и ще започнеш да гледаш по-ведро на света около теб.


	Албърт Друз бе четирийсетинагодишен и сам спомена, че има рак на панкреаса в последен стадий. Беше блед и слаб, а кожата му бе изтъняла и жълта.
	— Когато ми поставиха диагнозата, вече беше прекалено късно — заяви той, след като Декър и Милиган се представиха и му показаха служебните си карти. — Подложих се на химиотерапия, на лъчетерапия, на какво ли не, за да се отърва от това нещо… В продължение на два месеца бях в ремисия, след което болестта ме връхлетя като тайфун и така стигнах дотук.
	Той замълча и задиша тежко, сякаш говоренето го бе изморило.
	Когато дробовете му се успокоиха, той каза:
	— Имате късмет, че ме заварвате в това състояние. Взема ли болкоуспокоителни, съзнанието ми изключва. Дават ми морфин. Не знам какво щях да правя без него. Болката е… да кажем, че не е приятна — добави сдържано той.
	— Съжалявам, че ви притесняваме, господин Друз — отвърна Декър.
	Друз махна с ръка.
	— Нямам какво друго да правя, освен да лежа тук и да чакам да умра.
	— Научихме, че Ан Бъркшър е идвала днес при вас и двамата сте разговаряли.
	— Да, тази сутрин. Защо?
	Декър реши да му каже истината.
	— Била е убита малко след като си е тръгнала от тук.
	— Какво? — възкликна Друз и се надигна на лакти.
	Миг по-късно се закашля. Милиган наля чаша вода от гарафата на нощното шкафче и му помогна да я изпие. Изгледа строго Декър и отстъпи крачка назад с празната чаша в ръка.
	Когато Друз се съвзе от шока, впери в тях отчаян поглед.
	— Ан? Убита? Как? Защо?
	— Нямаме представа защо. Затова сме тук.
	— Но аз не знам нищо.
	— Може да знаете повече, отколкото подозирате — отвърна Декър. — За какво разговаряхте днес?
	Друз сбърчи чело и отвърна:
	— Беше толкова приятна жена. Започна да ме посещава преди четири седмици. Разговаряхме за… най-различни неща. Нищо конкретно. Нищо важно. Колкото да минава времето и да не мисля за положението, в което се намирам.
	— Ан говореше ли за себе си?
	— Понякога. Каза, че е учителка. Не беше омъжена и нямаше деца.
	— Какво работехте, преди да се разболеете? — попита Милиган.
	— Бях софтуерен инженер в една местна фирма. — Той стисна очи и въздъхна.
	— Добре ли сте? — попита Милиган.
	Друз отвори очи и отвърна рязко:
	— Не, не съм добре! Аз съм неизлечимо болен! Умирам!
	— Съжалявам, господин Друз, нямах това предвид. Прощавайте — каза Милиган смутено.
	— Разговаряли ли сте някога с госпожа Бъркшър относно работата ви? — попита Декър.
	— Не. Какъв е смисълът?
	— Ей така, между другото.
	— Не. Имам чувството, че това беше преди цяла вечност. Почти не се сещам за работата си.
	— Не сте женен.
	— Как разбрахте?
	— Не носите халка. Нито пък имате следа от носенето на халка.
	След миг Друз отвърна примирено:
	— Предполагам, че така и не срещнах подходящата жена.
	— Родителите ви живи ли са?
	Друз поклати глава.
	— Имам брат, но той живее в Австралия. Дойде, когато се разболях, и остана с мен известно време. Но трябваше да се върне. Има пет деца. — Той помълча и добави: — Ще дойде отново за погребението. Изпълнител е на завещанието ми. Ще ме кремират. Това ще улесни нещата за всички.
	Устните му потрепериха и той затвори очи. Когато ги отвори, въздъхна и каза:
	— Никога не съм предполагал, че мога да говоря толкова спокойно и откровено за предстоящата смърт. Но когато човек няма избор, той просто… просто го прави.
	— Какво казват лекарите? — попита Декър.
	Друз сви рамене.
	— Има дни, когато ми се струва, че смъртта ще дойде още утре. Има и дни, когато се надявам да дойде още утре.
	— Извиняваме се за безпокойството, господин Друз. Оценяваме помощта ви.
	Когато Декър стана, Друз протегна ръка и стисна леко пръстите му. Дланта му бе студена като лед.
	— Ан беше много мила. Не беше длъжна да идва тук и да прави каквото и да било, но искаше… Надявам се да откриете убиеца.
	— Вече го открихме, господин Друз — отвърна Декър. — Сега се опитваме да разберем защо го е направил.


>	6

	— Учителка по заместване? — попита Декър.
	Той оглеждаше апартамента на Ан Бъркшър, който се намираше на последния етаж на луксозна жилищна сграда в центъра на Рестън.
	Милиган кимна.
	— Това пише в досието й.
	— Познаваш района по-добре от мен. Колко мислиш, че струва подобен имот?
	Милиган огледа апартамента. Високи тавани, големи прозорци, от които се откриваше великолепна панорама, подове от скъпо дърво и почти триста квадратни метра дизайнерски обзаведени помещения, плюс голям балкон с вградено джакузи.
	— Два милиона, ако не и повече.
	— Според домоуправителя Бъркшър има мерцедес SL 600, паркиран в подземния гараж.
	— Това са още сто бона — отвърна Милиган.
	Наследство ли е получила?
	— Нямам представа. Ще трябва да проверим.
	— Откога работи като учителка?
	— Учителка по заместване — уточни Милиган. — От четири години.
	— А преди това?
	— Живяла е в Атланта три години.
	— С какво се е занимавала?
	— Не знаем, имаме само адреса.
	— А преди това?
	— Преди това в Сиатъл.
	— И пак ли не знаем какво е работила?
	— Не успяхме да разберем.
	— А преди това?
	— Не открихме нищо друго.
	— Откога датира най-старата информация за нея?
	— Отпреди десет години.
	— Но тя е почти на шейсет! Не знаем ли нищо за времето преди петдесетата й година?
	— Не. Но нямахме време за по-сериозна проверка. Все ще попаднем на нещо. И то вероятно ще обясни откъде са дошли парите. Може да е пострадала при катастрофа и да е получила голямо обезщетение. Или да е осъдила някоя болница за лекарска небрежност. Може дори да е спечелила от лотарията.
	Предположенията на Милиган не звучаха убедително.
	— Всичко е много подредено — отбеляза той.
	— Мисля, че точната дума е „минималистично“ — отвърна Декър и обходи с поглед малкото мебели в апартамента.
	После влезе в спалнята и надзърна в дрешника.
	— Четири чифта обувки и няколко чанти. Не виждам никакви бижута. Нито пък сейф, където би могла да ги държи. — Погледна Милиган и продължи: — Ние не бяхме богати, но жена ми имаше поне трийсет чифта обувки и още толкова чанти. И доста бижута.
	Милиган кимна.
	— Моята също.
	Не видях и нито една снимка. Нито нейна, нито на роднини или приятели… Нищо. Целият апартамент изглежда като излязъл от страниците на списание по вътрешен дизайн. Обзалагам се, че го е купила обзаведен.
	— Какво ни казва това?
	— Че най-вероятно не е човекът, за когото се е представяла.
	— Смяташ ли, че Дабни я е познавал?
	— Възможно е. Разбрахме ли дали е отивала във ФБР? Предполагам, защото вървеше в тази посока, но се нуждаем от нещо повече от догадки.
	— Потвърдиха ми, че не е имала среща с никого там. А онези, които искат да се включат в туристическата обиколка на сградата, трябва да изпратят заявка предварително, за да бъдат проверени. Бъркшър не е подавала заявка.
	Декър седна на леглото и огледа спалнята.
	— Излязла е от тук, отишла е в хосписа, а после е продължила към центъра. Картата за метрото в чантата й показва, че е излязла от него десет минути преди да бъде убита.
	— Заснета е и от една охранителна камера, когато напуска станцията.
	— И после Дабни я е застрелял.
	— Ако убийството е било планирано, как е разбрал по кое време ще дойде? И че изобщо ще мине по тази улица?
	— Може той да е причината тя да се появи там — предположи Декър.
	— Искаш да кажеш, че се е свързал с нея и си е уговорил среща пред Хувър Билдинг?
	— Възможно е.
	— Проверяваме телефона, имейла, факса… всички обичайни средства за комуникация с надеждата да открием евентуална връзка.
	— Може да са се уговорили лично. В такъв случай няма да открием никакви записи. Но ако Дабни не е причината Бъркшър да дойде пред ФБР, това оставя само две възможности: или е разбрал по друг начин, че тя ще бъде там, или…
	— … или е било случайност — довърши Милиган. — Можел е да убие някой друг вместо нея.
	— Но защо да убива непознат човек на случаен принцип? Освен ако не е луд.
	Милиган поклати глава.
	— Нямам представа.
	Декър стана от леглото и вдигна един ключодържател.
	— Това е ключът за мерцедеса. Намерих ги в едно чекмедже в спалнята й. Да отидем и да проверим.
	Колата на Бъркшър беше сребристо кабрио, паркирано близо до асансьорите. Декър го отключи с дистанционното и Милиган претърси купето. То беше прекалено тясно и огромният Декър щеше да се затрудни. Милиган му подаде документите, които намери в жабката, и продължи да търси. Пет минути по-късно излезе от колата и поклати глава.
	— Нищо. Мирише така, сякаш току-що е излязла от автосалона.
	Декър вдигна плика, който Милиган му бе дал.
	— Според регистрационния талон е купена преди три години. Провери ли километража?
	— Към осем хиляди километра — отвърна Милиган.
	— Почти не я е карала. Как ли е ходила на работа? С градския транспорт?
	— Наблизо няма спирка на метрото. Същото се отнася и за училището, в което е преподавала. А и защо да пътуващ с автобус, след като имаш такава кола?
	— Ще трябва да прибавим и този интересен въпрос към всички останали, на които нямаме отговор — каза Декър и заключи колата с дистанционното.
	Милиган погледна часовника си.
	— Става късно. Накъде сега?
	— Да посетим още един умиращ.


>	7

	Уолтър Дабни дишаше толкова бавно, че всеки негов дъх изглеждаше последен.
	Декър го наблюдава в продължение на няколко минути, след което върна лентата на спомените си до момента, в който го видя да върви по улицата привидно безгрижен, но само след секунди извади пистолет и уби Ан Бъркшър пред очите на десетки минувачи. Феноменалната памет на Декър превъртя сцената кадър по кадър. Резултатът не го удовлетвори.
	Ели Дабни не бе помръднала от мястото си. Милиган стоеше до вратата, а Богарт и Джеймисън — от другата страна на леглото. Ели продължаваше да държи ръката на съпруга си.
	Декър разбра, че Дабни не е казал нито дума и дори не е идвал в съзнание. Той приклекна до Ели и попита:
	— Госпожо Дабни, когато съпругът ви излезе тази сутрин, вие бяхте ли станали?
	Тя кимна и пусна ръката на мъжа си.
	— Направих му кафе, закуси. Яде яйца с бекон, печени картофи, препечени филийки — поясни тя с вяла усмивка. — Никога не се е хранил здравословно.
	— Явно е имал апетит.
	— Изяде всичко и изпи три чаши кафе.
	— Изобщо ли не видяхте пистолета?
	Ели поклати глава.
	— Беше приготвил куфарчето си. Може да е бил вътре, но аз не го видях. Както казах и на другите агенти, дори не знаех, че има пистолет. Мислех, че не обича оръжията. Аз например ги ненавиждам. Когато децата бяха малки, един от съседите ни държеше пистолет в дома си. Веднъж дъщерите ни отидоха да си играят с техните. Съседът ни беше оставил пистолета си зареден и едно от децата му простреля неволно сестра си. Тя почина. Двамата с Уолтър бяхме ужасени. Като си помисля само, че това можеше да се случи с някое от нашите момичета…
	— Разбирам. Сигурен съм, че вече са ви задавали този въпрос, но и аз трябва да ви питам дали тази сутрин съпругът ви не е изглеждал разстроен. Показа ли с поведението си, че нещо не е наред?
	— Не. Имаше някаква среща. Предполагам, че във ФБР. Знам, че работеше по някакъв проект за тях. Целуна ме и тръгна.
	— И не забелязахте нищо необичайно?
	Ели се напрегна леко.
	— Като се замисля сега… не каза, че ще се върне за вечеря. — Тя погледна Декър и добави: — Винаги ми казва, че ще се върне за вечеря. Имам предвид, когато е в града и няма някакъв ангажимент, а аз знаех, че днес няма…
	— Не ви е казал, че ще се върне за вечеря? — попита Декър.
	— Не. Това е дребен жест, но винаги ме е карал да се чувствам добре. Не знам защо чак сега се сетих за това.
	— Имате си достатъчно грижи, госпожо Дабни.
	— Сигурно е предчувствал, че няма да се прибере повече — каза безучастно Ели. — А аз не заподозрях нищо… — В следващия миг тя се изправи рязко. — Боже мой, може би ако се бях… — Щеше да се разплаче всеки момент.
	Богарт пристъпи напред, хвана я за ръка и каза:
	— Не сте могли да направите нищо, за да предотвратите случилото се.
	Декър също се изправи и погледна Богарт. Агентът каза:
	— Госпожо Дабни, знам, че моментът не е подходящ, но се налага да изпратим екип, който да претърси дома ви. Ще постъпим по същия начин и с офиса на съпруга ви.
	Ели не възрази. Кимна, стисна ръката на мъжа си и попита:
	— Знаете ли кога пристига Джулс?
	— Самолетът й каца след час. Ще изпратим хора да я посрещнат и да я доведат направо тук.
	— Благодаря ви — отвърна уморено тя.
	Декър отиде в единия ъгъл на стаята и даде знак на Богарт да го последва.
	— Искам да присъствам на обиските в дома и офиса — прошепна той.
	Богарт кимна.
	— Тод може да остане тук с мен, а ти вземи Алекс, ако искаш. Открихте ли нещо интересно около Бъркшър?
	— Посвещавала е част от времето си на грижи за безнадеждно болни. Всички се изказаха много ласкаво за нея. Но е живяла в апартамент, който определено не може да си позволи със заплатата на заместващ учител. Да не говорим, че там сякаш не е живял никой. Информацията за миналото й е най-много отпреди десет години.
	— Звучи доста странно.
	— Да, необичайно е — съгласи се Декър.
	— Значи подозираш, че Дабни не я е избрал случайно?
	Декър сви рамене.
	— Прекалено рано е да се каже. Но случайна жертва с толкова тайнствена биография? Не знам. Възможно е, но е възможно също така тази тайнственост да ни подскаже защо е била убита.
	— Което означава, че между нея и Дабни има някаква връзка.
	Декър отново сви рамене.
	— Ако парите й са дошли от обезщетение или наследство, може там да се крие връзката, макар да не виждам каква би могла да е. Дали пък не е нещо лично?
	— Госпожа Дабни е сигурна, че съпругът й не е познавал Бъркшър.
	— Но в същото време твърди, че няма представа от бизнеса му. Ако познанството им е било служебно, би могла да не знае.
	— В такъв случай някой в неговия офис трябва да знае — изтъкна Богарт.
	— Да се надяваме.
	Декър погледна Джеймисън и каза:
	— Да вървим.


	„Уолтър Дабни и съдружници“ се намираше в покрайнините на Рестън, Вирджиния. Наоколо имаше много компании, изпълняващи държавни поръчки — от гиганти като „Локхийд Мартин“ до съвсем дребни фирмички. Бизнесът на Дабни не беше толкова мащабен, че да попадне в класацията „Форчън 500“, но още когато Декър и Джеймисън влязоха в ярко осветената рецепция на последния етаж на офис сграда от стомана и стъкло, стана ясно, че компанията му преуспява. Макар и късно, новината бе стигнала до местните и националните новинарски канали и служителите не се бяха прибрали по домовете си. Стояха по коридорите и разговаряха, бледи, объркани, разстроени.
	Декър и Джеймисън се представиха и една млада служителка ги съпроводи до малка заседателна зала. Минута по-късно се появи жена между трийсет и пет и четирийсет. Беше средна на ръст, слаба и стройна, с червеникава коса и очила с правоъгълни рамки върху луничавото лице.
	— Аз съм Фей Томпсън. Съдружник съм в компанията. Вярно… вярно ли е?
	— Боя се, че да — отвърна Декър.
	— А Уолтър…?
	— Още е жив, но прогнозата не е обнадеждаваща — каза Джеймисън.
	— Бихме искали да ви зададем няколко въпроса — продължи Декър.
	— Разбира се, заповядайте. Желаете ли кафе, вода?
	Джеймисън помоли за вода, а Декър за кафе. Томпсън си поръча чай.
	Когато напитките пристигнаха и вратата се затвори, Декър отпи от кафето и каза:
	— Разкажете ни за Уолтър Дабни.
	Джеймисън извади от джоба си малък дигитален рекордер и го постави на масата.
	— Нещо против да запиша разговора?
	Томпсън поклати глава и се облегна назад.
	— Не съм сигурна откъде да започна. Уолтър е страхотен човек. Постъпих във фирмата година след като завърших колеж. Работя тук вече петнайсет години, а преди осем станах съдружник. Уолтър беше чудесен наставник, добър приятел… и един от най-приятните мъже, които някога съм срещала. Не мога да повярвам, че това се е случило.
	— Значи не сте забелязали нищо, което да обясни всичко това? — попита Декър.
	— Кое? Че е застрелял някого на улицата? Не, по никакъв начин. Абсурд!
	— Научихме, че сутринта е отивал на среща в централата на ФБР. Вие знаехте ли?
	— Да. Консултираме Бюрото по няколко проекта. Работим с някои от най-големите изпълнители на държавни поръчки и използваме опита си, за да предоставим на Бюрото възможно най-добрите ресурси, които да му позволят да осъществява дейността си по оптимален начин.
	— Това ми звучи като официална презентация — отбеляза Декър.
	Томпсън го изгледа предизвикателно.
	— Но освен това е самата истина. Ние се ползваме с висока репутация. Много висока репутация.
	— Да разбирам ли, че днес Дабни не е идвал в офиса? — попита Декър.
	— Не, доколкото знам. Официалното работно време започва в осем и половина. Но онези, които имат магнитна карта, могат да идват и да си отиват, когато пожелаят.
	— Ако Дабни е дошъл рано сутринта, охранителната система би трябвало да регистрира използването на картата, нали?
	— Да. Мога да проверя.
	— Благодаря. А вчера беше ли в офиса? — продължи Декър.
	— Да, срещнах се с него. Току-що се бях върнала от командировка в чужбина и трябваше да го запозная с резултатите. Още не съм се възстановила от часовата разлика. А сега и този ужас…
	— От коя държава се върнахте?
	Томпсън се намръщи.
	— Какво общо има пътуването ми с днешната трагедия?
	— Може би нищо. Но въпреки това бих искал да получа по-пълна картина.
	Без да откъсва поглед от него, тя отпи от чая си и каза:
	— От Близкия изток. Не мога да бъда по-конкретна.
	— Дабни работил ли е по проекти, които биха могли да хвърлят някаква светлина върху случилото се?
	— Много се съмнявам. Освен това не мога да навлизам в подробности. Повечето ни проекти са строго секретни. Хората, които работят тук, както и всички съдружници, имат достъп до секретна информация. С какво ниво на класифицирана информация имате право да работите?
	— Не си падам по подобни бюрократични процедури.
	Томпсън повдигна вежди и погледна Джеймисън.
	— Какво друго ви интересува?
	— Как ви се стори Дабни вчера? — попита тя. — Както обикновено? Или разтревожен от нещо?
	— Както обикновено.
	— И не забелязахте нищо подозрително?
	— Какво например?
	— Необичайни фрази — подсказа й Декър. — Възбуда. Разсеяност.
	— Не, нищо подобно.
	— Възможно ли е да е употребил наркотици?
	Изражението на Томпсън се промени.
	— Уолтър?! Изключено! Виждала съм го да пие само вино, и то много рядко.
	— Той ли беше единственият представител на фирмата ви на днешната среща? — продължи с въпросите Декър.
	— Да. Всички ние сме добре запознати с техническата страна на нашия бизнес. Но срещата днес трябваше да е посветена на стратегическото планиране и в нея трябваше да вземат участие високопоставени лица. Уолтър често ходеше сам на подобни срещи, особено когато клиентите ни бяха представени на най-високо ниво.
	— Нещо необичайно в поведението му през последния месец? — попита Джеймисън.
	— Не. Нищо не ми е направило впечатление.
	— Съпругата му сподели, че преди около месец му се е наложило да замине някъде неочаквано. А когато се върнал, не й казал къде е ходил. Според нея след това вече не бил същият.
	Томпсън остана изненадана.
	— Преди около месец? Нямам представа къде е бил. Ако пътуването е било служебно, би трябвало да разполагаме с информация.
	— Ще ви бъдем благодарни, ако проверите — каза Джеймисън.
	— Разбира се. — Тя извади телефона си и написа съобщение. — Готово. Ще се свържа с вас веднага щом получа отговор.
	Декър стана и обиколи стаята, а Томпсън го проследи с поглед.
	— Фирмата ви очевидно процъфтява — отбеляза той.
	— Работим усилено и, да, резултатите са добри… много добри. Току-що сключихме два големи договора, които ще удвоят оборота ни спрямо миналогодишния.
	Той я погледна и попита:
	— Какво ще се случи с фирмата след смъртта на Дабни?
	Томпсън се поколеба.
	— Ние сме дружество с ограничена отговорност, но Уолтър е най-големият акционер, контролният пакет е негов. Не се съмнявам, че има документи, които предвиждат как да се действа след… след смъртта му, но не съм наясно. Предполагам, че колегите от юридическия отдел знаят.
	— Бихме искали да видим тези документи — каза Декър.
	— Какво общо имат те с онова, което Уолтър е направил? — попита Томпсън.
	— Имат общо, докато не докажем, че нямат — отвърна Декър.
	Телефонът му изпиука, той прочете съобщението на дисплея и кимна на Джеймисън. Тя стана и взе рекордера.
	— Благодарим ви, госпожо Томпсън. Ще се свържем с вас.
	— И не забравяйте да проверите дали Дабни е идвал тук тази сутрин — каза Декър.
	— Имам отлична памет, агент Декър — отвърна напрегнато тя.
	— Аз също — каза той. — Така че и аз няма да забравя. Двамата с Джеймисън излязоха навън и тръгнаха към асансьора.
	— Какво има? — попита Джеймисън.
	— Дабни е починал току-що.
	— О, боже! Но… предполагам, че това не бива да ни изненадва.
	— Дошъл е в съзнание, преди да умре.
	— Казал ли е нещо? — попита развълнувано тя.
	— Да.
	— _Какво?_ — Джеймисън не криеше нетърпението си.
	— Няколко думи, които никой в стаята не е разбрал.
	— Бълнуване? Заради мозъчната травма?
	— Аз самият съм преживял мозъчна травма и ще ти кажа, че това, което някой смята за бълнуване, може да е истинско откровение за друг.


>	8

	Дванайсет пъти. Декър бе прослушал дванайсет пъти записа с последните думи на Уолтър Дабни и не бе схванал нищо от тях. Те не бяха откровение. Нямаха никакъв смисъл.
	Той седеше в една заседателна зала в Хувър Билдинг и се взираше в рекордера. Срещу него седяха Джеймисън и Милиган.
	Милиган бе разхлабил вратовръзката си и гледаше вяло, прегърбен на стола си.
	— Може да слушаш този запис непрекъснато през следващите десет години и пак да не разбереш нищо — каза той. — Човекът си е пръснал мозъка. Част от него е липсвала и не е бил в състояние да разсъждава. Няма смисъл да продължаваш.
	— Жена му беше ли там? — попита Декър.
	— Да. До самия край.
	— И тя ли не разбра нищо? Може това да са думи, които само тя да успее да разтълкува. Нещо много лично.
	— Когато Дабни заговори, жена му заплака толкова силно, че ми е трудно да преценя дали изобщо чу нещо. Веднага след това той умря. Наложи се да обработим записа и да филтрираме риданията й.
	— А когато се успокои? — настоя Декър. — Пак ли нищо?
	— Мисля, че очакваше мъжът й да се изправи в леглото и да започне да й говори — отвърна Милиган. — А той просто спря да диша. Апаратурата полудя, в стаята нахълта спешен екип, който се опита да го съживи, но напразно. Човекът си отиде.
	В залата влезе Рос Богарт и седна срещу Декър.
	— Някакви идеи? — попита той.
	— За момента жертвата ми се струва далеч по-интересна от убиеца — отвърна Декър. — Бъркшър е живяла в апартамент за милиони долари и е притежавала кола за сто бона, която почти не е карала. А единственият ни известен доход е учителската й заплата. На всичкото отгоре не разполагаме с никаква информация за нея, която да е на повече от десет години.
	— Спомена го и преди. Невероятно изглежда тя да е била случайна жертва.
	— Може да си е сменила името — предположи Джеймисън. — И това да е причината да не откриваме постара информация за нея.
	— Мисля, че Бъркшър наистина си е сменила името — каза Декър. — Важният въпрос е защо го е направила.
	— Преди време ти предположи, че родителите на Мелвин Марс са били включени в Програмата за защита на свидетели — каза Богарт. — Може Бъркшър да участва в нея.
	— Трябва да разберем дали е така. Ако е имала друга самоличност навремето, може тогава да е била свързана с Дабни. И това да обясни смъртта й.
	— Ще възложа на някого да провери — отвърна Богарт, стана и напусна стаята.
	Джеймисън се обърна към Милиган:
	— Доколкото разбрах, екипът ни е прехвърлен официално от Куонтико към вашингтонския офис.
	— Точно така.
	Декър откъсна поглед от рекордера и попита учудено Милиган.
	— Прехвърлили са ни във Вашингтон?
	— След като вече не работим по стари случаи, логично е да ни прехвърлят във Вашингтон. Това е един вид повишение — обясни Милиган. — Шефовете са оценили по достойнство работата, която сме свършили до момента.
	— Чакай малко — възкликна Декър. — Това означава ли, че вече не можем да живеем в Куонтико?
	— Едва ли ще искаш да пътуваш всеки ден — отвърна Милиган. — Магистралата е доста натоварена. Аз бях късметлия, защото живея в Спрингфийлд и всеки ден пътувах срещу обичайния трафик, но сега ще се влача като охлюв с всички, които отиват на север. Рос си живее във Вашингтон, неговата е лесна.
	— Но аз няма къде да живея — каза Декър.
	— Звучи забавно от твоята уста — обади се Джеймисън.
	— Какво му е забавното? — попита рязко Декър.
	— Щях да ти кажа по-късно, когато моментът ми се стореше подходящ. Но пък ето че стана въпрос…
	— Алекс, какво имаш предвид, по дяволите? — попита Декър, очевидно подразнен.
	— Добре, не се разстройвай.
	— Вече съм разстроен.
	— В интерес на истината, приех още една работа в допълнение към тази…
	Милиган се усмихна.
	— Нима работата за ФБР не ти се струва достатъчно натоварваща?
	— Друга работа? — попита Декър.
	— Има една сграда в Анакостия…
	— Сграда? — възкликна Декър.
	— Добре, за да сложа край на всички спекулации, ще призная, че през последните два месеца търсех сграда в лошо състояние, която се нуждае от ремонт. И открих идеалната.
	— Търсила си сграда? — попита Декър, който нищо не разбираше. — На мен не ми трябва никаква сграда. Достатъчна ми е една стая. И то малка. Защо изобщо си търсила сграда?
	— За инвестиция. А и за да направя нещо добро.
	— И ни го казваш чак сега?
	— Щях да ви го кажа съвсем скоро. Неотдавна избрахме мястото.
	— _Избрахте?_ Кои сте _вие_?
	— Всъщност той го избра.
	— За кого говориш? — попита Милиган.
	— Чакай малко — каза Декър. — Ти нямаш толкова пари, че да инвестираш в сграда. Все се оплакваш, че не можеш да си позволиш дори бензин за колата…
	— Благодаря, че сподели проблемите ми на всеослушание — отвърна Джеймисън и погледна смутено Милиган. — Аз съм само негов представител.
	— Чий представител? — настоя Милиган.
	Изражението на Декър омекна, когато се сети за какво става въпрос.
	— На Мелвин, нали?
	— Мелвин? — попита Милиган. — Мелвин Марс?
	Декър впери поглед в Джеймисън.
	— Той е купил сградата, нали? С част от парите, които получи като обезщетение от държавата.
	Джеймисън кимна.
	— Да, той я купи. Но след като аз намерих подходящата сграда.
	— И кога се случи всичко това? — поинтересува се Милиган.
	— Сега Мелвин има много пари, а не знае какво да ги прави. Предложих му вариант, при който хем да помогне на хората, хем да спечели, а той искаше да направи тъкмо това.
	— И как купуването на сграда ще помогне на хората? — попита Милиган.
	— Ами… сградата има… наематели. И те плащат наем.
	— И какво? Жена ми и аз също плащаме наем — отвърна агентът. — И то немалък.
	— Това място е по-различно. Купихме го изгодно и макар да се нуждае от известен ремонт, можем да си позволим да искаме наеми, които хора с ограничени средства да са в състояние да плащат.
	— Нещо като общински жилища с ниски наеми? — каза Милиган.
	— Горе-долу, но законът не задължава Мелвин да го прави. Той може да си го позволи, защото целта му не е да си докара доходи като на останалите рентиери. Мелвин очаква да получи разумна възвръщаемост на инвестицията, а хора, които в противен случай не биха имали къде да живеят, ще получат жилище. И двете страни печелят.
	— Добре, това място си има наематели — каза Декър. — Но аз къде ще живея?
	— На последния етаж. Ще разполагаш със собствена стая. Аз също. Ще имаме и баня. А също и кабинет, и голяма кухня. Апартаментът е доста просторен.
	Декър се взря мълчаливо в нея.
	— Нямах представа, че ще се местим от Куонтико във Вашингтон — побърза да добави Джеймисън, — но винаги съм смятала, че някой ден ще живеем тук. А така ще избегнем най-натоварения трафик.
	— Искаш да кажеш, че ще живеем заедно? — попита бавно Декър, който очевидно не бе чул последните й думи.
	— Е, няма да живеем заедно. Ще бъдем съквартиранти. Като в колежа.
	— Съквартирантът ми в колежа беше нападател от нашия отбор, в сравнение, с когото изглеждах дребен — отвърна Декър. — Беше голям мърляч, но беше момче.
	— Съжалявам, аз съм момиче, но пък мога да готвя! Какво ще кажеш?
	— Можеш да готвиш? — попита недоверчиво Декър.
	— Е, малко.
	Той продължи да я пронизва с поглед.
	— Мога да приготвя на микровълнова почти всичко — заяви тя.
	Декър затвори очи и не каза нито дума.
	Джеймисън се обърна към Милиган.
	— А най-хубавото е, че Мелвин ще позволи на Еймъс и на мен да живеем, без да плащаме наем. В замяна на това трябва да се грижим за сградата в допълнение към работата ни във ФБР.
	Декър отвори очи и заяви категорично:
	— Аз няма да се грижа за никаква сграда. Дори не знам дали искам да бъдем съквартиранти. Това са твърде много промени за толкова кратко време — добави обиден той.
	— Но аз вече казах, че ще се грижим за сградата, Декър. Обещах на Мелвин.
	— Ами грижи се тогава. На мен една работа ми стига.
	Тя го изгледа изпитателно.
	— Добре, щом искаш да живееш сам, твоя воля. Не забравяй обаче, че Вашингтон се нарежда сред градовете с най-високи цени на имотите в цялата страна. Освен това ти нямаш кола, което означава, че не можеш да живееш извън града и да пътуваш всеки ден до работата си. Нищо чудно да се наложи да изтеглиш кредит, за да си позволиш наема. Само казвам.
	Декър продължи да я гледа.
	— Виж — отвърна Джеймисън, — аз ще се оправям с наемателите, става ли? И с всичко останало. Няма да се наложи да правиш нищо.
	— Декър, това ми звучи като предложение, което не можеш да откажеш — обади се Милиган.
	Декър помълча, а накрая попита:
	— Мога ли поне да видя мястото, преди да взема решение?
	— Разбира се. Още сега, ако искаш. Сигурна съм, че ще ти хареса. Много е очарователно.
	— Това да не би да е кодова дума, която означава, че се нуждае от сериозен ремонт? — попита Декър.
	— Само от малко боя и грижи — призна тя. — Но Мелвин каза, че мога да наема фирма, която да направи козметичен ремонт.
	Декър отново впери поглед в нея.
	— Това ли е всичко, което криеш от мен?
	— Не се сещам за друго — отвърна Джеймисън, като избягваше погледа му.
	— Подобен отговор не спомага за установяването на доверие — отбеляза мрачно той.


>	9

	Декър се взираше в озарената от лунна светлина сграда.
	Джеймисън стоеше до него и го наблюдаваше внимателно. Когато Декър най-после се обърна към нея, видя, че е забила поглед в земята.
	— Виждаш ли, всичко е точно както ти го описах — подсмихна се тя.
	— И още как — отвърна напрегнато той.
	Навремето постройката явно бе представлявала тухлен склад с огромни прозорци, който впоследствие е бил разделен на апартаменти. Декър си пое дълбок дъх. Усети влажния полъх от близката река Анакостия. От едната страна на склада се издигаше изоставена сграда, от другата — някаква съборетина. Отсреща имаше редица занемарени къщи, които бяха поне на сто години и изглеждаха необитаеми.
	По паркинга пред бившия склад имаше повече пукнатини, отколкото асфалт. Целият бе обрасъл в плевели. Старата телена ограда, която някога бе заобикаляла сградата, сега бе разкъсана и съборена на места, а вратата липсваше; от нея бяха останали само ръждиви панти. На паркинга бяха спрели няколко автомобила. Най-новият бе поне на двайсет години. Две от другите коли имаха счупени прозорци, покрити с найлонови торбички и тиксо.
	— Мелвин виждал ли е това място? — попита Декър.
	— Виждал е снимки. Помоли ме да потърся и аз се съгласих. И открих това.
	Той я погледна.
	— И колко време ти отне търсенето?
	— Мелвин не искаше да купува имот в някой скъп квартал, въпреки че може да си го позволи. Той държеше да е някоя сграда, която да реновира и да превърне в място за пример. Наемът е по-нисък от средния. Всички, които живеят тук, работят. Някои дори на две-три места. Работят усилено и се опитват да осигурят по-добър живот на себе си и своите семейства. Наблизо неотдавна са отворили врати доста ресторантчета, както и малки семейни магазини. Има църкви, има паркове и…
	Гласът й заглъхна, тъй като Декър не реагира по никакъв начин.
	— Какво мислиш? — попита след малко Джеймисън. — Знам, че мястото не е Тадж Махал.
	— Живях в кашон на паркинга на „Уол март“, а после в мотелска стая. Устройва ме, стига да има тоалетна.
	— Съгласен си? — попита напрегнато тя. — Нямаш нищо против?
	— Колко са наемателите?
	— Заети са петнайсет апартамента. Двама живеят сами, останалите имат семейства.
	— Значи си се срещала с тях?
	— Да. Не бих могла да дам на Мелвин препоръка, без да проуча и сградата, и хората, които я обитават. Той иска да направи нещо добро с парите си, а аз не бих го поставила в ситуация, в която да изгуби инвестицията си. Сградата е солидна, има потенциал. Когато приключим с ремонта, ще стане направо чудесна. Знам, че кварталът изглежда западнал, но започва да се съвзема. Вече споменах, че се отварят ресторанти, част от старите сгради се реновират. Тук се случват хубави неща…
	— А после наемите ще скочат, данъците също и хората, на които се опитвате да помогнете, няма да могат да си ги позволят.
	— Нашите наеми няма да скочат. Освен това сключихме споразумение с местните власти. Те предоставиха на Мелвин определени данъчни облекчения, за да продължи да помага на нуждаещите се.
	— Споразумение с общината? Данъчни облекчения? Кога успя да се справиш с всичко това?
	— В свободното си време. Когато се запознахме, работех като журналистка, но винаги съм искала да се занимавам точно с такива проекти.
	Декър кимна и отново погледна сградата.
	— И къде ще живеем?
	— Както казах, на последния етаж. Гледката е страхотна. И апартаментът е напълно готов.
	— Обзаведен ли е, или ще трябва ние да купим мебелите?
	— Позволих си да подбера някои неща. Ако не ти харесат, винаги можем да ги сменим.
	— Има ли къде да се седи и къде да се спи?
	— Да.
	— В такъв случай ме устройва.
	— Искаш ли да влезем?
	Декър направи жест, с който подкани Джеймисън да поеме ролята на домакиня. Тя въведе кода в панела до вратата и я отвори. Декър я последва до подножието на стълбите.
	— Ще трябва да се качим пеша — каза тя. — Няма асансьор.
	Изкачиха шест етажа и се озоваха пред врата, която Джеймисън отключи, докато Декър се подпираше на стената в опит да възстанови дишането си. Тя го погледна и отбеляза:
	— Мислех, че тренираш.
	— Току-що направих една тренировка.
	Декър прекрачи прага и замръзна на място. Таваните бяха високи поне шест метра, а металните греди на покрива, както и бетонните колони, които поддържаха цялата конструкция, стояха оголени. И гредите, и колоните бяха боядисани в черно. Помещението бе просторно, с голям кът за сядане, обърнат към петметрови прозорци, и модерна кухня с уреди от неръждаема стомана и гранитни плотове. Имаше и две големи спални, всяка със самостоятелна баня. В другия край на коридора се намираше кабинет с бюро, библиотеки и прозорец с дървени капаци. На бюрото бе оставен лаптоп.
	— Това е твоят кабинет. Моят е до него. А там има джакузи — добави Джеймисън и посочи вратата вляво. — Плюс сауна. Още не съм ги пробвала. Дори не съм сигурна, че работят.
	— По дяволите, Джеймисън! Останах със съвсем друга представа, когато описа мястото и спомена, че се нуждае от малко ремонт и грижи. Определено не очаквах това!
	Тя го погледна гузно.
	— Това е апартаментът на предишния собственик на сградата. Вложил е всичките си пари в него, затова е минал доста тънко на другите места. Останалите апартаменти не изглеждат по този начин.
	— Какво е станало с него?
	Въпросът му притесни Джеймисън.
	— Предпочитам да не казвам.
	— И защо?
	— Ами… така.
	— Алекс!
	— Добре, задлъжнял на някакъв наркопласьор и онзи го гръмнал на паркинга.
	— И е мъртъв?
	— Ами, да, мисля, че се подразбира.
	Декър се огледа.
	— И е използвал парите, които е трябвало да плати на дилъра, за да обзаведе апартамента?
	— Не е ясно. Но няма за какво да се притесняваш. Ние не дължим нищо на този дилър.
	— Това означава ли, че не са го хванали?
	— Полицията арестувала заподозрян, но не открила свидетели или доказателства и се наложило да го пуснат. Сградата фалирала и Мелвин я купи. В интерес на истината, беше изгодна сделка. Изглежда, не е имало други кандидати.
	— Не се учудвам — отвърна Декър.
	— Харесва ти, нали?
	— Да, харесва ми. Същински дворец е в сравнение с онова, с което съм свикнал.
	— Моят багаж е вече тук. Ти можеш да се пренесеш, когато пожелаеш.
	— Всичките ми неща се побират в една чанта, затова ще стане бързо и лесно.
	Джеймисън протегна ръка.
	— Добре дошъл в новия ни дом, съквартиранте.
	Преди да стисне дланта й, Декър каза:
	— Да сложим още няколко ключалки на вратата.


>	10

	Когато Декър се събуди на следващата сутрин, примигна объркано и огледа непознатото място, на което се намираше.
	Всъщност то вече не бе непознато, а просто ново. Сграда с апартаменти под наем. Стабилна постройка, а не кашон на паркинг. Но вървеше в комплект с наематели. А може би и с ядосан наркодилър, който се спотайваше наоколо. Късно снощи бяха докарали от Куонтико оскъдния му багаж. На Декър му трябваха точно пет минути, за да разопакова и подреди вещите си.
	Той стана от леглото. Отиде до прозореца и погледна навън. Още беше тъмно, но слънцето щеше да изгрее скоро. Видя нисък жилав мъж и малко момче да излизат от сградата и да се отправят към кола, чийто счупен заден прозорец беше покрит с найлон. Мъжът бе облечен с джинси, работни обувки и суичър, а на главата си носеше предпазна каска. Хлапето бе преметнало голяма чанта през рамо. Потеглиха сред черен облак дим, бълващ от ауспуха.
	Надолу по пътя, който минаваше успоредно на паркинга, вървяха двама души, мъж и жена, които се олюляваха под светлината на уличните лампи. Не приличаха на бездомници, но опитното око на Декър прецени, че съвсем скоро могат да се озоват на улицата. Мъжът удари жената по слепоочието и тя падна, а той продължи напред. Не след дълго жената се изправи с усилие и го последва. Тя извади нещо от джоба си, поднесе ръка към устата си и го глътна, каквото и да бе то.
	Декър ги проследи, докато се скриха от погледа му, след което влезе в банята, взе душ и се облече. Още нямаше седем сутринта. Тръгна по коридора, влезе в кухнята и си приготви кафе и купичка овесени ядки. Бе минал покрай стаята на Джеймисън и бе чул тихото й похъркване през открехнатата врата.
	Той седна, изпи кафето и изяде закуската си почти без да откъсва поглед от прозореца, зад който се развиделяваше.
	Бе изминал дълъг път от предишния си дом… от предишния си живот в Бърлингтън, Охайо, където бе изгубил семейството си, работата си, къщата си.
	Бе отмъстил за убийството на дъщеря си, жена си и нейния брат. Но това не бе облекчило болката. Времето не бе изцелило раните му. Уникалният му ум не се влияеше от времето. Всичко, което бе преживял някога, бе толкова свежо в паметта му, както в момента, в който се бе случило.
	Това бе огромният недостатък на абсолютната памет. Толкова много неща искаше да забрави. А не можеше.
	Но това не бе всичко.
	Декър вече не беше същият човек. Знаеше, че прави неща, които дразнят околните. Например напускаше внезапно стаята. Или се затваряше в себе си и не отговаряше на въпросите. Просто не проявяваше толкова състрадание, не споделяше и не разбираше толкова чувствата на другите, колкото те очакваха от него. И колкото сам би искал.
	Потри глава. Нещо в мозъка му се беше променило. А това означаваше, че и той се е променил заедно с него.
	Декър остави мръсните съдове в миялната, седна отново и се замисли върху случая.
	Бъркшър беше жертвата, а Дабни — убиецът.
	Бъркшър имаше неясно минало. Възможно ли бе отговорът да се крие там?
	Замисли се за изстрелите. Върна лентата кадър по кадър, за да потърси нещо, което да го насочи в правилната посока.
	Бяха проследили движенията на Дабни същата сутрин. Бе взел кола на „Юбер“ от дома си в Маклийн до кафене, близо до централата на ФБР. От там бе тръгнал пеша и бе убил Бъркшър пред Хувър Билдинг.
	Кадрите се завъртяха в главата му и той откри първото несъответствие.
	Декър обичаше несъответствията. Те го отвеждаха на пътя към истината или най-малкото му показваха вярната посока. А в момента той отчаяно се нуждаеше от следа, която да му покаже вярната посока.
	Ели Дабни бе казала на Декър, че е приготвила закуска на мъжа си. Яйца с бекон, печени картофи, препечени филийки… Дабни изял всичко. И изпил три чаши кафе.
	Защо тогава се бе отбил в онова кафене на път за ФБР?
	Може да бе случайност. Или приумица. Може да бе решил да убие малко време преди срещата. Или да изпие набързо още едно кафе, докато преглежда бележките си.
	Но защо да го прави, след като е знаел, че няма да стигне до въпросната среща? Едва ли бе очаквал да застреля някого посред бял ден пред очите на куп свидетели, след което да влезе в Хувър Билдинг, сякаш нищо не се е случило. Онова, което бе направил, не беше резултат от моментно хрумване след излизането от кафенето. Дабни предварително бе сложил пистолета в куфарчето си. Криминалистите бяха открили там следи от оръжейна смазка.
	Декър реши, че трябва да отиде в кафенето и да открие някой, който е видял Дабни. Може да се бе срещнал с някого там. Бяха проверили телефонните му разговори. Не бе звънял на никого, не бе изпращач нито съобщения, нито имейли.
	Дали причината бе решението му да извърши убийство? И необходимостта да събере кураж, за да осъществи плана си? Но ако той наистина бе познавал Бъркшър, как бе разбрал къде ще е тя в този час? От ФБР вече бяха потвърдили, че убитата не се е обаждала в централата и не е имала уговорена среща с никого. Това обаче не изключваше възможността да отиде във ФБР без уговорка. И да сподели нещо с федералните агенти.
	А Дабни й бе попречил да го направи. Интересна теория.
	Възможно бе Бъркшър изобщо да не е отивала във ФБР, а просто да е минавала оттам на път за другаде.
	Много възможности, а нищо сигурно. Но така започваха повечето случаи. Истината винаги се крие дълбоко под повърхността, помисли си Декър. И трябва да преодолееш куп препятствия, за да стигнеш до нея.
	Вдигна поглед и видя сънената Джеймисън, облечена с шорти и тениска с щампа на „U2“ да го наблюдава внимателно.
	— Рано си станал — отбеляза тя с дрезгав глас.
	— Винаги ставам рано. Скоро ще се увериш, след като сме съквартиранти.
	Тя отиде до кафе машината и сложи чашата си под нея. Натисна копчето, облегна се на кухненския плот и попита уморено:
	— През нощта да са ти хрумнали някакви брилянтни идеи?
	— Очевидно Дабни е закусил два пъти. Бих искал да разбера защо.
	— Добре.
	Кафе машината изпиука и Джеймисън взе кафето си, добави захар и сметана и отпи глътка.
	— Тази сутрин ще претърсят къщата на Дабни — каза тя.
	Декър барабанеше с пръсти по масата. Не каза нито дума.
	— Разбрах, че част от децата ще бъдат там — добави Джеймисън.
	— Бащата и момченцето.
	— Какво? — възкликна объркано тя. — Дабни има четири големи дъщери.
	— Колата с найлон вместо стъкло. Там, на паркинга. Сивият нисан.
	— А! Какво за тях?
	— Кои са те?
	— Томас Амая и единайсетгодишният му син Дани.
	— Дани ходи ли на училище?
	— Да. Видя ли ги?
	— Излязоха преди шест.
	— Томас го кара до училището. Имат занималня за деца, чиито родители отиват рано на работа. Томас е строителен работник и трябва да е на обекта в шест и половина.
	— А майката?
	— Доколкото знам, Томас и Дани живеят сами.
	— Как разбра всичко това?
	— Казах ти, че съм се срещала с всички наематели. Исках да се запозная с тях, след като Мелвин купи сградата. Трябваше да ги уверя, че всичко ще бъде наред. Че няма да ги изгоним или да вдигнем наема. Прекарах известно време с Томас и Дани. Томас се е посветил на сина си, който е много умен. И рисува много хубаво. Видях някои негови рисунки. Има дарба.
	— И всички наематели ли са толкова симпатични?
	— Ами… това е относително понятие.
	— В такъв случай ми дай относителен отговор.
	— Някои са по-симпатични от другите. Предвид местата, от които идват. Има хора с всякакъв цвят на кожата и не съм сигурна дали всички са влезли законно в страната. Аз съм една бяла жена, която чука на вратата им, за да ги уведоми, че анонимен инвеститор е купил сградата и ме е назначил за домоуправител. Разбира се, че ще ме гледат с подозрение.
	Декър въздъхна.
	— Вече сме две хиляди и седемнайсета година, а нямам това чувство. Когато бях малък, имаше куп телевизионни предавания за бъдещето. Хората се опитваха да си представят как ще изглежда то. Роботи, които чистят къщите, летящи коли, с които родителите ходят на работа. А вместо тях получихме… това.
	— На мен ли обясняваш тези неща, Декър? Виж, Мелвин обеща да дойде скоро, да се запознае с хората, да огледа сградата.
	Декър се изправи.
	— Ще се радвам да го видя отново.
	— Вие двамата си допадате.
	— Той е най-добрият ми приятел.
	Джеймисън се намръщи леко при този коментар, но не каза нищо.
	Телефонът на Декър иззвъня. Беше Богарт. Декър го изслуша и затвори.
	— Промяна на плана. Богарт иска да отидем в моргата.
	— Защо?
	— Току-що са приключили с аутопсията на Дабни. — Добре, но ние знаем от какво е умрял. Застрелял се е.
	— Да, но има още нещо.
	— Какво?
	— Изглежда, че е бил мъртъв, когато се е застрелял.


>	11

	Същата съдебна лекарка, доктор Лин Уейнрайт, вдигна поглед към Декър, който оглеждаше трупа. На гърдите на Уолтър Дабни се виждаше стандартният V-образен разрез.
	Богарт стоеше до Декър, а малко по-назад бе застанала Джеймисън, която избягваше да гледа към масата за аутопсии.
	До неотдавна този мъж бе преуспяващ бизнесмен с чудесно семейство. Сега се бе превърнал в обезобразена плът, положена на металната маса.
	— Сигурна ли сте? — попита Богарт.
	Уейнрайт взе една рентгенова снимка и я постави на светлинното табло, окачено на стената. Посочи някакъв тъмен участък.
	— Ето. Масивен мозъчен тумор, който не може да се оперира заради местоположението му и пораженията, които е нанесъл на жизненоважни участъци. Вече бях направила рентгеновите снимки и бях разбрала, че нещо не е наред, но когато извадих мозъка, не можах да повярвам колко тежко е било положението в действителност.
	— Колко време му е оставало? — попита Декър.
	Доктор Уейнрайт се замисли.
	— Би трябвало да потърсим второ мнение, но приблизителна ми е преценка е шест месеца и дори по-малко. Най-вероятно по-малко. Освен това тук е имал аневризма, която е можела да се спука всеки момент — добави тя и посочи друго петно на рентгеновата снимка. — Дори съм изненадана, че Дабни е бил толкова жизнен.
	— Може би е имал за какво да живее — отвърна Декър. — Имал е цел. Например да убие Ан Бъркшър.
	— Наистина ли го вярваш? — попита рязко Богарт.
	— Смятате ли, че съпругата му е знаела? — обади се Джеймисън. — За тумора?
	— Съмнявам се — отвърна Богарт. — Иначе би трябвало да го спомене.
	— Нищо чудно това да е причината за изненадващото пътуване, което Дабни е предприел преди месец — каза Декър. — Отишъл е да се изследва и да му поставят диагноза. — Той се обърна към Уейнрайт и попита: — Възможно ли е да не е знаел за тумора?
	— Всичко е възможно — отвърна предпазливо тя. — Но все пак би трябвало да има някакви симптоми. Например влошени моторни функции. Проблеми в мисловния процес. Мисля, че човек като него — богат, образован, вероятно с добра здравна застраховка — би трябвало да се е консултирал с лекар. Един най-обикновен магнитнорезонансен томограф би потвърдил наличието на тумор. А други изследвания биха показали, че е злокачествен.
	— Питам се защо ли никой от колегите му не е забелязал нищо нередно — зачуди се на глас Богарт. — Те са прекарвали доста време с него.
	— Същото се отнася и до съпругата му — каза Джеймисън.
	— При подобно онкологично заболяване — обясни доктор Уейнрайт — краят настъпва много бързо. Дабни обаче би могъл да работи както обикновено, до определен момент, разбира се, преди туморът да нанесе прекалено големи поражения. Но ако съдя по мозъка му, краят е щял да настъпи съвсем скоро.
	— Това означава ли, че е бил в състояние да скрие болестта от семейството, приятелите, колегите си? — попита Декър.
	— Всичко е възможно. Нищо чудно да е вземал медикаменти, които са му помагали.
	— Ако изследваме кръвта му, ще открием ли следи от лекарства? — попита Богарт.
	— Вече изпратих проби за анализ — отвърна доктор Уейнрайт.
	Декър сведе поглед към тялото.
	— След като Дабни и бездруго е бил на крачка от смъртта, самоубийството му ми се струва по-логично. Спестил е и на себе си, и на семейството си месеци, изпълнени със страдание. Но това не обяснява защо е убил Бъркшър.
	— Честно казано, мисля, че семейството му би предпочело месеците, в които баща им да гасне бавно, пред случилото се вчера — възрази Джеймисън.
	— А това означава, че е имал основателна причина да убие Бъркшър. Трябва само да я открием — не й остана длъжен Декър и се запъти към вратата.
	— Къде отиваш? — извика Джеймисън.
	— Да си взема кафе.


	Кафенето, в което Дабни се бе отбил, преди да убие Бъркшър, се намираше малко по-надолу по улицата. Беше заведение от известна верига и помещението бе просторно, добре осветено, обзаведено с удобни столове и маси, на които клиентите да могат да работят. Покрай стените бяха наредени зарядни за телефони и таблети.
	Декър и Джеймисън се насочиха право към барплота. Богарт бе останал да поговори още малко с доктор Уейнрайт и да проведе няколко телефонни разговора. Декър извади значката си от ФБР и се представи на момичето зад бара. Беше двайсетинагодишно, с вързана на тила кестенява коса, бял панталон и черна блуза с емблемата на кафенето. Носеше очила с кръгли рамки.
	След като си поръча кафе, Декър попита:
	— Бяхте ли на работа вчера?
	Момичето кимна.
	Декър вдигна пред себе си снимка на Уолтър Дабни.
	— Уличните камери потвърждават, че той е влязъл в това заведение в десет сутринта и си е тръгнал петдесет минути по-късно.
	— Това ли е онзи, който застреля жената? Гледах го по новините.
	— Той е. Видяхте ли го тук? Вие ли го обслужихте?
	— Да, и на двата въпроса.
	— Какво си поръча?
	Тя се замисли за миг.
	— Чай и кифличка с къпиново сладко. Така мисля… Но по това време имам много поръчки.
	— Как ви се стори? Изглеждаше ли нервен?
	— Не особено, не. Изглеждаше… съвсем нормално.
	— Къде седна?
	Тя посочи една маса до прозореца.
	Декър огледа кафенето и запамети разположението на всяка маса.
	— Заведението пълно ли беше?
	— Не, сутрешният час пик вече беше отминал. Мисля, че само две други маси бяха заети.
	— Кои?
	Тя му ги посочи. И двете бяха близо до бара.
	— Забелязахте ли дали някой клиент сяда до него? Или го заговаря?
	— Бях доста заета… трябваше да направя инвентаризация на някои неща. Спомням си, че го погледнах веднъж. Седеше сам и гледаше през прозореца.
	— Възможно ли е някой ваш колега да е видял нещо?
	— Били също беше на работа вчера, но днес почива. Той може да е забелязал нещо. Били почистваше масите.
	Джеймисън й връчи две визитки.
	— Предайте на Били да ни се обади. Ако вие си спомните нещо, също ни звъннете.
	Докато тя говореше, Декър се разположи на масата, на която бе седял Дабни.
	— На този стол? — попита той.
	— Не, на онзи вляво от вас — каза момичето.
	Декър се премести на съседния стол и вдигна поглед към Джеймисън, която вървеше към него, за да седне на мястото, което той бе освободил току-що.
	— Какво смяташ?
	Той погледна през прозореца. От мястото му се виждаше Хувър Билдинг. И будката на охраната. Вътре имаше някой, но Декър не можете да види дали това е същият охранител.
	— Заведението е било почти празно и Дабни е можел да избере, която си иска маса. Оттук сградата на ФБР се вижда най-добре. Дали е седнал тук, за да наблюдава? Или за да се срещне с някого? Или поради някаква друга причина?
	— И как ще разберем коя точно?
	— Ще продължим да задаваме въпроси.
	Телефонът на Декър звънна. Той се заслуша и след малко каза:
	— Идваме веднага. — Затвори и се обърна към Джеймисън. — Беше Богарт. Джулс, дъщерята на Дабни, иска да ни каже нещо.
	— Какво?
	— Нещо, което баща й споделил с нея преди седмица.


>	12

	Уолтър Дабни наистина се бе справял добре. Повече от добре.
	Декър стоеше, заобиколен от доказателства за това.
	Домът му в Маклийн струваше поне четири-пет милиона долара. Парцелът беше огромен и за него се грижеха професионални градинари. Дори в момента бяха отвън и подрязваха храстите, косяха моравата, чистеха и оформяха лехите. Друг екип се грижеше за отопляемия басейн с олимпийски размери. А край басейна имаше помощно помещение, което бе колкото стандартна къща. Поддръжката на този имот със сигурност струваше повече от заплатата на Декър във ФБР.
	Той откъсна поглед от прозореца и се обърна към Джулс Дабни. Тя беше интересна комбинация от двамата си родители. Висока и атлетична като майка си, но с широкото чело и бледозелените очи на баща си. Русата й права коса покриваше раменете.
	Жестовете й бяха резки и делови. Джулс не бе проляла нито една сълза след пристигането на Декър и останалите. Майка й, уведоми ги тя, е в спалнята си, натъпкана с приспивателни.
	С други думи: тя няма да разговаря с вас.
	Декър мигом определи Джулс като жена, която държи да контролира нещата в детайли и е в състояние да се справи и в най-трудната ситуация. Не знаеше само дали тя ще подпомогне, или ще възпрепятства разследването.
	Бяха в библиотеката; трите стени, заети от книги, красноречиво свидетелстваха за предназначението на тази стая. Богарт се бе разположил на удобен кожен стол, Джеймисън седеше на малко канапе, а Джулс — на фотьойл с висока извита облегалка. Декър стоеше прав по средата на стаята.
	— Разбирам колко е труден моментът за вас, госпожице Дабни — започна Богарт.
	Тя махна с ръка.
	— Не бих го нарекла труден, а по-скоро ужасен. Но трябва да го превъзмогнем и ще го направим.
	— Откъде пристигнахте? — попита я Декър.
	Тя го изгледа учудено, сякаш не разбираше защо й задава подобен въпрос.
	— От Палм Бийч, защо?
	— Какво правите там?
	Джулс се намръщи.
	— Имали някакво значение?
	— Трудно ми е да преценя, преди да отговорите.
	Тя присви устни, но отговори:
	— Притежавам собствена компания. Извършвам консултации в областта на здравеопазването.
	— Предполагам, че Флорида е подходящо място за това — каза Джеймисън. — Предвид многобройното възрастно население.
	— Повечето от тях ползват държавни програми за здравно осигуряване, но има и доста богати хора, които разполагат с допълнителни здравни застраховки. Здравеопазването е сложна материя, не всеки успява да се ориентира в нея. Консултираме и фирми. Всъщност по-голямата част от приходите ни идва именно от тях. Имаме двайсетина служители и отбелязваме двуцифрен ръст всяка година.
	— Впечатляващо — каза Декър. — Когато бях на вашата възраст, едва успявах да се грижа за самия себе си, какво остава за други хора.
	— Баща ми възпита отлична работна етика у всичките си деца. Както и амбиция.
	Джулс извърна поглед и за миг Декър помисли, че ще заплаче. Тя обаче потри устни и се обърна към тях.
	— Баща ми оказва… оказа голямо влияние върху мен.
	— Не се съмнявам — отвърна Декър. — Пожелахте да се срещнем, защото той е споделил нещо с вас.
	— Няколко неща — уточни тя. — Записах си ги по време на полета.
	Джулс му връчи някакъв лист и той го погледна.
	— Ще ги прочетеш ли на глас, Декър? — попита Богарт.
	Декър сякаш не го чу.
	Джулс изгледа нетърпеливо мълчаливия Декър, след което започна рязко и делово, сякаш изнасяше презентация пред клиенти.
	— Първо, помоли ме да се грижа за мама. Второ, каза да се омъжа и да създам семейство, защото животът бил прекалено кратък. Трето, каквото и да станело, не бивало да забравям, че ме обича.
	— Това необичайно ли е? — попита Богарт.
	— Баща ми беше много внимателен и грижовен, но… да, необичайно е, защото той никога не говореше за тези неща… Не и по този начин.
	— И това ви е разтревожило — заключи Джеймисън.
	— Попитах го директно дали нещо не е наред. Отрече. Обясни, че се замислил върху живота като цяло и искал да знам тези неща. Пошегува се, че това сигурно е признак, че остарява, но въпреки това поведението му ми се стори странно.
	— Разговаряхте ли с някого по този повод? — попита Богарт.
	— Не. Отначало възнамерявах да позвъня на сестрите ми и да ги попитам дали са водили подобни разговори с татко, но после работата ме затрупа и не ми остана време. Сетих се за думите му чак когато мама ми позвъни…
	Декър вдигна списъка и попита:
	— Тук е отбелязан номер четири, но срещу цифрата не е записано нищо.
	Джулс бръкна в джоба си и извади ключ.
	— На следващия ден ми изпрати това.
	Декър взе ключа и го разгледа.
	— Мисля, че е от сейф в банков трезор — каза той и го подаде на Богарт.
	— Така е — потвърди Джулс. — Баща ми държеше сейф в една банка в центъра на Маклийн. И то от години.
	— Знаете ли нещо за съдържанието му?
	— Предполагам, че става въпрос за онези неща, които обикновено се пазят в сейф, но не съм сигурна.
	— Защо ви е изпратил ключа?
	— Нямам представа. Щях да му се обадя, но както вече споменах, работата ме погълна… Мислех, че ще имаме достатъчно време да поговорим за това. Реших, че може да е нещо, свързано със завещанието му. Логично беше да се обърне към мен, тъй като преди няколко години ме посочи за изпълнител на последната му воля — каза Джулс и добави с извинителен тон: — Все пак съм най-голямата му дъщеря. Предполагам, че тази отговорност се пада на мен.
	— Баща ви очевидно ви е имал доверие — отбеляза Джеймисън.
	— Надявам се да е било така.
	Декър погледна Богарт.
	— Можем ли да надникнем в този сейф?
	Агентът се обърна към Джулс.
	— Ако сейфът е нает и от майка ви, ще ни трябва нейното позволение. В противен случай ще се наложи да извадим съдебна заповед.
	— Извадете заповед, защото нямам намерение да безпокоя майка ми точно в този момент. Тя трябва да си почива, а не да подписва документи.
	Богарт извади телефона си и излезе от стаята.
	Джулс се огледа и изражението й се промени от делово на отчаяно.
	— Израснала съм в тази къща. Обичам всяко кътче от нея.
	— Разбирам защо — отвърна Джеймисън. — Много е красива. Толкова топла и уютна. Обзавеждането дело на майка ви ли е?
	Джулс кимна.
	— Тя има усет за тези неща. Както татко имаше усет за бизнес. А мама вършеше всичко останало. Беше идеалната съпруга. Отлична домакиня. Добър слушател, когато се налагаше. Отгледа четири деца, и то сама, защото по онова време татко пътуваше почти непрекъснато.
	— Подобно богатство не идва лесно. Нужна е упорита работа — отбеляза Джеймисън.
	— Така е — отвърна разсеяно Джулс.
	— Думите на баща ви започват да звучат логично предвид случилото се — обади се Декър. — Нещо като прощален съвет.
	Джулс го погледна и лицето й почервеня.
	— Искате да кажете, че ми е казал да се омъжа и да родя деца, преди да излезе на улицата, да убие някого и да си пръсне мозъка? Това е откачено!
	Декър отвърна невъзмутимо:
	— Възможно е да не е имал друг избор.
	— Какво означава това?
	— Знаете ли, че баща ви е бил болен?
	— Какво означава болен?
	— Имал е злокачествен мозъчен тумор, който не е подлежал на операция. В последен стадий.
	Джеймисън ахна от липсата на такт у Декър, но той не откъсваше поглед от Джулс.
	Очите й плувнаха в сълзи.
	— Какво? — проплака тя.
	Декър седна срещу нея.
	— Аутопсията разкри тумор и аневризма. Оставали са му само няколко месеца живот. Твърдите, че не знаете?
	Джулс поклати глава и сълзите й потекоха.
	Джеймисън извади няколко носни кърпички от пакетчето в чантата си и ги връчи на Декър, който ги подаде на Джулс. Тя изтри лицето си.
	— Смятате ли, че майка ви е знаела? — попита Декър.
	Джулс поклати глава.
	— Не е възможно. Ако мама знаеше, всички щяхме да разберем.
	— Дори ако баща ви е държал да го запазят в тайна от децата си? — попита Джеймисън.
	Джулс се овладя след няколко минути.
	— Не би имало никакво значение. Майка ми не е в състояние да запази в тайна подобна информация.
	— Разбирам — кимна Декър. — Сещате ли се за някаква причина баща ви да извърши убийство?
	— Със същия успех можете да ме питате защо слънцето няма да изгрее утре — отвърна рязко Джулс. — Това… това просто не е възможно. — В следващия миг тя се преви на две и захлипа неудържимо.
	Декър погледна неловко към Джеймисън. Тя стана, коленичи до Джулс и обви ръка около раменете й. Предложи й още кърпички и каза:
	— Декър, донеси вода.
	Декър излезе от стаята и отиде в модерната кухня. Отвори няколко шкафа. В един от тях откри лекарства. Прегледа набързо етикетите на шишенцата и кутийките. Медикаменти за увеличаване на костната плътност, „Золофт“ против депресия и паническо разстройство… Намери чаша в друг шкаф, наля вода и се върна в библиотеката. Подаде чашата на Джеймисън, която я поднесе към устата на Джулс.
	В този момент пред входа спря кола. Декър отново излезе от стаята и тръгна по коридора. Озова се във фоайето тъкмо навреме, за да види как вратата се отваря рязко. В къщата влетя жена, която захвърли палтото и чантата си направо на пода. Зад гърба й се виждаше такси, което потегляше по павираната алея.
	Жената бе между трийсет и трийсет и пет, с късо подстригана кестенява коса, очила и същата висока стройна фигура като Джулс.
	— Кой сте вие, по дяволите? — попита тя.
	Декър й показа служебната си карта от ФБР.
	— Предполагам, че сте някоя от дъщерите — каза той.
	— Саманта. Къде е майка ми?
	— Взела е приспивателни. Сестра ви Джулс е в библиотеката.
	Саманта Дабни мина покрай Декър и продължи по коридора с бърза, енергична крачка. Декър я последва. Влезе в библиотеката навреме, за да види как Саманта коленичи и прегърна разплаканата си сестра. Джеймисън се изправи и отстъпи назад, за да остави двете сестри насаме.
	Когато Джулс най-после се съвзе, тя се изправи и Саманта я попита:
	— Какво става, по дяволите? Защо ФБР е тук?
	— Нали ти казах какво се случи, Сам? — отговори Джулс. — Нима си очаквала, че ФБР няма да разследва случая? Та татко е… татко е застрелял човек. Точно пред централата на ФБР.
	Саманта се отпусна тежко на стола, на който допреди малко бе седяла Джулс.
	— Знам какво ми каза. Но това… това е толкова нелогично, Джулс. Защо му е било да го прави? Татко имаше толкова много, заради което да живее…
	— Бил е неизлечимо болен. Имал е мозъчен тумор.
	Кръвта се отцеди от лицето на Саманта. Тя скочи от стола и погледна гневно сестра си.
	— Какво? И ти не си ми казала?
	Декър я прекъсна:
	— Току-що й съобщих за тумора. Откриха го по време на аутопсията. — Той помълча и попита: — Да сте разговаряли наскоро с баща си по телефона?
	— Не. Преди около три седмици ми изпрати имейл. Нищо особено. Просто питаше как съм.
	Тя погледна крадешком към Джулс.
	— Първо, татко убива някого. А сега се оказва, че е имал мозъчен тумор. Смятате ли, че туморът е повлиял на поведението му? И затова да го е направил.
	— Всичко е възможно — отвърна Декър. — Но ако баща ви е имал друга причина, трябва да я открием. Някоя от вас чувала ли го е да споменава името Ан Бъркшър?
	И двете поклатиха глави.
	— Това ли е жената, която е застрелял? — попита Саманта.
	Декър кимна.
	Саманта погледна сестра си.
	— Джулс? Ти беше по-близка с татко. Това име говори ли ти нещо?
	— Никога не съм го чувала.
	— Може да е случайна жертва — обади се Джеймисън. — Може умът му наистина да е бил поразен от болестта и Бъркшър просто да се е оказала на неподходящото място в неподходящото време.
	— Забелязах разни лекарства в един шкаф — каза Декър. — Едното беше за увеличаване на костната плътност, а другото — „Золофт“. Чии са? Част от етикетите липсваха.
	Саманта погледна първо към сестра си, после към Декър.
	— На мама са. Има проблеми с костите… прекалено крехки са. А със „Золофт“ лекува депресията си.
	— И откога има проблеми със здравето? — попита Декър.
	— Откакто бяхме деца — отвърна Саманта.
	— Бъбреците й също не са наред — добави Джулс.
	— Но тя изглежда в цветущо здраве! — отбеляза Джеймисън. — Висока, атлетична, в отлична форма.
	— Външният вид понякога лъже — отвърна рязко Джулс. — Във всеки случай, татко се грижеше добре за нея. А сега… не знам. Може да я убедя да дойде да живее при мен.
	Богарт се върна след минута.
	— Заповедта е готова. Да вървим в банката.
	— Каква банка? — попита Саманта.
	— Татко ми изпрати ключа за банковия си сейф — обясни Джулс.
	— Защо? Какво има в него?
	Богарт вдигна ключа.
	— Сега ще разберем.


>	13

	Празен.
	Пред погледите им стоеше празен банков сейф.
	Декър изсумтя разочаровано. Богарт го погледна.
	— Много странно — каза Декър.
	— Напразно се надявахме, че вътре може да има нещо — отвърна Богарт.
	— Изпратил е ключа на дъщеря си. Защо ще го прави, ако сейфът е бил празен?
	— Така е, изглежда странно — съгласи се Богарт.
	— В банката трябва да се съхраняват данни за посещенията на Дабни в трезора — отбеляза Джеймисън.
	Не след дълго седяха в кабинета на управителката на клона, която натисна няколко клавиша, погледна екрана на компютъра си и кимна:
	— Господин Дабни е идвал преди пет дни. Тогава е ползвал сейфа в трезора.
	— И е взел нещо от него? — попита Богарт.
	— Не бихме могли да знаем — отвърна управителката. — Съдържанието на сейфовете е известно само на клиентите ни.
	— Ще трябва да погледнем записите от охранителните камери — заяви Богарт.
	Десет минути по-късно вече седяха в една малка стая близо до входа и се взираха в мониторите.
	— Ето го! — Джеймисън посочи Дабни, който влизаше в банката.
	— И не е сам — отбеляза Декър.
	С него имаше някаква жена. Не беше съпругата му. Беше по-ниска и набита от Ели, с черна коса. Не можаха да разгледат добре лицето й, защото носеше очила и беше навела глава.
	— Май е с перука — каза Богарт.
	Минута по-късно жената и Дабни влязоха в помещението, в което се намираше сейфът. Двамата излязоха след няколко минути.
	Жената носеше найлонов плик, в който имаше правоъгълен предмет. Беше дълъг петнайсетина сантиметра и широк седем-осем.
	— Има ли още някоя камера, от която да погледнем под друг ъгъл? — попита Декър.
	— Опасявам се, че това е всичко — отговори управителката.
	— Ще ни трябва копие — каза Декър.


	Напуснаха банката с копие от записа на охранителната камера, безброй въпроси и нито един отговор. Върнаха се в дома на Дабни.
	Друга от дъщерите, Аманда Райли, бе пристигнала броени минути преди тях. Беше по-ниска и по-закръглена от сестрите си; определено не можеше да се похвали с атлетичното им телосложение. Освен това лявата й ръка свършваше при лакътя. Райли им каза, че е омъжена и има две малки деца.
	Декър и останалите бяха изненадани да заварят Ели Дабни в кухнята в компанията на дъщерите си. Тя беше елегантно облечена, с прическа и грим, но с онзи празен поглед в очите, който показваше, че състоянието й само привидно изглежда нормално. Пуснаха записа на нея и дъщерите й. Никоя от тях не позна жената, която придружаваше Уолтър в банката.
	— Какво прави тя там? — попита Джулс. — Искам да кажа… нали сейфът е на татко?
	— Искала е да се увери, че той ще го изпразни — отвърна Декър.
	Джулс и Саманта го зяпнаха изумено.
	— Какво точно означава това? — попита Джулс.
	— Означава, че баща ви се е забъркал с хора, които действат изключително педантично и не пропускат нито една подробност.
	— Това ми звучи като някаква шпионска история — каза Саманта. — От онези телевизионни сериали за тайни агенти и прочие.
	— Баща ви е работил с поверителна информация — обади се Богарт — и нищо чудно да е бил изнудван от чужди шпиони.
	— А фактът, че са изпратили човек, който да го придружи до банката — добави Декър, — означава, че не са му имали достатъчно доверие. Обърнете внимание, че на записа жената носи плика, не баща ви.
	— Значи са го принудили да го направи — заяви Джулс с обвинителен тон.
	— Може и да са го принудили да убие онази жена — допълни Саманта.
	— Не можеш да принудиш някого да убие друг човек, Сам — възрази Аманда. — Не съвсем. Все пак татко е натиснал спусъка.
	Изражението на Аманда бе спокойно, в очите прозираше интелект. След като каза това, тя се извърна към майка си, която бе забила очи в скута си.
	— Аманда! — извика Джулс и крадешком погледна към майка си.
	— Как можа да го кажеш! — възкликна Саманта.
	— Не — обади се Ели Дабни. — Сестра ви е права. Баща ви е натиснал спусъка и никой друг. Той е направил своя избор.
	Джулс и Саманта се взираха в нея, сякаш не можеха да повярват на ушите си.
	Ели погледна Декър и каза:
	— Не познавам тази жена. И нямам представа какво е държал Уолт в сейфа.
	Декър намираше, че поведението на Ели Дабни се е променило драстично в сравнение с предишния ден. Може би причината се криеше в непознатата жена, придружила съпруга й в банковия трезор, чието съдържание бе останало загадка за нея. Тя изглеждаше резервирана, объркана, ядосана… Вероятно се чувстваше предадена.
	— Възможно ли е съпругът ви да е работил с тази жена? — попита Декър. — Напомня ли ви за някоя колежка от офиса му? — попита той и изгледа Ели и дъщерите й.
	— Не я познавам — обади се първа Джулс. — Но не съм се срещала толкова често с хората, които работят във фирмата.
	Саманта и Аманда просто поклатиха глави.
	Декър погледна към Ели. Тя се покашля и заговори бавно и неуверено като човек, който се намира под въздействието на опиати.
	— Виждала съм само част от колегите му по време на разни коктейли и празници. Рядко ходех в офиса му. През последните пет години дори не съм стъпвала там. — И добави със съжаление: — Мисля, че изгубих връзка с тази част от живота му. — Ели Дабни огледа луксозния интериор.
	Декър можеше да се досети какво си мисли тя.
	_Само се наслаждавах на плодовете на труда му._
	— Възможно ли е жената от записа да е Ан Бъркшър? — попита Саманта.
	Декър поклати глава.
	— Изобщо не прилича на нея.
	— В такъв случай записът не ви помага с нищо — заключи Джулс. — Не сте направили и крачка към разгадаването на случая.
	— Напротив, помогна ни — възрази Декър.
	— Как? — попита Джулс.
	— Показва ни възможна причина баща ви да направи… каквото направи.
	— Но вие нямате представа дали онова, което се вижда на записа, е свързано по някакъв начин със стрелбата — не отстъпваше Джулс.
	— Убедени сме, че има връзка. Той ви е изпратил ключа от сейфа, преди да бъде направен този запис. Мисля, че е искал да знаете какво има в него. Но тази жена и хората, с които е свързана тя, не са искали това да се случи. Затова са го накарали да изпразни сейфа, преди вие да се запознаете със съдържанието му. Това означава, че по някакъв начин са разбрали какво има вътре. И вероятно са подозирали, че баща ви е изпратил ключа на някого. — Декър помълча и добави: — Има и още нещо.
	Той натисна няколко клавиша на лаптопа и превъртя записа до един момент, в който Уолтър Дабни поглеждаше право към камерата.
	Ели извърна глава — явно не можеше да понесе образа на покойния си съпруг, който се взира в нея.
	— И защо това да е толкова важно? — попита Джулс.
	— Защото видях с очите си как баща ви убива Бъркшър. И когато му наредих да свали пистолета, той се обърна и ме погледна. — Декър посочи екрана. — Изражението му беше абсолютно същото.
	При тези думи и четирите жени от семейство Дабни впериха очи в лаптопа.
	— И какво показва този поглед? — попита Ели с притаен дъх.
	— Не бих искал да ви прозвучи прекалено драматично — отвърна Декър, — но показва, че Уолтър Дабни се е примирил със съдбата си.


>	14

	— Беше много добра. Тиха, мълчалива, но всички я уважаваха. Освен това беше чудесен преподавател.
	Декър и Джеймисън седяха срещу Вирджиния Коул, директорката на католическото училище, в което Бъркшър бе преподавала по заместване. Училището се помещаваше в стара тухлена сграда в окръг Феърфакс. Още докато спираше на паркинга обаче, Декър забеляза модерните охранителни камери.
	Двамата с Джеймисън се бяха представили на рецепцията, бяха получили пропуски на посетители и бяха упътени към кабинета на директорката.
	Коул беше към петдесетгодишна, с очила на метален ланец и платиненоруса коса. Тя се облегна на стола си и зарея поглед през прозореца.
	— Не мога да повярвам, че е мъртва.
	— Доколкото разбирам, Бъркшър е работила при вас четири години — каза Джеймисън.
	— Точно така — отвърна Коул.
	— Предполагам, че сте я проучили, преди да я назначите. И сте се убедили, че има право да преподава, нали? — обади се Декър.
	— Разбира се. Проверката на професионалната биография на учителите е стандартна процедура. Уверихме се, че Ан Бъркшър е сертифициран преподавател. Освен това имаше отлични препоръки. Бяхме много щастливи, че успяхме да я привлечем.
	— Автобиографията, която е представила, обхващаше ли целия й стаж? Или само последните десет години? — попита Декър.
	Коул го погледна объркано.
	— Какво? Ами… да, разбира се, нали трябваше да се уверим, че има университетска диплома. И че притежава необходимия преподавателски опит.
	Декър погледна Джеймисън.
	— Налага се да прегледаме автобиографията й — каза той.
	— Ще ви направя копие на досието й.
	— Добре ли я познавахте?
	— Не бих казала, че бяхме близки. Никога не сме се виждали извън училището. Но сме разговаряли доста често.
	— Знаехте ли, че е богата? — попита Декър.
	— Богата? — Изражението на Коул стана още по-объркано.
	— Живяла е в апартамент в Рестън, който струва два милиона долара.
	Коул беше изумена.
	— Не, не съм подозирала дори. Никога не ме е канила на гости. Но един ден я видях да идва на работа с кола. Мисля, че беше стара очукана хонда.
	— А говорила ли е някога за миналото си? Къде е родена? Какво е работила по-рано?
	— Не, но както вече споменах, извършихме съответните проверки и не забелязахме нищо необичайно… нищо притеснително.
	— Имаше ли приятели тук? Хора, на които би могла да се довери?
	— Не съм сигурна, но мога да проверя. Нищо чудно да се е сближила с някоя учителка.
	— Би било чудесно — каза Джеймисън. — Ето телефон, на който можете да се свържете с нас — добави тя и връчи визитката си на Коул.
	Директорката на училището я взе и погледна Декър.
	— Ако ми бяхте задали тези въпроси, преди да се случи всичко това, щях да ви отговоря, че Ан Бъркшър е последният човек на Земята, който би могъл да се замеси в нещо подобно.
	— Може точно такива да са били намеренията й — отвърна той.
	— Искате да кажете, че всичко е било фасада? — попита Коул.
	— Искам да кажа, че ако се е опитвала да скрие миналото си, се е справила много добре. От друга страна, нищо чудно просто да се е оказала на неподходящото място в неподходящото време. За съжаление, това се случва прекалено често.
	Преди да си тръгнат, Декър и Джеймисън получиха копие от досието на Бъркшър. Декър го пъхна под мишница. Докато вървяха към колата, телефонът му звънна. Беше Фей Томпсън, колежката на Уолтър Дабни.
	— Отделът, който се грижи за пътуванията на нашите служители, не е правил никакви резервации на негово име — каза тя. — Освен това Уолтър не е използвал фирмената кредитна карта. Вероятно е ползвал лична.
	— Ще проверим това — отвърна Декър. — А вие разбрахте ли какво ще се случи с компанията?
	— Да. Разговарях с нашия юрист. Половината от акциите, които са собственост на Уолтър, ще станат притежание на госпожа Дабни, другата половина ще бъде разделена поравно между четирите му дъщери.
	— Това означава, че те ще контролират компанията, нали?
	— Да.
	— Разполагаме с видеозапис на жена, която придружава Дабни в банката му. Ще ви го изпратя. Ще помоля вас и колегите ви да го изгледате и да ни кажете дали познавате жената.
	— В банката на Уолтър?
	— Да.
	— Добре. Това свързано ли е със случилото се?
	— Не мога да ви кажа. Все още сме на етап събиране на информация.
	— Агент Декър, имате ли представа дали семейството планира църковна служба?
	— Не, но можете да се свържете със съпругата му и да я попитате.
	— Не съм сигурна дали ще искат да има опело предвид обстоятелствата… Нали знаете, че репортерите ще налетят като мухи на мед. Вече ни звъняха от „Уошингтън Поуст“, Си Ен Ен, „Уолстрийт Джърнъл“ и прочие. Не знам какво да им кажа.
	— Просто не отговаряйте на обажданията им.
	— Но това няма да им попречи да напишат статиите си или да излъчат репортажите си и ако те не отразяват нашата гледна точка, ефектът върху компанията може да бъде изключително неблагоприятен. Сключили сме куп договори с правителството. И предвид онова, което Уолтър е направил, федералните власти могат да анулират част от тях.
	— Съжалявам, това не зависи от мен — каза Декър, затвори телефона и погледна Джеймисън.
	— Нещо интересно? — попита го тя.
	— Освен това, че Томпсън се притеснява повече за бъдещето на компанията, отколкото от въпроса защо неин колега и приятел е застрелял някого, след което се е самоубил? Не, нищо. Дабни сам е организирал онова загадъчно пътуване. Акциите му стават собственост на жена му и децата му. Те ще контролират компанията.
	— Това можеше да бъде добър мотив за убийство, ако той сам не беше дръпнал спусъка — отбеляза Джеймисън.
	— Какво би могло да накара стабилен, уравновесен на вид човек като Дабни да убие някого, след което да се застреля? Вярно, че с бил смъртно болен, но това не обяснява всичко.
	— Явно някой е държал меч над главата му. Жената от записа в банката подсказва именно това.
	— Възможно е — отвърна Декър, макар да не изглеждаше убеден.
	— Какво ще правим сега?
	Той вдигна папката.
	— Ще отидем да обядваме и аз ще чета.


	Декър се вмъкна в миниатюрния автомобил на Джеймисън. Наложи се максимално да отмести седалката, но въпреки това коленете му опираха в арматурното табло.
	Докато Джеймисън шофираше, Декър зачете папката. Всяка дума се запечатваше в паметта му. Информацията не беше много, но се оказа полезна.
	— Бъркшър е преминала проверката, което означава, че няма криминално досие — каза той и прелисти няколко страници. — Не успяхме да открием данни отпреди повече от десет години, но тук пише, че притежава педагогически сертификат. Освен това има бакалавърска и магистърска диплома от Вирджинския политехнически институт.
	— Вече поне знаем, че е имала някакво минало, нали?
	— Да, но защо Богарт не успя да открие нищо, докато я проверяваше? Би трябвало да очакваме ФБР да разполага с повече възможности от една католическа гимна… Чакай малко!
	— Какво?
	Декър вдигна една страница.
	— Според този документ името й е Ана Бъркшър.
	— Добре.
	— А на шофьорската книжка, която използвахме, за да проверим миналото й, беше записана като Ан.
	— Никой ли не го е забелязал?
	— Очевидно не. В интерес на истината, повечето хора не биха обърнали внимание. Тук виждам и номера на социалната й осигуровка. Ще трябва да го сравним с онзи, който Богарт намери. След като той не откри никаква информация къде е учила, предполагам, че нещо не е наред. Шофьорските книжки, издадени във Вирджиния, вече не съдържат номера на социалната осигуровка. Въпреки това Богарт би трябвало да открие тази информация в някоя база данни. Но не намери абсолютно нищо.
	— Възможно ли с всичко, което се съдържа в тази папка, да не се отнася за Бъркшър, а за съвсем друга жена?
	— Не знам, но тук пише, че е завършила инженерна специалност. Всъщност компютърно инженерство.
	— Важно ли е?
	— Нямам представа. Пише също така, че дванайсет години е работила в „Рейвън Кънсалтинг“. — Декър извади телефона си и провери на бърза ръка в интернет. — Компанията е прекратила съществуването си преди десет години.
	— Доста компании фалират.
	— Защо ли си мисля, че ако направим проверка, ще открием, че никой от бившите служители на „Рейвън“ няма да е чувал за Бъркшър?
	— Толкова е странно.
	— Миналото й си остава загадка. Възможно е нищо в него да не е такова, каквото е описано. Безспорно е само, че е била богата, че е помагала доброволно в хоспис и е работила като учителка в католическо училище, макар да не с имала нужда от пари. И че изглеждаше на петдесет и девет. — Декър погледна Джеймисън и попита: — Какво ти говори това?
	— Че вероятно е направила голям удар в бизнеса и сега се отплаща на обществото.
	— Не е изключено, но не смятам, че случаят е именно такъв — отвърна замислено Декър.
	— А какво смяташ?
	Декър обаче не й отговори, погълнат от страниците.
	Спряха на паркинга пред един ресторант. Той продължаваше да чете дори докато влизаха вътре. Седнаха на маса близо до прозореца. Тя се загледа навън, а той започнала превърта своите спомени, затворил очи. Когато ги отвори, видя, че Джеймисън пише нещо в телефона си.
	— Някакви новини от Богарт? — попита я и хвърли поглед към телефона й.
	Тя поклати глава.
	— Не, от сградата.
	— Коя сграда?
	— Онази, в която живеем, Декър. Опитвам се да се грижа за нея и хората там.
	— Наистина ли смяташ, че можеш да го правиш, докато работиш във ФБР?
	— Да, мога. И много искам да се получи. Не желая да прекарам целия си живот в очакване на следващата заплата. Работата във ФБР ми харесва, защото помагам на хората. Но в повечето случаи те вече са мъртви. Опитвам се да заема по-активна позиция с тази сграда. Искам да помогна на наемателите, преди да се е наложило ФБР да им помага.
	Декър взе менюто и впери жаден поглед в страниците с мазна и калорична храна, после вдигна глава и видя, че Джеймисън го наблюдава.
	— Изглеждаш в много по-добра форма, Декър.
	— Непрекъснато ми го повтаряш.
	Тя се усмихна дяволито.
	Когато сервитьорката се появи, Декър си поръча студен чай без захар, гръцка салата и зеленчукова супа.
	— Браво на теб! — усмихна се отново Джеймисън.
	Когато донесоха храната им, той внезапно възкликна:
	— Хонда!
	— Какво?
	— Директорката на училището спомена, че Бъркшър имала очукана хонда.
	Джеймисън остави вилицата си.
	— Точно така.
	— В подземния гараж на сградата, в която е живяла Бъркшър, открихме мерцедес кабриолет, който почти не е карала.
	— А това означава, че е имала друга кола, въпросната хонда.
	— Но няма да я открием в този гараж, защото Бъркшър е ползвала само едно паркомясто, на което е оставяла мерцедеса. На апартамент с подобна площ би трябвало да се падат две паркоместа, но тя е ползвала само едно.
	— Странно.
	— Всичко около тази жена е странно.
	— В такъв случай е възможно тя да не е била случайна жертва. Нищо чудно Дабни да е искал да убие именно нея.
	— О, не се съмнявам в това. Но все още не знаем причината.
	— Щеше да е по-лесно, ако Бъркшър беше жената с Дабни в банката — изрече със съжаление Джеймисън.
	Декър я изгледа с укор.
	— Ако търсиш лесното, Алекс, сбъркала си професията.


>	15

	Шест сутринта. Столицата бе благословена с прохладен бриз. Небето беше облачно и въздухът бе напоен с влага, което вещаеше скорошен дъжд.
	Декър седеше на стъпалата пред входа на сградата, в която живееше. Беше станал много рано, беше взел душ и сега пиеше тук първата си чаша кафе, облякъл избелели джинси и стар суичър. Рошавата му коса още беше мокра. От време на време той затваряше очи, за да превърти в главата си детайлите от последните няколко дни, търсейки насочващи следи.
	Но всеки път отваряше очи с категоричното убеждение, че съвършената му памет съвсем не е толкова съвършена, след като не му хрумваше нищо.
	Вратата зад гърба му се отвори и навън излязоха бащата и синът.
	Томас Амая беше с работно облекло: дочен панталон, боти и джинсова риза с бяла тениска отдолу. Бе нахлупил шапка с емблемата на футболния отбор на Сан Диего. В дясната си ръка държеше предпазна каска.
	Синът му Дани носеше джинси и син пуловер, преметнал през рамо ученическата си чанта. Момчето изглеждаше доста сънено — главата му бе клюмнала и брадичката му почти опираше в слабите му гърди. Когато Декър се отмести, за да им направи път. Дани се прозя силно.
	Томас кимна и бързо извърна поглед. Двамата се качиха в старата кола с найлон вместо прозорци. Дани остави чантата си на задната седалка, а Томас отвори шофьорската врата.
	В този момент Декър чу друг автомобил да приближава бързо и насочи вниманието си надясно.
	Очевидно и Томас го чу, защото извика на Дани на испански. Момчето скочи на седалката, а баща му извади ключовете и се метна зад волана. Дори не успя да затвори вратата, когато пред очуканата му кола спря шевролет камаро. От него слязоха двама души — единият едър, другият дребен. В коланите им бяха затъкнати пистолети. Едрият беше бял, а дребосъкът приличаше на латиноамериканец и бе облякъл костюм с жилетка, но без вратовръзка. Бялата му риза бе закопчана чак до яката. Другият носеше камуфлажен панталон, тясна фланела с дълги ръкави, която подчертаваше внушителната му физика, и войнишки ботуши.
	Дребният пристъпи към шофьорската врата, докато едрият застана пред колата и сложи ръка върху дръжката на пистолета си.
	Прозвучаха няколко думи на испански, които накараха Томас Амая да излезе от колата. Той застана до нея и заби поглед във върховете на обувките си.
	Дребосъкът го изгледа изпитателно, наклони глава първо на едната, после на другата страна и се усмихна. После извика партньора си.
	Белият преодоля разстоянието с две огромни крачки. А после, без никакво предупреждение, удари Томас толкова силно, че той отхвръкна назад и се приземи върху капака на колата. Едрият тип пристъпи напред и сви юмрук, за да нанесе нов удар.
	— Спри на място!
	Двамата непознати се извърнаха към Декър, който тичаше към тях с насочен пистолет в едната ръка и високо вдигната значка в другата.
	— ФБР! Свалете оръжията! Ръцете на тила! Веднага!
	Вместо да го послушат, двамата хукнаха към колата си, скочиха в нея и превъртяха гуми, като оставиха след себе си облаци пушек и дебели следи по асфалта. Изхвърчаха от паркинга, направиха остър завой и след две-три секунди се скриха от поглед.
	Декър се втурна към Томас, който продължаваше да лежи върху капака на колата.
	— Татко! — извика Дани, изскочи от колата и се втурна към баща си.
	Декър прибра пистолета и помогна на Томас да се изправи.
	— Добре ли си? — попита той.
	Томас кимна и изтри кръвта от устните си. Когато погледна Декър, изражението му стана сурово.
	— Добре съм.
	— Сигурен ли си? Онзи те удари доста силно. Може да си получил сътресение.
	— Добре съм!
	Томас се оттласна от капака, олюля се за миг, после възвърна равновесието си и се скара на сина си:
	— _Entrar en el coche!_
	— Чакай малко — спря го Декър. — Кои бяха тия типове?
	Томас го погледна.
	— Това няма нищо общо с теб. Сам ще се оправя.
	— Но аз мога да ти помогна. Работя за…
	— Не ми трябва помощ! — сопна се Томас, качи се в колата и запали двигателя.
	Декър отскочи назад, тъй като колата профуча покрай него. Забеляза, че Дани се е обърнал и го гледа, но миг по-късно колата се скри зад ъгъла, подобно на шевролета.
	Декър се върна на стъпалата пред входа, взе чашата кафе и влезе вътре.
	— Край на спокойната сутрин — промърмори той.
	Когато изкачи шестте етажа, завари Джеймисън да се прозява и да прокарва пръсти през косата си. Стоеше до кухненския плот с дрехите, с които беше спала — тениска и шорти. Декър чу къркоренето на кафе машината.
	Джеймисън се прозя отново.
	— Стори ми се, че чух някакви коли да се надбягват или нещо такова.
	— Нещо такова — отвърна Декър, изплакна чашата си и я сложи в миялната. — Знаеш ли нещо повече за Томас и Дани? — попита той.
	— Например?
	— Например дали бащата не е в някоя банда?
	Тя го изгледа объркано.
	— Какво е станало? Защо ме питаш?
	— Защото двама с пистолети се опитаха да го сплашат. Единият го удари толкова силно, че едва не му откъсна главата.
	— Какво?!
	— Намесих се с изваден пистолет и значка, но ония задници офейкаха, преди да им прочета правата. А когато се опитах да помогна на Томас, той ми каза да си гледам работата.
	— Видя ли регистрационния номер?
	— Боже, как не се сетих да го погледна! — възкликна иронично Декър.
	— Можем да го проверим и да открием кои са тези типове.
	— Явно имат проблем с Томас. А щом той не желае да му помота, значи не е съвсем чист.
	— Правиш прибързани изводи, Декър.
	— Не чак толкова — възрази той. — Фактът, че двама души, които той очевидно познава, се появиха въоръжени и се опитаха да го пребият, говори за сериозен проблем.
	Джеймисън си наля кафе, отпи глътка и каза:
	— Още съм сънена и не мога да участвам пълноценно в този разговор.
	— Добре, когато се разсъниш, искам да обсъдим въпроса. Ще се наложи да уведомиш Мелвин.
	— Защо? Аз съм домоуправител.
	— Но парите и сградата са негови.
	Тя изпуфтя и промърмори:
	— Добре, ще му се обадя. Ще провериш ли номера на колата?
	— Непременно. Но не съм сигурен какво друго можем да направим. Да се свържем ли с местните ченгета?
	— Но ако Томас наистина е замесен в нещо лошо…
	— Какво очакваш от мен, Алекс? Нямам вълшебна пръчка, с която да направя света идеален.
	— Защо не провериш номера и не запазиш случилото се в тайна от местната полиция? Това ще ни даде малко време да проучим нещата. Аз пък ще поговоря с Томас, може да сподели нещо повече с мен.
	— Ако съдя по изражението му тази сутрин, шансът да се разприказва, е нищожен.
	— Поне мога да опитам.
	— Алекс, не искам да се забъркваш в тази история. Опасно е.
	— Ама разбира се! Защото другата ми работа е толкова тиха, кротка и спокойна — отвърна тя.
	Декър въздъхна и се облегна на кухненския плот.
	— Човек не трябва да пренася проблемите си там, където живее. Знам това по-добре от останалите.
	Лицето й омекна.
	— Наясно съм какво се е случило с твоето семейство, Еймъс. Но не бива да се обвиняваш за това.
	— Казвам само да си предпазлива. Да не правиш нищо опасно. Ако пък случайно решиш да преминеш тази граница, не го прави без мен, става ли?
	— Добре.
	Той я изгледа продължително и каза:
	— Винаги можеш да разчиташ на мен, Алекс.
	После се обърна и излезе, преди тя да успее да отговори.


>	16

	_ХАРПЪР БРАУН._
	Това пишеше на пропуска на посетителката.
	Декър и Джеймисън бяха влезли в малка заседателна зала в Хувър Билдинг и бяха заварили Браун да седи до Богарт, а срещу нея — Милиган.
	Браун бе висока около метър и седемдесет, слаба и стройна, с руса коса до раменете. Беше с черна плисирана пола, бяла блуза и обувки на висок ток. Декър определи възрастта й между трийсет и пет и четирийсет. По лицето й нямаше бръчки, с изключение на три, които прорязваха челото й по средата. Или много се мръщи, или често се замисля, реши Декър. Или се мръщи, когато се замисли.
	Тя се усмихна, като го видя, стана и протегна ръка.
	— Еймъс Декър, много съм слушала за вас.
	Имаше южняшки акцент, който Декър определи като от Тенеси или Мисисипи.
	Той се ръкува с нея и погледна въпросително Богарт.
	— Агент Браун работи за сродна агенция. Позвъни снощи и помоли да се срещнем.
	Декър и Джеймисън седнаха, след като Браун се ръкува и с Алекс.
	— Коя сродна агенция? — попита Декър.
	— АВР.
	— Агенцията за военно разузнаване?
	— Точно така.
	— Нещо като ЦРУ в армейски вариант с тази разлика, че вие действате в повече страни.
	— И откъде разполагате с подобна информация? — усмихна се Браун, но усмивката не стигна до очите й.
	— Обичам да се ровя в Гугъл като всички останали. В кое от трите управления работите? В оперативното, информационно-аналитичното или техническото разузнаване?
	— Съмнявам се, че разполагате с нужното ниво на достъп до класифицирана информация, за да чуете отговора.
	— Удивително какви неща може да научи човек от интернет — намеси се Милиган, като хвърляше тревожни погледи към Декър и Браун, които предизвикателно се взираха един в друг.
	Богарт се покашля и заяви:
	— Агент Браун би искала да сподели информация, свързана със случая „Дабни — Бъркшър“. Информация, за която очевидно имаме достъп.
	Декър се облегна и погледна Браун с очакване.
	— Това може да ни е от полза. Защото за момента не разполагаме с нищо, освен с въпроси без отговор.
	— Не обещавам, че ще отговоря на всички тях — отвърна Браун, — но мисля, че мога да хвърля повече светлина върху някои моменти. — Тя се облегна на масата и си придаде делово изражение. — Уолтър Дабни работеше като изпълнител и подизпълнител на строго секретни федерални проекти.
	— Знаем това — обади се Милиган.
	— Но не знаете какво точно е вършил. — Тя присви устни, помълча няколко секунди, сякаш за да подреди мислите си, и продължи: — Очевидно Уолтър Дабни не е бил образцовият патриот, за когото са го смятали всички.
	— Какво означава това? — попита Богарт.
	— Това означава, че е продавал секретна информация на враговете ни.
	Джеймисън се извърна към Декър, който не откъсваше поглед от Браун. Тя продължи:
	— Не смятаме, че е бил класически шпионин — в смисъл да иска да постави Америка на колене.
	— Каква е била мотивацията му тогава? — попита Милиган.
	— Дългове от хазарт. Огромни при това.
	— Не разполагаме с данни да е бил комарджия — възрази Богарт. — Нито е пътувал до Вегас, нито…
	Браун го прекъсна:
	— Много са начините да се увлечеш по хазарта, агент Богарт. Днес вече не е нужно човек да се качи на самолета и да отиде до Вегас или до хиподрума. Достатъчно е да има интернет. А загубите могат да бъдат огромни. И при всички случаи трябва да бъдат покрити.
	— Чрез продажбата на секретна информация? — попита Джеймисън.
	— Именно.
	— Каква по-точно? — поинтересува се Декър.
	Агент Браун го изгледа, преди да отговори:
	— Строго секретна. Мога да ви кажа само, че компанията на Дабни е работила по договори с пет-шест поделения на Пентагона и още куп цивилни агенции.
	— Сериозна работа — отбеляза Богарт.
	— Много сериозна.
	— Някой във фирмата знае ли това? — попита Богарт.
	— Едва ли, но въпреки това проучваме въпроса.
	— Защо се е самоубил според вас? — обади се Джеймисън.
	— Защото съвсем скоро щяхме да го спипаме — отвърна Браун. — Усетил е, че примката се затяга.
	— Доста сте се забавили — подхвърли Декър.
	— Все пак става въпрос за продължително разследване, свързано с доста чувствителна информация. След като ръководството анализира ситуацията, реши да ме изпрати при вас, за да споделя тази информация. Не искаме да хабите излишни усилия.
	— Защо според вас е убил Ан Бъркшър? — попита Декър.
	Браун го погледна изпитателно.
	— Доколкото знам, имате хипертимезия и синестезия, получени в резултат на травма.
	— Това обяснява ли защо Уолтър Дабни е убил Ан Бъркшър? — попита невъзмутимо Декър.
	— Не, просто отбелязвам. Що се отнася до Бъркшър, ние смятаме, че тя просто се е озовала на неподходящото място в неподходящото време.
	— Защо му е на Уолтър да я убива, след като е решил да се самоубие? — попита Декър. — На какво неподходящо място се е озовала тя? На мястото, където Дабни изведнъж е полудял?
	— Трудно е да разберем напълно какви мисли минават през главата на човек, който е на път да загуби всичко. Дабни беше под огромен натиск. Възможно е нещо в главата му да е прещракало. Или пък да е решил, че Бъркшър работи за ФБР, тъй като се е натъкнал на нея пред Хувър Билдинг. Възможно е да е развил параноя.
	— А също така е възможно да грешите — отвърна Декър.
	— Той е извършил кражба на секретна информация. Направил го е заради дългове от хазарт. Това е установено по безспорен начин — отсече Браун.
	— Добре, така да е. Но може би грешите по отношение на _причините_ да убие Бъркшър.
	— Имате ли теория?
	— Не. Но когато я разработя и изложа, можете да бъдете сигурна, че ще се окаже правилна.
	— Изглеждате много уверен в своите възможности, господин Декър.
	— Как мога да очаквам другите да ми вярват, ако самият аз не си вярвам?
	— Добре — прекъсна размяната на реплики Богарт. — Благодарим ви за информацията, агент Браун. Какво очаквате да направим?
	Тя се обърна бавно към него.
	— Нищо. По случая работи Агенцията за военно разузнаване. Ние проучваме всички възможни улики. Въпросът засяга националната сигурност и всеки, който работи по случая, би трябвало да има съответното ниво на достъп до класифицирана информация. — Тя погледна Декър и добави: — Което, за съжаление, ви изключва от разследването.
	Декър не обърна внимание на думите й, а попита:
	— Какво знаете за Бъркшър?
	— Моля?
	— Би трябвало да сте разследвали и нея. Ние например попаднахме на някои любопитни неща в миналото й. Би трябвало и вие да сте го направили.
	— Какво сме открили или не, е вътрешен проблем на Агенцията за военно разузнаване. Присъствието ми тук е обикновена проява на любезност към сродна структура.
	— И за да ни уведомите да не работим по случая — добави Декър.
	Тя го погледна право в очите.
	— Не бих искала да навлизам в подробности, затова ще ви кажа само, че информацията, открадната от Дабни, компрометира стратегически агенти на страната ни. Ако определени наши врагове получат достъп до нея, ще настъпи нов Единайсети септември, но в по-страшни мащаби.
	— Сериозно твърдение — отвърна изненадан Богарт. — Ако проблемът е толкова сериозен, най-добрата стратегия може да се окаже сътрудничеството между нашите две агенции.
	Браун стана от мястото си.
	— Благодаря ви за отделеното време. Ще ви бъда признателна, ако съберете и изпратите в службата ми цялата информация, която сте открили, агент Богарт. Можете да използвате данните за контакт, които вече ви дадох.
	Тя се обърна и се накани да си тръгне, когато Декър каза:
	— Видях как Уолтър Дабни убива Бъркшър. А после го видях да се опитва да си пръсне главата.
	Браун го погледна и попита:
	— Какво искате да кажете?
	— Не съм сигурен, че имате право на достъп до подобна информация.
	Тя се усмихна едва-едва, завъртя се на токчета и излезе.
	Богарт погледна Декър и каза:
	— Май ще трябва да те запишем на опреснителен курс по етикет. И по-специално, как да се държиш с колеги от други агенции.
	— Погрижи се да включат в него и агент Браун. Какъв е следващият ни ход?
	— Какъв следващ ход?
	— По случая „Дабни“.
	— Декър, не чу ли какво каза тази жена? Отнемат ни разследването.
	— Чух някой от АВР да идва тук и да заявява, че ФБР няма да работи по случая. Не съм чул някой от ръководството на ФБР да го казва.
	Богарт понечи да отвърне нещо, но замълча.
	— Мисля, че Декър е прав, Рос — обади се Милиган. — Става въпрос за нещо по-сериозно и от Единайсети септември, нали? Задачата ни е да предпазваме Съединените щати от враговете им. Ако Бюрото не може да участва в разследване с такъв потенциал, какво, по дяволите, правим тук?
	— И аз съм на същото мнение — подкрепи го Джеймисън. — И мога да добавя, че тази жена изобщо не ми хареса.
	— Аз също не я харесвам — отвърна Богарт. — Още по-малко ми допада възможността да ни отнемат случай, и то на наша територия. След като залозите са толкова големи, трябва да продължим да работим, но предпазливо. Допуснем ли грешка, може да загазим сериозно. А това няма да помогне на никого.
	Декър стана.
	— Къде отиваш? — попита го Богарт.
	— Да намеря една очукана хонда.


>	17

	— Винаги можеш да разчиташ на мен, Еймъс.
	Декър и Джеймисън седяха в колата й.
	— Знам. Говори ли вече с Мелвин?
	— Оставих му съобщение. Не ми е върнал обаждането. Какво мислиш за тази Харпър Браун?
	— Очевидно я бива в работата й.
	— И каква е работата й?
	— Да ни баламосва.
	— Значи не вярваш на онова, което ни каза?
	— Тя е служител на военното разузнаване. Обучена е да пробутва небивалици за истина. Там явно преминават през същото промиване на мозъци като политиците.
	— Но ако Браун лъже, това усложнява и бездруго заплетената ситуация.
	— Така е.
	— Но защо ще ни лъже?
	— Възможно е не всичко да е лъжа. Нищо чудно Дабни наистина да е продавал секретна информация. Както и да е бил комарджия. Причината да убие Бъркшър обаче ми се струва нелогична.
	— Не забравяй, че е страдал от неизлечима болест. Може да е вземал медикаменти. Или пък туморът да е повлиял на мозъка му.
	— А може истината да се крие на съвсем друго място, Алекс.
	Разочарованата Джеймисън насочи вниманието си към пътя.
	— Как ще открием хондата й? — попита напрегнато тя.
	— До този момент само един човек спомена тази кола. Затова ще се върнем в училището.
	— Имаш предвид Вирджиния Коул, директорката?
	— Да.
	— Но тя каза, че е видяла Бъркшър да кара хондата само веднъж. Нали не очакваш да е запомнила регистрационния номер?
	— Ни най-малко.
	— Добре тогава, какво си намислил?
	— Съставих план как да намеря очевидец.
	Джеймисън продължи да го обсипва с въпроси. Какъв очевидец? Какво имаше предвид? Той обаче затвори очи и не каза нито дума повече.


	Когато пристигнаха пред училището, Декър посочи вратата, която водеше към административната част. Над нея бяха монтирани охранителни камери, обърнати към паркинга.
	— По дяволите! — възкликна Джеймисън. — Изобщо не ги забелязах.
	— Днес повечето училища разполагат с охранителни камери — каза Декър. — Някои дори имат металдетектори и въоръжена охрана, както и въоръжени учители и въоръжени ученици. Добре дошла в образователната система на двайсет и първи век.
	Разговаряха с Коул, която ги заведе в стаята, където работеше техническият персонал. Един от служителите прегледа записите от охранителните камери и ги прехвърли на екрана на компютъра.
	Декър попита Коул:
	— Спомняте ли си на коя дата сте видели Бъркшър да пристига с хондата? Съвсем приблизително.
	Коул се замисли.
	— Беше някъде през последните две седмици… сутринта, към седем и половина.
	Техникът натисна няколко клавиша и обяви:
	— Въвеждам тези параметри за време. Можете да използвате ето тези команди, за да превъртате записите напред или назад.
	— Благодаря — отвърна Джеймисън, докато Декър се настаняваше пред компютъра.
	— Знаете ли подробности около погребението на Ан? — попита Коул.
	Декър не отговори.
	— Опасявам се, че не — побърза да отговори Джеймисън. — Не успяхме да открием никакви нейни роднини. Случайно да сте чували от нея за тях?
	— Не, никога не е говорила за семейството си. Във формулярите, които всеки учител попълва при постъпването си на работа, има поле, в което трябва да се отбележи близък човек, с когото да се свържем в случай на необходимост. Ан не го е попълнила. Всъщност тя никога не говореше за миналото си. Поне с мен. Има една учителка, която вероятно би могла да ви каже повече. Днес не е на работа, но ще ви дам телефона й.
	— Чудесно. Благодаря.
	— За нищо. Ще направя всичко, за да ви помогна да стигнете до дъното на тази история.
	Коул и техникът излязоха от стаята и ги оставиха сами. Джеймисън придърпа един стол и седна до Декър, който използваше клавишите, за да превърта записите от камерите. Тя го изгледа с любопитство.
	— Така ли работи паметта ти, Декър? Превърташ кадрите като на видео?
	— Горе-долу — отвърна разсеяно той. — Само че моите кадри са цветни.
	Декър спря записа и посочи екрана.
	— Ето я!
	И наистина, това беше Ан Бъркшър зад волана на тъмна хонда акорд. Както им бе казала Коул, колата наистина бе доста очукана. Предната броня бе вдлъбната, по протежение на дясната врата минаваше дълбока драскотина, а капакът бе осеян с ръждиви петна.
	— Ето го и регистрационния номер — каза Декър, който запечата цифрите в паметта си още преди Джеймисън да ги запише в бележника си.
	Бъркшър спря на едно празно място, излезе и отвори задната врата, за да вземе малко куфарче и дамската си чанта. После тръгна към вратата, което означаваше и към камерата.
	— Господи! — възкликна Джеймисън. — Тръпки ме побиват, като я гледам. Нали знам, че е мъртва.
	Декър погледна часовника в единия ъгъл на екрана.
	— Записът е отпреди десет дни.
	— Тя изглежда… толкова нормална… и спокойна. Не прилича на човек, който се тревожи за нещо — отбеляза Джеймисън.
	— Имаш предвид, че не се притеснява, че шпионската им мрежа може да бъде разкрита? — попита Декър. — Че ще бъде арестувана за шпионаж.
	Джеймисън щракна с пръсти.
	— Може точно така да е спечелила парите си.
	— Възможно е. Агент Браун не ни каза от колко време продължава всичко това. А ние все още не успяваме да открием връзката между Бъркшър и Дабни.
	— Дабни очевидно е водил таен живот, скрит от всички, които са го познавали. Възможно е Бъркшър също да е играела хазарт и така да са се запознали.
	— Да, бе! Ти би ли продавала секретна информация на комарджия като теб? Би ли се надявала, че няма какво да се обърка?
	— Въпреки това е възможно — настоя Джеймисън.
	— Но каква нужда е имал Дабни от нея, Алекс? Какъв набор от умения или възможности е в състояние да предостави обикновена учителка на човек като Дабни, който познава куп високопоставени държавни служители и продава секретна информация?
	— Може учителската професия да е само прикритие. Може тя да е шпионинът. Затова не откриваме нищо за миналото й отпреди десет години.
	— Възможно е — отвърна Декър, макар тонът му да подсказваше, че се съмнява в това. — Трябва да проверим номера на колата.
	— Може да е чужда.
	— Не, едва ли. Предполагам, че се води нейна собственост, но на друг адрес. А може би и под друго име.
	— Значи наистина смяташ, че тя е шпионка или нещо подобно?
	— Или нещо подобно — отвърна Декър.
	Когато Джеймисън го погледна, той поясни:
	— Браун твърди, че Дабни е откраднал важна секретна информация. Той трябва да я е предал на някого, нали? Ако двамата с Бъркшър са работели заедно, ти си права, че е била част от шпионска мрежа. Но ако тя не е успяла да предаде информацията нататък по веригата, може би ще успеем да предотвратим апокалипсиса, който Браун описа.
	— Можем само да се молим и да се надяваме, че откраднатите тайни не са попаднали в ръцете на враговете ни — добави Джеймисън. — В противен случай ще загазим здравата. — Тя помълча и попита: — Не смяташ, че Браун има предвид ядрени оръжия, нали?
	Декър я погледна.
	— Продължавай да се молиш, защото нямам представа какво е имала предвид Браун. Тя не ми прилича на човек, склонен да преувеличава опасностите. Затова предполагам, че в най-лошите си прогнози Браун наистина вижда Армагедон.
	— Чудесно!


>	18

	— По дяволите!
	На следващата сутрин Декър и Милиган стояха рамо до рамо и оглеждаха къщата.
	Проверката на регистрационната табела на хондата ги бе довела до тук. До порутена къща край селски път в окръг Лаудън, Вирджиния.
	Декър посрещна възклицанието на Милиган с кимане.
	— От апартамент за два милиона долара в луксозен градски квартал до… тази съборетина.
	— Защо изобщо е купила това място, Декър?
	Декър тръгна към къщата.
	— Затова сме дошли. За да открием отговора на този въпрос. Започвам да подозирам, че Бъркшър е била човек, който внимателно е обмислял всеки свой ход. Да използваме това за отправна точка и да видим къде ще ни отведе.
	Зад къщата имаше малка барака, която играеше ролята на гараж. В нея откриха хондата.
	— Предполагам, че ще се нуждаем от заповед за обиск, за да можем да претърсим къщата и колата — отбеляза Милиган.
	— Единственият човек, който би могъл да възрази, е мъртъв — отвърна Декър. Хвана дръжката на шофьорската врата, но тя се оказа заключена. — Сигурно ключовете са в къщата — предположи той.
	Двамата с Милиган отидоха до предната врата, която също беше заключена.
	Декър я подпря с масивното си рамо и след миг тя се отвори.
	Когато влязоха вътре, старите дъски на пода изскърцаха заплашително под краката им. Миришеше на плесен и беше доста студено.
	Милиган посочи камината в дневната.
	— Предполагам, че това е единственият източник на топлина.
	— Не, отзад видях резервоар за гориво, а ей там до стената има радиатор, но не мисля, че работи.
	Обиколиха и трите стаи. В кухнята видяха празен допотопен хладилник, малка печка и потънала в мръсотия мивка. Декър пусна водата и от чешмата потече ръждивокафява струя.
	Огледа и банята. В нея имаше тоалетна, напукано огледало и руло тоалетна хартия, закачено на поставка на стената. Ваната и душът не бяха отделени със завеса, а линолеумът беше напукан на безброй места. Декър дръпна кранчето на тоалетната. Не се случи нищо. Натисна ключа за осветлението. Отново нищо.
	— Добре, съмнявам, че е живяла тук — каза той. — Няма вода, банята не е в ред…
	Милиган се огледа.
	— Чудя ли дали изобщо къщата е собственост на Бъркшър. Изглежда изоставена. Може да я е използвала като скривалище.
	— А това повдига въпроса от кого се е криела. И защо човек, който се крие, ще си купува апартамент за милиони долари и скъп автомобил, ще работи в училище и ще се грижи за болните в хоспис? Всичко това те излага пред погледите на много хора.
	— Жена ми е учителка. Тя обожава да работи с деца, но ако имаше милиони в банката, най-вероятно щеше да се захване с нещо друго.
	— На кой клас преподава?
	— На осми. Точно на тази възраст, когато хлапетата се превръщат от невинни сладки дечица в неуправляеми тийнейджъри и попадат в плен на емоционалните драми и бушуващите хормони. Има дни, в които тя се прибира у дома изцедена.
	— Според мен заплащането на учителите е недостатъчно — каза Декър.
	Видяха дървени стъпала, които водеха към влажната изба отдолу. Подът там беше пръстен. Милиган извади фенерче и освети помещението.
	Зад огромните паяжини имаше дъски, поставени върху бетонни блокчета така, че да образуват стелажи. Върху тях бяха наредени кашони, които започваха да гният. Декър отвори всичките, а Милиган освети съдържанието име фенерчето си.
	— Боклуци — обяви Милиган, след като огледа старите лампи, прокъсаните списания и нащърбените чинии и чаши. — Обзалагам се, че всичко това е принадлежало на предишните собственици на имота.
	Декър кимна разсеяно. Огледа тясното помещение и с помощта на фенерчето надзърна във всеки ъгъл.
	— Обзалагам се, че тя никога не е слизала тук — каза Милиган.
	— Напротив.
	— Откъде разбра?
	— Погледни стъпалата, които водят до тук.
	Милиган го послуша и видя, че част от изгнилите дъски са подменени с нови.
	— Пантите на вратата също са нови.
	Декър взе фенерчето и го насочи към купчината боклуци в далечния ъгъл. Милиган пристъпи по-близо и заяви:
	— Отпечатъци. От малки стъпала. Очевидно женски.
	— Бъркшър.
	— Много си наблюдателен, Декър — каза Милиган.
	Декър сякаш не го чу. Облегна се на каменната стена на избата и я освети с фенерчето. Лъчът му пробяга по зидарията и грубо одяланите греди на тавана.
	— Защо ли е слизала тук? — попита Милиган.
	— За да скрие нещо. Трябва само да открием къде точно.
	Милиган хвърли поглед към вратата.
	— Чакай малко. Ако хондата е в гаража, как Бъркшър е идвала до тук? И как е отивала в града?
	— Вдясно от пътя, който води до тук, има малка поляна. Със следи от гуми. Предполагам, че Бъркшър е идвала с мерцедеса, оставяла го е там и е вървяла пеша до тук. Вероятно не го е правила често, а само когато е имала часове. Това би обяснило малкото километри, които с навъртяла с мерцедеса. На връщане е оставяла хондата тук и си е тръгвала с мерцедеса.
	— Но защо си е правила този труд?
	— Учител по заместване с кола за сто бона? Това несъмнено би предизвикало коментарите на останалите учители, на административния персонал, на учениците… А не мисля, че Бъркшър е искала да привлича внимание. Затова е криела мерцедеса.
	Милиган кимна.
	— Предполагам, че си прав. Но въпреки всичко си е купила скъпия апартамент и колата.
	— Това показва, че е обичала лукса. А може да се е наслаждавала на двойствения си живот. Може това да я е изпълвало с адреналин.
	Декър продължаваше да се оглежда. Насочи вниманието си към отпечатъците в пръстта. А после вдигна глава към новите дъски на импровизирания стелаж. И към новите панти на вратата.
	Миг по-късно се отблъсна от стената и хукна към стълбите.
	— Декър! — извика Милиган и се втурна след него.
	Когато Милиган стигна вратата на избата, Декър вече бе изчезнал по коридора. Милиган го откри в банята.
	— Какво има? — попита Милиган.
	— Защо ти е тоалетна хартия, ако тоалетната не работи?
	Декър се пресегна и откачи рулото от поставката. Сложи го на мивката и го огледа. Тръбичката, която минаваше през рулото, бе съвсем стандартна, с пружина, която да държи двата края опрени в поставката, монтирана на стената.
	Декър раздели двата края и в дланта му изпаднаха ключове за кола.
	— Хондата — каза той. После надзърна в тръбичката. — Има и още нещо.
	Бръкна в кухината и извади флашка.
	— По дяволите, Декър, май удари джакпота!
	— Да намерим компютър и да проверим.
	— Звучи добре.
	Излязоха навън. Декър извади ключовете за хондата и каза:
	— Ще докарам колата. Не открихме нищо в апартамента й, да се надяваме, че в колата ще намерим нещо, което да ни помогне. — Вдигна флашката и добави: — А това може да отговори на всичките ни въпроси.
	Двамата се разделиха и Милиган се качи в служебния си автомобил.
	Декър се настани зад волана на хондата. От пръв поглед беше преценил, че колата е на повече от петнайсет години. Отвори жабката и откри сервизната книжка, която потвърди, че е познал — беше на седемнайсет години.
	Милиган потегли пръв по черния път, който водеше към асфалтираното шосе. Високите дървета, които растяха нагъсто от двете страни на пътя, и сивите облаци създаваха мрачна атмосфера.
	Когато Декър погледна напред, Милиган вече бе излязъл на асфалта и натиснал газта. Декър потегли по черния път.
	— По дяволите!
	Колата се тресеше.
	Декър спря, излезе и видя, че предната гума е спукана. Погледна отново към пътя. Милиган не се виждаше. Извади телефона си, за да се свърже с него и да му каже какво се е случило.
	Не успя, защото в района нямаше покритие.
	— Мамка му!
	Декър отвори багажника. Надяваше се, че Милиган ще забележи най-после, че хондата не го следва, и ще се върне.
	Извади крика, кръстатия ключ и резервната гума.
	Видя дупката от куршума едва когато коленичи до предната гума. Посегна към пистолета си, но ударът го изпревари. Декър полетя напред, удари лицето си в бронята и се просна странично на земята.


>	19

	— Трябва да се откажеш от навика да се събуждаш в болнични легла.
	Декър премигна бързо и лицето на Алекс Джеймисън застана на фокус.
	Стаята бе затъмнена.
	Той разтри главата си.
	— Мозъчно сътресение — заяви Богарт, който стоеше до Джеймисън.
	— Не ми е за пръв път — отвърна Декър и трепна от болка, когато се размърда и седна в леглото.
	— Затова лампите са угасени — обясни Богарт. — Лекарите казаха, че мозъкът ти се нуждае от почивка и трябва да избягваш светлината.
	От другата страна на леглото стоеше Милиган.
	— Съжалявам, Еймъс. Трябваше по-рано да забележа, че не си зад мен. Но се опитвах да те набера по телефона и видях, че няма връзка.
	Декър кимна бавно.
	— Някой беше прострелял гумата — каза той. — Забелязах дупката от куршум едва когато слязох, за да я сменя.
	— И ние я видяхме — каза Богарт.
	— А това означава, че са ни наблюдавали — заяви Милиган.
	— Взели са флашката, нали? — попита Декър.
	— Претърсихме джобовете ти и не я открихме, а това означава, че… да, взели са я.
	— Но как са разбрали, че сте я намерили? — попита Джеймисън.
	— Възможно е в къщата да е имало подслушвателни устройства или пък да са ни наблюдавали с помощта на апаратура с голям обсег на действие — обясни Милиган. — А може да са те претърсили за всеки случай и тогава да са я открили.
	Декър се изправи още малко.
	— Държах флашката в ръка, когато излязохме от къщата. Ако са ни наблюдавали, веднага са разбрали, че е у мен. Кога ще ме изпишат?
	— Според лекарите вече си добре — отвърна Милиган, — но не бива да се преуморяваш през следващите няколко дни. Имаш огромна цицина на тила. Лицето ти е ожулено от удара в бронята. Но рентгеновите снимки и останалите изследвания, които ти направиха, показват незначителни травми.
	— Лекуващият лекар заяви, че имаш много дебела глава — отбеляза с усмивка Джеймисън.
	— Това ме кара да се чувствам много по-добре — отвърна сърдито Декър.
	— Нищо ли не видя? — попита Богарт.
	— Не. Някой ме нападна в гръб. Веднага ме повали на земята. Който и да беше, направи го бързо, силно, професионално.
	— Добре че е прострелял само гумата, а не и теб — каза Богарт.
	— Мина ми тази мисъл.
	— Куршумът е изстрелян от снайперска пушка — добави Милиган. — Нямам представа от какво разстояние, но не видях никого, докато карах към шосето. Ако стрелецът е бил скрит в гората, изстрелът е невероятно труден. Дори откъм шосето гумата изглежда трудна мишена.
	— Не чух никакъв изстрел — каза Декър.
	— Най-вероятно е използвал куршуми с дозвукова скорост — обясни авторитетно Милиган. — При шума, който издаваше онази бричка, щеше да е истинско чудо да го чуеш. Предполагам, че стрелецът е бил на стотина метра от теб.
	— Това означава, че е професионалист — отбеляза Джеймисън.
	Богарт добави:
	— Означава също така, че край къщата на Бъркшър е имало поне двама души. Стрелецът не би могъл да стигне толкова бързо до теб и да те удари по главата. Не и без да вдигне шум.
	Декър стана от леглото, но се олюля и се хвана за металната рамка.
	— Искам да се прибереш и да си починеш, Еймъс. И да стоиш на тъмно.
	— Не мога да седя със скръстени ръце, Рос! Забрави ли какво каза Браун? Че това е по-лошо от Единайсети септември.
	— Добре, след като нямаш усложнения, можеш да се върнеш на работа още утре. Днес обаче ще почиваш.
	Декър се опита да протестира, но Джеймисън го хвана за ръката.
	— Да вървим — каза тя с глас, който не търпеше възражения.


	Час по-късно той лежеше на канапето в апартамента с чаша чай на масичката до него. Беше с тъмни очила.
	Джеймисън го погледна и каза:
	— Знам, че не си доволен от случилото се…
	— Меко казано!
	Тя седна на стола до него.
	— Хей, имаме нужда от твоя голям мозък, затова трябва да се погрижиш за него.
	— След като това е единственият мозък, с който разполагам, аз също искам да го запазя.
	— Какво може да е имало на флашката?
	— Не знам. Бъркшър с положила доста усилия, за да я скрие, а това означава, че съдържанието й е било важно за нея.
	— Ако Бъркшър е истинското й име.
	— Определено не е.
	— Смяташ ли, че нещо в миналото й с причина за случилото се?
	— Ако не е, то съвпадението би било прекалено голямо.
	— А ти не вярваш дори в малките съвпадения.
	Декър взе чашата чай, отпи и каза:
	— Тод провери номерата на онзи шевролет камаро.
	— И? — попита напрегнато тя.
	— Откраднат е от семейство, което живее в Удбридж.
	— Сигурен ли си, че казват истината?
	— Хората са на шейсет и няколко. Мъжът е пенсиониран лесничей, а жена му преподава в неделното училище. Купил си колата, за да си направи подарък по случай пенсионирането. Четири дни по-късно някой я откраднал пред дома му. Полицаите са я открили на паркинга зад мола в Анандейл. Според местните ченгета мъжът е бесен, но това е напълно обяснимо.
	— Озовахме се в задънена улица значи. Имам предвид онези двама бандити.
	— Не и ако Томас ни каже кои са. Защото ги познава, това е сигурно.
	— Но нали заяви, че той няма намерение да го направи.
	— Моментът не беше подходящ. Току-що го бяха халосали здравата. А аз го притиснах повече, отколкото трябва. Изскочих с пистолета, размахах значката. Може да е решил, че появата ми влошава нещата. Все едно да разбуня гнездо на оси. Може ти да извадиш повече късмет. Ако искаш да опиташ, разбира се.
	Тя го изгледа въпросително.
	— Да не би да подлагаш на изпитание желанието ми да помагам на наемателите?
	— Не, проверявам способността ти да се справяш с няколко задачи едновременно. А и сама каза, че искаш да говориш с него.
	Тя кимна и отново седна.
	— Прав си. Как е главата ти? Ама честно.
	— Удряли са ме много по-силно, Алекс, не се тревожи за мен. Богарт обаче е прав — лесно можеха да ме убият, но не го направиха.
	— Какво означава това?
	— Решили са да не прибягват до убийство.
	— За разлика от Уолтър Дабни, който реши точно обратното.
	— Иска ми се да знаех каква е причината.
	— Имаме улики. Следваме нишката на…
	— Уликите само ни заблуждават. А нишките непрекъснато се късат. Тази флашка можеше да ни разкрие много неща. Сега обаче никога няма да узнаем какво е имало на нея.
	— Не ми е ясно как са разбрали, че двамата с Тод ще отидете там.
	— Не мисля, че са ни проследили. Това са селски пътища, по тях няма много движение. Щяхме да забележим, ако имаше друг автомобил.
	— Тогава как?
	— Мисля, че вече са били там. Открили са скривалището на Бъркшър преди нас и са започнали да го наблюдават. Очевидно са го претърсили, но не са намерили нищо. После се появихме ние и свършихме тяхната работа. Трябваше само да вземат флашката от нас. Може да се каже, че им направихме голяма услуга.
	— Това означава, че разполагат с доста хора и ресурси.
	Декър кимна.
	— Означава също така, че ще ни бъде трудно да ги проследим. Но ни подсказва, че Бъркшър е била замесена в нещо много сериозно.
	— Нещо, свързано с миналото й?
	— Да.
	— Възможно ли е тези да са я търсели?
	— Не бих се учудил, ако са я издирвали от години. След убийството й във всички медии се появи нейна снимка. И тогава са я познали.
	— Но как са открили скривалището й толкова бързо? Нали предположи, че са ви изпреварили?
	— Добър въпрос, на който нямам отговор.
	Помълчаха няколко минути и Декър погледна часовника си. Минаваше четири.
	— Томас Амая ще се прибере скоро.
	— Знам. Когато разбрах, че Дани рисува, купих скицник и моливи. Мога да използвам това като повод да ги посетя.
	— Устройва ме.
	— И ако Томас ми каже кои са онези типове?
	— Тогава ще мислим какво да правим.
	— Може да не проговори от страх, че ще му направят нещо… на него или на Дани.
	— Той вече пострада. Освен това подозирам, че онези бяха обикновени биячи. Някои местни банди си падат по насилието.
	— Но вече знаят, че и ти си тук, Декър.
	— Рядко оставам незабелязан. Но след като разбраха, че работя за ФБР, едва ли ще ни направят нещо.
	— Няма гаранция.
	— Животът не дава гаранции за нищо.
	Джеймисън извърна поглед.
	— Ще поговоря с тях още тази вечер.
	— Идвам с теб.
	— Но сътресението ти…
	— Дотогава ще има достатъчно време мозъкът ми да си почине.
	— Мислех, че искаш аз да реша този въпрос.
	— Ще те оставя ти да говориш. Но както сама каза, вече съм замесен в тази история. Ще се постарая да я доведа до край.
	Тя се усмихна уморено.
	— Хайде да те видим и теб как се справяш с няколко задачи едновременно.
	— Да се надяваме, че и двамата ще се справим — отвърна Декър.


>	20

	Томас Амая никак не се зарадва, когато Декър и Джеймисън позвъниха на вратата му.
	— Да? — изрече напрегнато той, вперил поглед в тях. Беше застанал така, че да им попречи да влязат в апартамента.
	— Господин Амая, срещали сме се вече. Аз съм Алекс Джеймисън, домоуправител на тази сграда.
	Декър видя Дани да наднича зад баща си.
	— Да? — изрече отново Амая, като продължаваше да блокира вратата.
	— Разбрах, че вчера сутринта сте имали проблем с двама души на паркинга.
	— Проблем? _No entiendo_ — отвърна рязко той.
	— Тя говори за онези мъже, които те нападнаха, тате. Амая се обърна и видя сина си със скицник в едната ръка и молив в другата.
	Заговори му бързо на испански, момчето пребледня, обърна се и се скри в малкия апартамент. Амая отново насочи вниманието си към Декър и Джеймисън и натърти:
	— _Нямам_ проблем с никой.
	Преди Джеймисън да успее да отговори, Декър изрече бързо:
	— Ония двамата те нападнаха, както каза и синът ти. Колата, с която дойдоха, е била открадната. Бяха въоръжени. Несъмнено са опасни типове. Можем да ти помогнем.
	Амая го погледна и отсече:
	— Не ми трябва никаква помощ.
	— Вчера ти потрябва — отвърна Декър. — Ако не се бях намесил, можеха да те убият.
	Амая посегна да затвори вратата, но Декър постави огромното си стъпало на прага.
	— Помислете за сина си, господин Амая — каза Джеймисън. — Помислете за Дани. Какво ще стане, ако следващия път нападнат него? Ще позволите ли това да се случи?
	— _Vete ahora! Ahora!_ — изкрещя Амая. — Махайте се веднага!
	Декър дръпна крака си и вратата се затръшна рязко.
	— Благодаря ти, че ме остави да поговоря с него — каза сърдито Джеймисън.
	— Човекът е уплашен и ядосан — отвърна той, докато се връщаха в своя апартамент.
	Обърнаха се, когато чуха стъпки зад себе си. В първия момент Декър реши, че това е Томас Амая, но се оказа Дани. Момчето бе облечено с избелели джинси и бяла тениска, които подчертаваха колко слабо е тялото му. Прокъсаните мръсни маратонки му бяха поне с два номера по-големи.
	— Добре ли си, Дани? — попита Джеймисън.
	Той кимна.
	Съжалявам, че татко се държа така.
	— Няма нищо. Явно е попаднал в трудна ситуация.
	— Познаваш ли онези мъже? — попита Декър.
	Дани поклати глава.
	— Не, но знам, че татко ги познава. Виждал съм го да разговаря с по-ниския на паркинга. Едрият също е идвал няколко пъти. Но татко гледа да ме държи по-далече от тях.
	— До онази сутрин — каза Декър.
	Дани кимна.
	— Толкова се уплаших… не знаех какво да направя. — Момчето сведе глава и продължи: — Трябваше да помогна на татко, но не посмях да изляза от колата. — Погледна ги и попита: — Това означава, че не съм много смел, нали?
	— Ти си дете — отвърна Декър. — Аз съм голям мъж, но също се уплаших. И хем имах пистолет.
	— Баща ти споменавал ли е какво искат от него онези двамата? — попита Джеймисън.
	Дани поклати глава.
	— Веднъж ме взе от училище, но се наложи да се върнем до работата му. Остави ме да си пиша домашните в колата. Той работи на един строеж на брега. Там видях онзи ниския. Мина пред колата, но не ме забеляза. Беше облечен в костюм и носеше предпазна каска като тази, с която татко работи.
	— Вчера сутринта също беше с костюм. Смяташ ли, че работи на строежа?
	— Или е някой от собствениците? — добави Джеймисън.
	— Не знам. Качва се горе с един от товарните асансьори.
	— Къде точно се намира строежът? — попита Декър.
	Дани му обясни, след което каза:
	— Трябва да се връщам.
	— Почакай малко, това е за теб — спря го Джеймисън и извади скицника и моливите от дамската си чанта.
	Момчето не скри изненадата си.
	— Защо?
	— Знам, че обичаш да рисуваш, и реших, че ще ти бъдат от полза.
	— Благодаря — каза момчето.
	Декър го оглеждаше изпитателно.
	— Къде е майка ти?
	Дани прибра моливите в джоба на джинсите си, преди да отговори:
	— Умря.
	— Какво се случи?
	— Загина. Преди да дойдем да живеем тук.
	— Загина? При нещастен случай ли?
	— Не беше нещастен случай.
	Дани се обърна, преди Декър да попита още нещо, и хукна надолу по стълбите.
	Декър и Джеймисън не помръднаха няколко секунди, след което се обърнаха и тръгнаха към апартамента си. Когато влязоха вътре, отидоха в дневната и погледнаха през прозореца. Залязващото слънце бе обагрило небето в червено и златно.
	— Е, толкова ли е трудно да движиш няколко задачи едновременно? — попита Джеймисън.
	— Гладен съм. Предлагам да вечеряме.


	Тръгнаха пеша и откриха непретенциозно ресторантче на седем-осемстотин метра от дома им. Избраха маса до прозореца, откъдето можеха да наблюдават улицата. Само една четвърт от местата бяха заети. Менюто бе написано на черна дъска.
	Когато сервитьорката дойде да вземе поръчката им, Декър каза:
	— Чийзбургер с кетчуп и майонеза, пържени картофи и лучени кръгчета. И бутилка „Бъдуайзър“.
	После погледна предизвикателно Джеймисън.
	— Два пъти — каза тя, без да извърне поглед.
	Когато бирите им пристигнаха, отпиха големи глътки.
	— Няма ли да си поръчаш салата? — попита Декър.
	— В бургера има домати и маруля. Какво мислиш за Амая?
	Той сви рамене.
	— Ако онзи с костюма наистина работи на строежа, можем да го открием и проверим.
	— Чудя се какво ли иска от Томас.
	— Може да става въпрос за много неща.
	— Ще им помогнем, нали?
	— Мисля, че отговорът е очевиден. Но не бива да позволим това да ни отклони от основната ни работа, Алекс.
	— Знам, знам. Мога да проверя Амая в системата. Но няма да правя нищо рисковано — добави бързо тя. Отпи от бирата и остави бутилката върху картонената подложка. — Какво според теб е имало на онази флашка?
	— Отговорите на куп въпроси около Ан Бъркшър, с които, уви, не разполагаме — отвърна мрачно той.
	— Да се надяваме, че ще ги открием по друг начин.
	Декър не изглеждаше окуражен от думите й.
	Когато храната им пристигна, започнаха да се хранят мълчаливо. След като изяде и последния си пържен картоф, тя въздъхна и отбеляза:
	— Ще трябва да тренирам цяла седмица във фитнеса, за да изгоря тези калории.
	Декър я погледна.
	— Ан Бъркшър е имала акции и облигации на стойност над двайсет милиона долара — заяви той. — Тод провери.
	— По дяволите! — възкликна тя, докато облизваше солта от пръстите си.
	— Финансовите сделки имат една особеност — изискват валидни лични данни и номер на социалната осигуровка. Явно Бъркшър е издържала проверката, защото брокерската фирма й е открила сметка.
	— Срещала ли се е с някого там?
	— Тод провери и това. Поради размера на инвестиционния й портфейл тя е имала персонален финансов съветник, но той казва, че двамата са се срещали само веднъж. Офисът на компанията, с който се е свързала първоначално, се намира на Западното крайбрежие. Лихвите и дивидентите са били превеждани директно в разплащателната й сметка. Така е плащала сметките си. За апартамента и колата е платила в брой, затова месечните й разходи не са били големи. Приходите от инвестициите са покривали всичките й плащания и дори е оставала значителна сума.
	— Добре си е живяла — отбеляза унило Джеймисън. — Както вече ти казах, погледна ли банковата си сметка в края на месеца, виждам само нули. Нямам представа къде отиват парите ми.
	— Но знаем къде са отишли парите на Бъркшър. Започнала е да купува акции преди осем години, като първоначалната й инвестиция е била от порядъка на десет милиона долара. С течение на времето е успяла да удвои парите си въпреки разходите, които е направила за апартамента и колата. Тод е убеден, че това е възможно, тъй като през последните седем-осем години фондовият пазар е във възход. Очевидно е вложила парите си в компании като „Амазон“, „Епъл“ и „Гугъл“, а неотдавна е инвестирала и във „Фейсбук“. Акциите им скочиха многократно през въпросния период.
	— Извадила е късмет — каза Джеймисън.
	— Не чак толкова голям, след като е мъртва. Работата е там, че първоначалната инвестиция, която е направила, е доста крупна сума. Знам, че има законови разпоредби в това отношение. Ако някой влезе в банката с десет милиона и поиска да си открие сметка, ще трябва да отговори на куп въпроси за произхода на парите.
	— Имаш предвид законите срещу прането на пари?
	Декър кимна.
	— Явно Бъркшър е издържала проверката, на която са я подложили в инвестиционната компания. Поне според Тод. Документацията изглежда в ред. Но когато е проверил данните назад във времето — стария й адрес например, — открил несъответствия.
	— Нима брокерската компания не ги е забелязала?
	— Не мисля, че проверката им е била толкова задълбочена, както на ФБР. Нали не очакваш да положат твърде много усилия да прогонят човек, който иска да инвестира десет милиона?
	— Прав си. Какво обяснение им е дала Бъркшър за произхода на парите?
	— Спестявания, инвестиции, малко наследство.
	— Ясно.
	— Преди четири години е купила апартамента в Рестън, а колата — година по-късно. Преди това е живяла в Атланта, а още по-рано — в Сиатъл. Така поне смятаме. Но не можем да открием никаква информация за нея, която да е отпреди повече от десет години. Абсолютно никаква. Сякаш изобщо не е съществувала. В автобиографията си посочва, че е завършила университет. Явно дипломата й е издържала на проверките в онова училище.
	Донесоха им сметката и Декър я плати въпреки предложението на Джеймисън да си я поделят.
	— Тази вечер наруши диетата си заради мен — каза той. — Позволи ми да си платя за удоволствието.
	Тя се усмихна, но усмивката й помръкна, когато видя кой се приближава към масата им.
	Харпър Браун гледаше право към Декър. Беше облечена с джинси, кожено яке и бяла блуза. Островърхи ботуши добавяха няколко сантиметра към ръста й.
	— Господин Декър, бих искала да поговоря с вас. — Тя удостои Джеймисън с бегъл поглед, преди да уточни: — Насаме.
	— Мога да изчакам отвън — предложи Джеймисън, която определено не изглеждаше очарована от появата й.
	— Не е необходимо, госпожице Джеймисън. Мога да откарам приятеля ви у дома.
	— Нямам нищо…
	— Всичко е наред — каза Декър. — Вероятно няма да се наложи да съобщя адреса си на агент Браун, която несъмнено е проверила къде живея.
	Браун отстъпи крачка назад и посочи вратата.
	— Да тръгваме тогава. — Погледна Джеймисън и каза: — Не се тревожете. Ще се погрижа за вашия колега.
	— Надявам се — отвърна мрачно Джеймисън.


>	21

	Първите няколко минути в колата изминаха в тишина.
	Браун погледна Декър и каза:
	— Май не сте от най-приказливите.
	— Вие казахте, че искате да говорите с мен. Аз чакам.
	Тя се усмихна и впери поглед в пътя пред себе си.
	Браун шофираше беемве седма серия, последен модел. Декър огледа интериора.
	— Хубава кола. Вероятно струва колкото заплатата ми за две години.
	— На лизинг е. Така финансовото бреме не е толкова тежко.
	— Предполагам.
	— Освен това повечето неща ми омръзват след няколко години.
	— В такъв случай не бива да се омъжвате.
	— Още ли работите по случая „Дабни-Бъркшър“?
	— Интересувате се дали не сме го разрешили? Защото агенцията ви се забави толкова много.
	Тя отби вдясно, паркира до бордюра и изключи двигателя. Обърна се към Декър.
	— Една от задачите ми е да служа като офицер за връзка между АВР и ФБР.
	— Останах с впечатлението, че подобна длъжност изисква нещо повече, а не обикновено отнемане на случая от братска агенция.
	— Така ли смята агент Богарт?
	— Нямам представа, споделям моето мнение.
	— Въпросите, които се опитваме да решим, са доста деликатни. Налага се да подходим изключително внимателно.
	— И смятате, че ние не сме в състояние да го направим?
	— Говоря най-общо.
	— В такъв случай позволете ми да говоря съвсем конкретно. АВР разполага ли със снайперисти, обучени да стрелят на големи разстояния?
	Тя го изгледа озадачено.
	— Очаквах какви ли не въпроси, но този ме изненадва. Защо, по дяволите, питате?
	— Да кажем, че съм много любопитен. Е?
	— Ние сме военизирана структура.
	— Ще приема това за положителен отговор.
	Браун го изгледа с любопитство и каза:
	— Прочетох досието ти.
	— Не знаех, че имам такова.
	— В момента, в който станеш федерален служител, се сдобиваш с досие. Имаш интересно минало, особено в комбинация с хипертимезията и синестезията.
	— Някой може да го намира за интересно, но не и аз.
	— А ти как би го нарекъл?
	— Различно. Болезнено различно.
	Изражението на Браун поомекна.
	— Знам за трагедията с твоето семейство. Много съжалявам. Никога не съм се омъжвала, нямам и деца, затова мога само да си представя колко мъчително е било за теб.
	Декър погледна през прозореца.
	— Това няма нищо общо с проблема, който ни интересува.
	— Така е. Но не отговори на въпроса ми. Продължавате ли да работите по случая или не?
	— Ами ако откажа да отговоря? Мисля, че имам пълно право да запазя мълчание.
	— Ще приема това за „да“.
	— Мислех, че АВР не може да нарежда на ФБР да спре някое разследване. Но явно греша.
	— Не, не грешиш. Поне формално. Но можем да прибегнем до други канали, които да превърнат желанието ни в заповед.
	— Говорим на различни езици. Какво означава това, по дяволите?
	— Министърът на отбраната е член на правителството. Ще позвъни на някой, който ще окаже натиск върху директора на ФБР.
	— Така ли стават нещата във Вашингтон?
	— Горе-долу. Ти си от Охайо.
	— Знам, че съм от там. Един от онези щати във вътрешността, над които хората от двата бряга само прелитат, но никога не посещават.
	— И един от онези щати, в които хората изпитват огромно недоверие към федералното правителство.
	— Не ги виня, при положение че такива като теб им въртят номера.
	— Не мисли, че не искаме да открием истината, Декър. Напротив, много искаме.
	— И за да го направите, трябва да отнемете случая от Бюрото, при положение че убийството е извършено буквално пред прага ни? Сама каза, че резултатът може да бъде по-опустошителен от Единайсети септември. Какво очакваш да направим? Да стоим със скръстени ръце в знак на любезност? Само за да ви угодим.
	— Разбирам логиката ти. Наистина.
	— Но нищо повече?
	— Заповедите са си заповеди. Не ти ли се е налагало да изпълняваш заповеди?
	— Не — отвърна рязко Декър. — Не и ако противоречат на моите инстинкти или принципи.
	— В такъв случай не мисля, че те очаква дълга и щастлива кариера в държавната администрация.
	— Ще го приема като положително качество.
	— Винаги ли си толкова безцеремонен?
	— Върша си работата, пък каквото ще да става.
	— Да разбирам ли, че не си от хората, които обичат да си прикриват задника?
	— Задникът ми е прекалено голям за тази работа — отвърна Декър.
	— Просто искаш да се добереш до истината?
	— Да. А ти?
	— Вече те уверих в това.
	— И какъв напредък постигнахте?
	Тя изглеждаше изненадана от въпроса.
	— Разследването още не е приключило.
	— Разбира се, че не. В противен случай нямаше да те питам.
	— Имах предвид, че нямам право да го обсъждам с теб.
	— Добре, тогава аз ще го обсъдя от моята гледна точка. Бъркшър има тайно минало. Минало, в което е спечелила огромна сума пари. Купила си е луксозен апартамент и мерцедес, но е отивала на работа със стара хонда. Използвала е порутената къща в изоставена ферма, за да сменя колите. А може би и за други цели.
	— Интересно.
	— Миналото на Бъркшър, или която е била тя в действителност, е обвито в мистерия. Що се отнася до Дабни, там разполагаме със запис, на който се вижда как една жена му помага да опразни банковия си сейф, след като е изпратил ключ на дъщеря си. Предполагаме, че тя е трябвало да го отвори след смъртта му и съдържанието му да отговори на много въпроси. Според теб Дабни е продавал секретна информация, за да изплати дълговете си от хазарт. Следователно тук също имаме мистерия. Преди няколко дни тези две мистерии се срещнаха в центъра на Вашингтон и резултатът от тяхната среща е два трупа. Въпросът е _защо_?
	— Кратко и ясно обобщение.
	— Обобщенията са за глупаците. Всеки може да обобщава.
	— Използва израза „според теб“.
	— Да.
	— Не съм си го измислила, това е самата истина.
	— Разполагам само с твоята дума. А тя не е достатъчна.
	Браун включи на скорост и потегли.
	— Винаги ли си толкова благоразположен към колегите от други федерални агенции?
	— Въпросът ти звучи иронично, тъй като самата ти не си никак благоразположена към нас.
	— Виж какво, ти ми даде ценна информация. Как мога да ти върна услугата?
	— Като не ни пречиш да разследваме случая.
	Тя продължи да шофира, а след малко зави първо в една пряка, после в друга.
	— И как си го представяш? — попита тя.
	— Като продължим да работим, за да стигнем до истината.
	— Имаш предвид съвместно разследване?
	— Наречи го както искаш.
	— Ще трябва да помисля и да го обсъдя с шефовете.
	— Чудесно. Можеш да ми отговориш утре сутринта.
	— Нямаш право да ми даваш заповеди.
	— Виждам, че наистина знаеш къде живея — отбеляза Декър, когато Браун спря на паркинга пред лома му. — Не мога да кажа, че ми е приятно.
	— Дръж приятелите си близо, а враговете — още по-близо.
	— Мисля, че не съм ти нито едното, нито другото. Засега.
	— Харесва ли ти кварталът? Все още е опасен.
	— Но се развива…
	Браун бе извадила пистолет и бе угасила двигателя. Едва тогава Декър забеляза онова, което тя бе видяла преди него. Двама мъже пъхаха друг в багажника на автомобил.
	Браун изскочи от колата и хукна към тях още преди Декър да отвори своята врата.
	— Федерален агент! Горе ръцете! — извика тя с насочен пистолет.
	Единият мъж се скри зад колата, а другият извади оръжие. Преди той да се обърне и да стреля, Браун го повали с два изстрела. В следващия миг тя се просна на земята, притисната към асфалта от непоносима тежест.
	— Какво, по дя… — извика тя.
	Над главата й профуча автоматен откос.
	Мъжът, скрил се зад колата, бе открил огън с калашников.
	Декър, който бе съборил Браун веднага щом бе зърнал автомата, се претърколи по корем, прицели се и изстреля няколко куршума под колата. Чу се вик, който му подсказа, че поне един от куршумите е попаднал в глезена или стъпалото на стрелеца.
	Онзи падна до колата, сграбчи крака си и продължи да крещи от болка. Декър изпразни целия пълнител в тясното пространство между колата и асфалта.
	Виковете спряха.
	Двамата с Браун скочиха на крака. Втурнаха се към колата на стрелците и видяха, че мъжът с автомата не помръдва. Навсякъде около него имаше кръв, а калашникът лежеше до ръката му. Декър коленичи до него.
	Браун посочи входната рана в слепоочието му.
	— Първо го свали с изстрел в крака, а после го уби с куршум в главата. Отлична стрелба — заяви хладнокръвно тя.
	— Не чак толкова. Просто стрелях с надеждата да го улуча — отвърна пребледнелият Декър.
	— Е, по-добре ти да извадиш късмет и да го гръмнеш, отколкото той тебе.
	Декър се изправи и отиде до багажника на колата, където вързаният Томас Амая се опитваше да се освободи. Устата му бе запушена с парцал. Декър го развърза и му помогна да излезе от багажника.
	Отначало Амая, който дишаше тежко, се олюля на краката си, но бързо последва съветите на Декър и седна на асфалта.
	Декър изведнъж се сети нещо и попита:
	— Дани! Къде е Дани?
	— Той е у приятел — промълви Амая. — Той е… добре.
	— Кой е Дани? — попита Браун.
	— Единайсетгодишният му син.
	Браун кимна и каза:
	— Искаш ли да повикаш ченгетата?
	Декър извади телефона си и първо позвъни на Богарт. Разказа му набързо за нападението.
	— Можеш ли да звъннеш на местното полицейско управление?
	— Веднага. Ще се видим след трийсет минути. Сигурен ли си, че си добре?
	— Добре _сме_.
	— Джеймисън ли е с теб?
	— Не. Агент Браун.
	— Окей — отвърна очевидно озадаченият Богарт. — Ще ми обясниш по-късно.
	Декър затвори и погледна Браун.
	— Благодаря за помощта.
	— Господи, Декър, та ти ми спаси живота! Изобщо не видях автомата. Ако не ме беше съборил на земята, сега щях да пътувам към моргата.
	Декър се обърна към Амая:
	— Полицията ще пристигне скоро. Налага се да им разкажеш какво става.
	Амая дори не погледна към него. Ядосан, Декър каза на Браун:
	— Не проявява особено желание да ни сътрудничи. Явно ми е писано да попадам все на хора като него.
	Преди Браун да успее да отговори, Джеймисън, която се бе върнала пеша от ресторанта, зави към паркинга. Когато видя какво се е случило, хукна към Декър и попита:
	— Какво, по дяволите, става тук?
	— Обикновен ден в квартала — отвърна той и пребледня още повече.
	После рязко се обърна и тръгна към сградата.
	— Чакай малко, къде отиваш? — извика след него Браун.
	Той й отговори през рамо:
	— Да повърна един чийзбургер.


>	22

	Амая отказа да разговаря с полицията.
	— _No entiendo, no entiendo_ — повтаряше непрекъснато той.
	А когато ченгетата повикаха свой колега, който говореше испански, Амая просто млъкна.
	Двамата мъртви стрелци нямаха документи за самоличност, но един от полицаите разпозна онзи с автомата.
	— Наемник — обяви той. — Предлага услугите си на различни банди. Не мисля, че ще открием нещо по тази линия. Тези типове искат да им се плаща в брой и никога не се срещат лице в лице с клиента. Обикновено е достатъчно едно телефонно обаждане с името на мишената. Плюс пачка банкноти или плик с дрога, когато поръчката е изпълнена.
	Богарт бе пристигнал и разговаряше с местните ченгета. Декър и Браун вече бяха дали показания.
	Богарт пристъпи към служителката на АВР и каза:
	— Присъствието ви тук ме изненадва.
	— А мен още повече — отвърна тя.
	— От Агенцията ще ви изпратят ли в административен отпуск след този инцидент? — попита Богарт.
	— Едва ли. Обикновено не процедираме по този начин. Освен това случилото се не подлежи на никакво съмнение. Разследването ще потвърди законността на действията ни — отвърна тя и погледна Декър. — Какво ще стане с него? Той изстреля цял пълнител. Началството няма ли да го прати зад някое бюро?
	— Ако беше агент, най-вероятно да. Декър обаче е следовател от отдел „Убийства“ в полицията на Бърлингтън, Охайо, който е командирован при нас. Има право да извършва арести. Така че… ще видим.
	— Чудесно. Така работи добрата стара бюрокрация.
	— Разбрах, че сте искали да обсъдите нещо с Декър. Ще го споделите ли и с мен?
	Браун погледна към Декър, който приближаваше към тях.
	— Не знам какво е имал предвид.
	— Обсъждахме възможността да създадем съвместен екип, който да стигне до истината — каза Декър.
	— Аз обаче не дадох съгласието си — отвърна Браун. — Нещо повече, не изключих възможността да се стигне до обаждане, в резултат на което случаят да ви бъде отнет.
	Богарт повдигна вежди и погледна Декър.
	— Явно не сме постигнали кой знае какъв напредък.
	— Но ще обмисля възможността да работим заедно, агент Богарт — продължи Браун. — Тази вечер Декър спаси живота ми. Не обичам да оставам длъжна.
	С тези думи тя им обърна гръб, качи се в колата си и потегли.
	Джеймисън, която стоеше встрани, измина с две бързи крачки разстоянието, което ги разделяше, и се нахвърли върху Декър:
	— За какво беше всичко това?
	Той отстъпи крачка назад.
	— Кое?
	— Защо тя се появи, докато вечеряхме, и поиска да говори с теб? Явно те е следила.
	— Знам.
	— Какво ти каза? — попита Богарт.
	— Интересуваше се дали продължавам да работя по случая „Бъркшър“.
	— И ти какво й каза?
	— Нищо, което да се приеме за категоричен отговор.
	— В такъв случай може просто да е опипвала почвата.
	— Тя обича да борави с колкото се може повече информация — изрече бавно Декър. — Не мога да я виня за това.
	Джеймисън го изгледа учудено.
	— Само това ли ще кажеш? Ако аз ти бях извъртяла подобен номер, щеше да ми откъснеш главата! С какво Браун е заслужила специално отношение?
	Декър понечи да й отговори, но размисли и каза:
	— Трябва да открием Дани.
	Изражението на Джеймисън омекна.
	— Прав си. — Тя издиша продължително и враждебността й като че ли се стопи. — Томас каза ли ти къде е?
	— У негов приятел.
	— Ще го попитам за адреса. После ще отида да доведа Дани.
	След като тя се отдалечи. Богарт каза тихо:
	— Не можем да разследваме случая. Това е проблем на местната полиция.
	Декър погледна към Джеймисън, която влизаше в сградата.
	— Но също така и на Алекс — каза той, помълча и въздъхна: — Което означава, че е и мой проблем.
	Богарт го изгледа, очевидно изненадан от думите му.
	— Започнал си да омекваш.
	Декър пъхна ръце в джобовете си и не му отговори.
	— Каква според теб е причината за всичко това? Първото, което ми идва наум, са наркотиците. Направо ми мирише на дрога.
	— Нищо чудно Амая да не иска да говори, защото е затънал до гуша.
	— Подозираш, че е дилър? — попита Богарт.
	— Предполагам, че е брънка от верига за доставка. Познавам този свят по-добре от този, в който живея сега. Света на дилърите и уличните отрепки, а не света на министри, които притискат директори на федерални агенции. Това сякаш е друга планета.
	— Не се притеснявай. Цялата ми кариера е преминала в този свят и понякога аз също не откривам логика. — Богарт замълча и след малко попита: — Смяташ ли, че Амая е сгафил нещо? Например да е отклонявал част от стоката за собствени нужди.
	— Тези типове очевидно не бяха дошли, за да му платят бонус за добре свършена работа.
	— Ченгетата едва ли ще направят нещо, ако откаже да им сътрудничи.
	— В такъв случай трябва да го накараме да им сътрудничи.
	— Има ли начин да го накараш?
	— Достатъчно е да чуе едно име — отвърна Декър.
	— Имаш предвид на сина му? Дани? — попита Богарт.
	— Ако искат да навредят на Томас, момчето ще е следващата им мишена.
	— Да помоля ли ченгетата да му осигурят охрана?
	— Ние живеем в същата сграда. Ще го държим под око.
	— Виж какво, не искам ти и Джеймисън да загинете заради тази история…
	— Не си търся смъртта, но това е част от задълженията ни.
	— Имаш предвид носенето на значката?
	— Не, очевидно е част от задълженията на домоуправителя.


	В крайна сметка Декър и Джеймисън отидоха заедно да приберат Дани. Момчето пребледня, като ги видя на прага, и те побързаха да го уверят, че баща му е добре. И тъй като колата на Джеймисън беше двуместна, Дани трябваше да седне в скута на Декър, а предпазният колан да опаше и двамата. Слава богу, разстоянието не беше голямо.
	— Върнаха се, а? — попита разтревожено Дани. — Онези типове, нали?
	— В интерес на истината, появиха се други двама, но подозираме, че са свързани с първите.
	— Какво ще правим? — попита отчаяно момчето.
	— Баща ти трябва да разговаря с полицаите — каза Джеймисън. — В противен случай те няма да могат да му помогнат.
	— Опитах се да го убедя, но той отказа. Само повтаряше, че не бива да се притеснявам. Но аз не мога да правя нищо друго, освен да се притеснявам.
	— В такъв случай ще трябва да бъдем много убедителни — обади се Декър.


	Когато пристигнаха пред жилищния блок, установиха, че телата вече са отнесени за аутопсия, но криминалистите продължаваха с огледа на местопрестъплението. Декър и Джеймисън съпроводиха Дани до апартамента. Баща му седеше на канапето, притиснал найлонов плик с лед към лицето си. В другата си ръка държеше кутийка бира.
	Дани се втурна към него и го прегърна. Двамата заговориха тихо. През цялото време Томас не откъсваше тревожния си поглед от Декър и Джеймисън.
	— Господин Амая, нещата няма да спрат дотук — каза Джеймисън. — Ще дойдат нови хора.
	Амая извърна поглед, а синът му се вкопчи в него още по-здраво.
	— Следващия път няма да пострадаш само ти — добави Декър. — Ще пострада и синът ти.
	Разтрепераният Дани го погледна. Амая също завъртя глава, за да погледне Декър, който пристъпи напред и седна до него на канапето. То изскърца под тежестта му.
	— Знаеш, че ще стане така, нали? Това е ахилесовата ти пета. В каквото и да си се забъркал, в крайна сметка те ще те ударят именно там. А ние не можем да стоим тук непрекъснато, за да пазим Дани. Какво ще направиш? Ще чакаш да дойдат и да го отвлекат?
	Амая стана рязко и захвърли бирата и плика с лед в другия край на стаята. Дани отскочи назад, но Декър не откъсна поглед от баща му.
	— Вън от… _mia casa. Ahora_! — извика Томас Амая.
	Декър продължи да се взира в него още няколко секунди, след което стана, погледна момчето и каза:
	— Видиш ли нещо подозрително, обади ни се. — Подаде му визитка с мобилния си телефон. — Но преди това звънни на деветстотин и единайсет. — Погледна отново към Амая, който стоеше прав и дишаше тежко със свити юмруци. — Надявам се, че знаеш какво правиш. Защото имаш само един син.


>	23

	На следващата сутрин Декър седеше на стълбите пред входа, пъхнал пистолет в кобура. Изпрати с поглед Дани и баща му, които потеглиха от паркинга. После се върна в апартамента си, преоблече се в спортен екип и слезе да потича.
	Маршрутът му го отведе до крайбрежната улица, над която се рееха чайки, а течението носеше боклуци, събрани по бреговете на реката и нейните притоци. Декър бе плувнал в пот и започваше да диша все по-тежко. Не беше в състояние да продължи. Имаше чувството, че лучените кръгчета и пържените картофи са заседнали в гърлото му.
	Спря за две минути, за да се охлади и да позволи на кръвното налягане и дишането да се нормализират постепенно. Разтегна уморените си мускули и продължи с по-бавно темпо. Слънцето бе изгряло, от къщите наоколо излизаха хора, качваха се в колите си или тръгваха пеша по улиците.
	Той бе забравил за момент историята с Амая и бе насочил вниманието си към случая „Дабни-Бъркшър“. Седна на една пейка, зарея поглед над реката и затвори очи.
	Въпросите бяха прекалено много и — поне засега — оставаха без отговор.
	Харпър Браун ги бе уведомила, че Дабни е продавал секретна информация, за да покрие дълговете си от хазарт. Което можеше да е истина, но можеше и да не е.
	От АВР обаче не им бяха казали защо Дабни е убил Бъркшър.
	Животът на тази жена бе пълен със загадки, твърде много бели петна, твърде много неясноти и противоречия. Случайна жертва на убийство с подобна биография? Между Дабни и Бъркшър трябваше да има някаква връзка. Причината да я убие несъмнено се криеше в миналото й. В такъв случай Дабни също бе свързан с това минало. Трябваше само да разкрият тайната на Бъркшър.
	Декър се изправи, уморените му крака потрепериха леко. Върна се бързо в апартамента и откри Джеймисън седнала до кухненската маса с чаша кафе в ръка и зареяла поглед през прозореца. Декър взе бутилка вода от хладилника и седна срещу нея.
	— Добре ли потича? — попита тя, без да го погледне.
	— Всяко тичане, което не завършва със сърдечен пристъп, е добро за мен.
	Тя се усмихна едва-едва.
	— За какво си мислиш? — попита Декър.
	— Не очаквам да ме разбереш.
	— Благодаря за доверието.
	— Винаги подхождам с доверие към теб — каза Джеймисън.
	Той я изгледа изпитателно и отбеляза:
	— Това означава, че си разочарована от резултата, така ли?
	Тя сви рамене.
	— Знам, че просто си такъв. Не можеш да…
	Гласът й заглъхна.
	— Не мога да забравя нищо?
	— Ако така предпочиташ да го опишеш.
	Декър се облегна на стола и завъртя бутилката в ръцете си.
	— Снощи си спомних нещо, което бях забравил.
	— Мислех, че никога нищо не забравяш.
	— Аз не съм компютър, Алекс!
	Настъпи продължително мълчание, преди тя да каже:
	— Знам, че не си. Извинявай, не исках да прозвучи така.
	Декър разтри слепоочията си.
	— Какво си спомни? — настоя тя.
	— Че дъщеря ми обичаше оранжеви близалки.
	Думите му я изненадаха.
	— Мислех, че е нещо, свързано със случая.
	Той впери поглед в нея.
	— Аз не съм компютър и не мисля само за случаите, които разследваме, Алекс!
	Джеймисън се смути от думите му, въздъхна и каза:
	— Не преставам да ръся сол в раната, нали? Съжалявам, Еймъс — извини се искрено тя. — Аз също обичах близалки като малка. Разкажи ми за Моли.
	Декър извърна поглед.
	— Когато се прибирах у дома след работа, тя винаги ме чакаше на стъпалата пред къщата. Криеше едната си ръка зад гърба си. Когато ме видеше, я протягаше към мен и ми поднасяше близалка. Винаги ме чакаше да се прибера вкъщи.
	— Защо смяташе, че си го забравил? — попита Джеймисън, очевидно заинтригувана от тази история.
	Той отпи глътка вода, преди да отговори.
	— Може би защото се интересувам прекалено много от въпроса защо хората се убиват един друг. Мозъкът ми не разполага с достатъчно място за лична информация.
	Джеймисън се пресегна и улови ръката му.
	— Това означава, че частица от онзи човек, който си бил някога, се завръща отново.
	— Не мисля, че това е възможно.
	— Не бъди толкова сигурен. — След кратка пауза тя добави: — Тод ми разказа за хосписа.
	— Разказа ли ти как се изложих?
	— Не, разказа ми как си се върнал при Дороти Витърс и си оправил възглавницата й. И си се извинил.
	— Не знаех, че е видял или чул това.
	— Е, видял го е, чул го е.
	— За нея беше без значение. И бездруго беше заспала.
	— За теб е от значение, Декър.
	— Вчера звъннах в хосписа. Дороти Витърс е починала час след като сме си тръгнали.
	Джеймисън отдръпна ръката си.
	— Предполагам, че е било въпрос на време.
	— Работата е там, че когато влязох за пръв път, я видях в морскосиньо. А когато си тръгвах… — Декър замълча.
	— Какво? — подкани го Джеймисън.
	— Когато си тръгвах, цветът започна да се променя в електриковосиньо, което неизменно свързвам със смъртта. И час по-късно тя наистина е умряла.
	— Била е към края си, Декър. Ти си го разбрал и съзнанието ти е реагирало по съответния начин. Това не означава, че можеш да предсказваш смъртта.
	— Знам. Но въпреки това е… стряскащо.
	— Разбирам — отвърна Джеймисън, изпълнена със съчувствие.
	Той я погледна.
	— Знам, че не съм… нормален, Алекс.
	— Всеки си има своите странности — отвърна тя.
	— Така е, но при мен са повече от обикновено.
	— Тъкмо това те прави толкова добър в работата ти.
	Помълчаха няколко минути, преди Декър да каже:
	— Понякога си спомням човека, който бях. И осъзнавам, че не съм в състояние отново да се превърна в него. Разбирам го много добре. — Той стана от мястото си, без да изчака коментара й. — Ще взема душ и ще се преоблека — каза.
	Джеймисън го погледна.
	— Добре. И аз ще направя същото.
	— Вирджиния Коул свърза ли се с теб? Съобщи ли ти името на учителката, която е поддържала приятелски отношения с Бъркшър?
	— Още не. Днес ще й звънна да я подсетя.
	— Положихме доста усилия да научим нещо повече за Бъркшър, но си оставаме с празни ръце. Затова да се върнем на Уолтър Дабни. Трябва да разберем къде е пътувал.
	— Смяташ ли, че е важно?
	— Отишъл е някъде и се е върнал _променен_. Бих искал да знам защо.


	Когато домашната помощница заведе Декър и Джеймисън в кухнята, завариха Ели Дабни да седи край масата и да се взира през прозореца.
	— Децата ви още ли са тук? — попита Декър.
	— Да, уреждат подробностите около погребението. Аз не съм в състояние да…
	— Дъщеря ви, която е във Франция, пристигна ли? — попита Джеймисън.
	— Натали кацна вчера, но не излезе със сестрите си. Спи на горния етаж. Заради часовата разлика. И…
	Гласът й потрепери и заглъхна.
	— Добре — каза Декър и седна срещу нея.
	Ели Дабни се беше състарила с двайсет години. Лицето й беше увиснало, косата й бе рошава, а стройното й атлетично тяло изглеждаше отпуснато и уморено. Декър се зачуди дали е вземала лекарства срещу депресия.
	Джеймисън седна до нея.
	— Знам колко ви е трудно — започна тя.
	— Нима? — отвърна Ели. — Да не би да имате съпруг, който е застрелял някого, преди да се самоубие?
	— Не, но просто исках…
	— Разбирам какво се опитвате да направите. Съжалявам. Не мога… — каза тя и поклати глава.
	— Някой отбиват ли се е да ви види? — попита Декър.
	— Кой например?
	— Други федерални агенти?
	Ели Дабни отново поклати глава.
	— Не. Да не би да очаквате да дойдат?
	— Възможно е — отвърна Декър и се приведе над масата. — Знаехте ли, че съпругът ви има огромни дългове от хазарт?
	— Дългове от хазарт? — намръщи се Ели. — Та той не можеше да различи маса за крапс от рулетка!
	— Откъде сте толкова сигурна?
	— Да не би някой да ви е казал, че е бил комарджия? Някой негов колега ли?
	— Не, не е колега.
	— Кой тогава?
	— Нямам право да разкривам източника на информацията. Да разбирам ли, че отхвърляте подобна възможност?
	— Уолтър никога не си е купувал дори лотариен билет. Намираше всички тези неща за голяма глупост. Казваше, че все едно хвърляш парите си на вятъра.
	— Да сте проверявали наскоро банковата си сметка? Да сте установили липса на пари от нея? Или ползвате финансов съветник?
	— Точно така. Човекът ми позвъни вчера, за да провери имам ли нужда от нещо. И макар да не обсъждахме финансови въпроси, двамата с него се познаваме достатъчно отдавна, за да съм сигурна, че ако имаше някакъв проблем със сметките, веднага щеше да ме уведоми.
	Декър погледна Джеймисън.
	— Добре, радвам се да го чуя.
	— От къде на къде някой е решил, че Уолт е бил комарджия?
	— Възможно е съпругът ви да е имал нужда от пари.
	— Защо? Огледайте се хубаво! На бедни ли ви приличаме?
	Декър понечи да отвърне нещо, но Джеймисън го дръпна за ръката и каза:
	— Абсолютно права сте. Благодарим ви. Време е да си тръгваме.
	Докато крачеха към входната врата, Декър вдигна поглед към стълбите и видя на горната площадка млада жена с дълга тениска. Лицето й бе зачервено, най-вероятно от плач. Беше боса, пристъпваше от крак на крак и се взираше в Декър с отчаяно изражение.
	Той се втурна нагоре по стълбите и успя да улови жената, преди тя да припадне. Вдигна я на ръце.
	— Това трябва да е Натали — каза Джеймисън, щом дотича до тях. — Онази врата е отворена. Може би това е стаята й. Добре ли е?
	— Пияна е — отвърна Декър, който бе надушил алкохолния й дъх.
	Джеймисън отвори вратата по-широко, а той внесе Натали в стаята и я остави внимателно върху неоправеното легло. Огледа се и видя куфар до стената. Разгледа етикета, залепен от авиокомпанията.
	— Летище „Шарл дьо Гол“. Добре, това потвърждава, че си имаме работа с Натали, която живее във Франция.
	Декър хвърли поглед към жената, която лежеше на леглото. Едва сега забеляза, че на десния й крак липсват два пръста.
	— Сигурен ли си, че е добре? — попита Джеймисън.
	— Засега да, докато не я връхлети махмурлукът.
	Обърнаха се и видяха Ели Дабни на прага.
	— Аз ще се погрижа за нея — подкани ги да излязат от стаята и затвори вратата след тях. — Случилото се съсипа семейството ни — извини тя дъщеря си.
	— Предполагам — отвърна Декър.
	Когато излязоха навън, Джеймисън каза:
	— А може би всезнаещата и всемогъща госпожица Харпър Браун ни е излъгала. Може би Уолтър Дабни _не е имал_ никакви проблеми с хазарта.
	Декър отиде до колата й, застана до нея и се загледа в къщата, макар почти да не я виждаше.
	— Какво има? — попита тя.
	Той не отговори, защото разговорите с Браун нахлуха в главата му с бясна скорост. Превъртя ги реплика по реплика, дума по дума. После се обърна към Джеймисън и каза:
	— Браун твърди, че Дабни е продавал секретна информация.
	— Точно така. И с парите е покривал дългове от хазарт.
	— Тя обаче не каза, че дълговете са били _негови_.


>	24

	Харпър Браун седна срещу Декър в кафенето, в което Уолтър Дабни се бе отбил, преди да застреля Бъркшър. Беше облечена в черен костюм и светлосиня блуза. Леката издутина на кръста й подсказваше, че е въоръжена.
	Декър бе облякъл избелели джинси, трикотажна риза и мушамено яке.
	Браун огледа дрехите му и отбеляза:
	— Явно в твоя случай Бюрото е отменило изискванията за служебно облекло.
	— Богарт не ти ли каза, че не съм истински агент?
	— Телефонното ти обаждане ме заинтригува — продължи тя.
	— Надявам се да получа отговори. Чии са дълговете от хазарт?
	— Вече ти казах, още не съм решила дали да участвате в разследването, затова не мога да отговоря на въпроса ти.
	— А както аз вече ти казах, не мисля, че разполагаш с правомощията да вземаш подобни решения.
	— Не забравяй телефонния разговор, който министърът на отбраната може да проведе.
	— Помислих и за това — отвърна Декър. — Няма как да стане. Блъфираш и много добре го знаеш.
	Браун се облегна и каза:
	— Не можеш ли да ме почерпиш чаша кафе, докато ме обвиняваш в непочтеност?
	Декър стана и се върна с чаша черно кафе, която остави пред нея.
	— Благодаря — отвърна любезно тя. Отпи глътка и се усмихна. — Силно, горещо, чисто. Не разбирам хората, които слагат какви ли не боклуци в кафето си.
	Декър я изгледа изпитателно.
	— Напомняш ми за някого, когото срещнах като ченге в Охайо.
	— Друго ченге?
	— Не, престъпничка. Измамница. Справяше се отлично.
	— Ласкаеш ме, Декър.
	— Явно не съм се изразил правилно.
	— Израснала съм в Алабама в дълбоко религиозно семейство. Родителите ми ме научиха на честност и почтеност.
	— В Алабама?
	— Да.
	— В такъв случай са били почитатели на „Да убиеш присмехулник“.
	— Малкото ми име ли те наведе на тази мисъл?
	— Харпър Лий, да. — Той се приведе напред. — Не спомена ли снощи, че си ми длъжница? Ако не искаш да платиш дълга си, ще те оставя да си изпиеш кафето и ще си продължа по пътя.
	Когато Браун не отговори, Декър се надигна от мястото си.
	— Задръж за малко — каза тя най-сетне и му направи знак да седне. Огледа полупразното кафене, докато той сядаше на мястото си. — Това едва ли е най-подходящото място.
	— Да се поразходим тогава — предложи Декър и погледна чашата й. — Както виждаш, взех ти кафе в пластмасова чаша. В случай че решиш да споделиш нещо навън.
	Лекият бриз разроши косата на Браун, разтвори сакото й и разкри пистолета. Декър го зърна за миг и отбеляза:
	— „Берета“. С такова оръжие Дабни застреля Бъркшър.
	Браун закопча сакото си и попита:
	— От тук ли е тръгнал?
	— Много добре знаеш, че от тук. Говорихме за дълговете от хазарт.
	— Откъде знаеш, че не са на Уолтър Дабни?
	— Защото самата ти не спомена нито веднъж, че са негови. Реших да приема информацията съвсем буквално.
	— Всъщност… стремях се думите ми да прозвучат колкото се може по-неопределено.
	— Дотук с честността и почтеността. Да разбирам ли, че са на Натали?
	Тя го погледна.
	— Как стигна до този извод? Срещна ли се вече с нея?
	— Може да се каже, макар да не разменихме нито дума, най-вече защото тя се намираше в алкохолен ступор.
	— Но какво те наведе на мисълта, че именно тя има проблеми с хазарта?
	— Трите й сестри бяха разстроени от ужасните новини за баща им, но никоя от тях не се напи до безсъзнание. Тя живее най-далече, пътувала е най-дълго и е пристигнала последна, което означава, че е имала повече време да се пребори със стреса. На сутринта обаче Натали беше пияна, докато сестрите й уреждаха погребението, а майка им седеше сама на долния етаж. Разбирам, че хората са различни, но въпреки това поведението й ми се струва странно. Сестрите й бяха разгневени от случилото се. Бяха изумени. А у нея не забелязах нито гняв, нито изненада. И макар да бе пияна, в изражението й имаше нещо, което издаваше, че е… гузна.
	— Ти можеш да определиш кога някой изглежда гузен?
	— Бях полицай в продължение на двайсет години, а това означава, че имам богат опит — отвърна той.
	Следващата минута вървяха, без да разменят нито дума. Подминаха будката на охраната и Декър кимна на униформения мъж вътре. Беше същият охранител от онази сутрин, в която Дабни бе застрелял Бъркшър.
	От другата страна на улицата работници внасяха строителни материали през отворената врата на сграда, която ремонтираха. На един от прозорците бе залепено разрешителното за извършване на строителни дейности. Във Вашингтон, както и в Ню Йорк, реновирането на стари сгради бе непрекъснат процес. Декър бе ходил в Ню Йорк само веднъж и тогава шофьорът на таксито му бе казал, че в Голямата ябълка има само два сезона — зимен и строителен.
	— Не смятаме, че е Натали — каза Браун. — Подозираме съпруга й Корбет.
	— Негови ли са дълговете от хазарт?
	Тя кимна.
	— И са огромни. Очевидно е взел заеми от мафиоти, които сега го притискат. Става въпрос за руската мафия.
	— В такъв случай са го заплашили сериозно.
	— Нещо повече. Заканили са се, че ако не им се издължи веднага, той, Натали и четиригодишната им дъщеря ще умрат.
	— И тя е позвънила на баща си?
	— Той е бил последната й надежда. Бил е богат, но не е разполагал с такава сума.
	— И затова е започнал да продава секретна информация?
	— Така смятаме.
	— И сега Натали обвинява себе си?
	— Вероятно да.
	— Което обаче не обяснява защо Дабни е убил Бъркшър.
	— Вярно. Още не сме стигнали дотам.
	— И как открихте всичко това?
	— По обичайния начин. Задавахме въпроси, следвахме уликите. Получихме информация за Корбет и я проверихме. Насочихме вниманието си към Дабни, след като разбрахме, че е покрил дълговете на зет си. Компанията на Дабни е добре известна в АВР. Всеки негов контакт, който би могъл да застраши националните интереси, е като червен флаг за нас. Събрахме достатъчно информация и я анализирахме.
	— Това означава ли, че Натали е знаела какво прави баща й?
	— Не сме сигурни. Прослушахме част от телефонните им разговори.
	Декър я изгледа с любопитство и тя обясни:
	— Натали е използвала някои думи, които са задействали алгоритмите на Агенцията за национална сигурност, в резултат на което разговорите й са били записани и съхранени в базата данни. Впоследствие получихме достъп до нея.
	— Не мислех, че АНС подслушва американски граждани.
	— Как може да си толкова наивен? Искаш ли да ти продам Белия дом? С нотариален акт, разбира се. Освен това обажданията идваха отвъд океана. Дабни увери Натали, че ще се погрижи за проблема. Той обаче не спомена как ще го направи. Времето го притискаше. Разбрахме всичко това прекалено късно, в противен случай щяхме да го предотвратим.
	— Но той е намерил парите и е платил дълговете.
	— Натали нямаше да бъде тук, ако не го беше направил. И тя, и семейството й щяха да се озоват накълцани на парчета на дъното на някоя река в Европа.
	— Кога е извършено плащането?
	— Данните, с които разполагаме, не са достатъчно категорични. Но предполагаме, че това е станало преди шест седмици. Може би малко повече.
	— Ти разговаря ли с Натали?
	— Не, не съм. Всъщност тя не ни интересува особено. Хазартът и връзката с руската мафия са извън нашата юрисдикция. Предадохме информацията на съответни чужди служби.
	— Каква секретна информация е продал Дабни? Спомена, че резултатът може да е по-ужасяващ дори от Единайсети септември.
	— Изобщо не преувеличавах, когато направих това сравнение.
	— След като залозите са толкова големи, защо отхвърляте помощта на ФБР?
	— Всеки трябва да знае толкова, колкото му се полага. Този принцип не е формулиран случайно. Не е само реплика, която звучи във филмите, Декър. В основата му лежат здрава логика и богат опит.
	— Какво означава това?
	— След като не разбираш от намеци, ще ти го кажа направо: не знаем на кого можем да имаме доверие. Колкото по-малко хора знаят, толкова по-добре.
	— Но така можете да изключите от разследването тъкмо онези, които могат да разкрият загадката и да ни спасят от нов Единайсети септември — отвърна Декър.
	Думите му я накараха да се почувства неловко и тя не оспори логиката му.
	— Знаете ли кои са купувачите?
	— Работим върху това.
	— Сигурни ли сте, че не е руската мафия? Може Дабни да им е дал секретната информация срещу опрощаване на дълговете.
	Браун поклати глава.
	— Мафията няма представа как да извлече финансова изгода от подобна информация, затова най-вероятно дори не би направила опит да се сдобие с нея. Освен това не би искала американската армия да я погне. Не, мафиотите са получили от Дабни пари, а той се е сдобил с тях, като е продал информацията на трета страна.
	— На друго правителство?
	— Най-вероятно.
	— Защо?
	— По две основни причини. Само друго правителство би могло да се нагърби с провеждането на толкова рискована операция. И само друго правителство би могло да разполага с разузнавателна информация, която да му подскаже какви тайни да поиска да му разкрие Дабни.
	— В такъв случай не той е избрал секретната информация, която е откраднал, а те?
	— Най-вероятно. Никой не започва подобна операция, ако не е сигурен, че ще получи това, което иска. Не се съмнявам, че са казали на Дабни какво точно им трябва. Нещо повече, много добре са знаели до каква информация има достъп той. Всичко е било планирано до най-малката подробност. Което ме навежда на мисълта, че имат внедрен агент. Затова искаме в разследването да участват колкото се може по-малко хора. Ако в службите ни са проникнали къртици, това е голям провал. Но той ще стане още по-голям, ако включим някой от тях в разследването.
	— Успяхте ли да разберете размера на дълга?
	— Десет милиона.
	Декър остана с отворена уста.
	— Десет милиона долара! Да не би този Корбет да е залагал двайсет и четири часа в денонощието седем дни в седмицата?
	— Играл е с високи залози, а когато кредиторът ти начислява лихва от хиляда процента дневно, сумата расте доста бързо.
	— Не е ли прекалено късно, ако секретната информация вече е в ръцете на купувача?
	— Тази игра не се играе така, Декър. Ако открием кой го е направил и ако това наистина е чуждо правителство, ще прибегнем до други средства. Дипломатическият шантаж е съвсем обичаен метод, прилаган както към съюзници, така и към врагове.
	— Ами ако си имаме работа с терористична организация?
	— Реализирането на информацията, която Дабни е продал, изисква солидна инфраструктура и огромни средства. Дабни е работил върху мащабни военни проекти: кораби, самолети, танкове. Затова смятаме, че е замесено чуждо правителство. „Ислямска държава“ не би похарчила милиарди долари, за да построи ескадрен миноносец клас „Зумвалт“.
	— В такъв случай ще продължиш да търсиш купувача.
	— Разбира се. Това ми е работата.
	— А ние ще продължим да търсим защо Дабни е убил Бъркшър.
	Браун спря и го погледна.
	— И ако пътищата ни се пресекат? — попита тя.
	— Ще започнем съвместно разследване. Ще се радвам да си сътрудничим.
	— Чудесно. Признай си, това ли е най-добрият ти шахматен ход?
	— Не. Винаги си запазвам по някой изненадващ.
	— Вие можете да продължите вашето разследване, а аз — моето. Как ти звучи?
	— И на мен чудесно. Стига да си искрена.
	— Ти си умен човек. Ще те оставя сам да намериш отговора — каза Браун и продължи надолу по улицата. — Благодаря за кафето! — извика тя през рамо.


>	25

	— Открихме къде е ходил Дабни по време на онова загадъчно пътуване.
	Тод Милиган се взираше в компютърния екран. Компания му нравеха Декър, Джеймисън и Богарт. Четиримата седяха в малка заседателна зала във вашингтонския офис на ФБР на Четвърта улица. Декър тъкмо им беше предал разговора си с Браун.
	— Къде? — попита Богарт.
	— В Хюстън. Името му изскочи в списъка с пътници на авиокомпаниите. Отишъл е там точно преди пет седмици.
	— Какво е правил в Хюстън? — зачуди се Джеймисън.
	— Нещо, свързано с продажбата на информация ли? — попита Милиган.
	Декър поклати глава.
	— Според Браун плащането е извършено преди шест седмици, може би повече. Защо му е на Дабни да предприема това загадъчно пътуване до Хюстън след сделката? След спасяването на дъщеря му.
	— Може нещо да се е объркало — предположи Богарт.
	— А може причината да се крие в онкологичния център „Андерсън“ в Хюстън — обади се Джеймисън.
	Всички я погледнаха.
	— Дабни може да е имал здравословни проблеми и да е потърсил експертно мнение. Центърът „Андерсън“ е едно от най-подходящите места за целта.
	— Откъде знаеш? — попита Милиган.
	— Когато бях журналистка, написах статия за жена, която беше отишла там, след като я диагностицирали с рядко онкологично заболяване. Лекарите в „Андерсън“ бяха успели да я излекуват.
	Милиган се усмихна и каза:
	— Забравих, че си имала друг живот, преди да постъпиш във ФБР.
	— Добра идея, Алекс. Може да се окажеш права — похвали я Богарт.
	— Непременно ще проверим — продължи Милиган. — Проблемите, свързани с лекарската тайна, няма да ни спрат. Можем да помолим съпругата му да се свърже с центъра и да провери дали Дабни е бил там.
	— Тод, заеми се с това — каза Богарт.
	— Ако Дабни е разбрал преди месец, че е неизлечимо болен — обади се Джеймисън, — той си е дал сметка, че няма да доживее да го осъдят. Имам предвид за убийството на Бъркшър.
	— Именно — съгласи се Богарт.
	— Но това не обяснява _защо_ я е убил — изтъкна Декър.
	— Така е, но все пак подреждаме поредното парченце от пъзела. А то може да ни помогне да намерим отговора и на този въпрос. Съдебният лекар ни изпрати резултатите от кръвната картина. Дабни е вземал болкоуспокоителни, което подкрепя предположението, че е бил зле.
	Декър се надигна от мястото си.
	— Къде отиваш? — попита го Богарт.
	— Да се поразходя.


	Декър започна разходката си от кафенето. Дабни се бе отбил тук, макар да бе закусил обилно у дома. Седнал бе на маса, от която да наблюдава улицата, после бе излязъл, бе продължил към Хувър Билдинг и там бе застрелял Бъркшър, преди да си пръсне мозъка.
	Докато Декър стоеше в заведението, към него се приближи същото момиче, с което бе разговарял по-рано.
	— Идвахте тук с онази жена. Още ли разследвате случая?
	— Още — отвърна разсеяно Декър.
	— Едва ли е важно, но…
	Той я погледна.
	— Кое?
	— Били е на работа днес. Дадох му визитката, която оставихте, но нямам представа дали се е свързал с вас. Ако искате да говорите с него, в момента не е особено зает.
	— Искам, разбира се.
	Момичето се върна след малко, придружено от висок мъж на средна възраст с дълга прошарена коса, вързана на опашка. Беше облечен с черна риза като своята колежка и избелели джинси. На кръста му бе вързана зелена престилка.
	— Здравейте — каза Били, а момичето отиде на касата. — Разбрах, че сте от ФБР. И че искате да ме питате нещо.
	— Да. Бихте ли седнали да поговорим?
	Били се настани срещу Декър.
	— Отдавна ли работите тук?
	Мъжът се засмя.
	— През две хиляди и осма бях инвестиционен банкер, можете ли да повярвате? Тогава настъпи финансовият Армагедон и изгубих всичко. Останах гол като пушка. Реших да сложа край на кариерата си и никога да не се връщам към банкерството. Работя тук вече четвърта година. Едва свързвам двата края, но се чувствам по-щастлив от всякога.
	— Радвам се за вас. Спомняте ли си Дабни?
	— Да. Дойде онази сутрин.
	— Идвал ли е и преди?
	— Не. Аз поне не съм го виждал. След като видях снимката му по вестниците и телевизията, си казах, че щях да го запомня, ако беше идвал и преди.
	— На тази маса ли седна?
	— Да. Минах покрай него два пъти с разни поръчки. Стори ми се странно, че не докосна кифличката си. Дори го попитах да не би нещо да не е наред.
	Декър се напрегна.
	— Чакайте малко! Разговаряли сте с него?
	— Ами… да. Човекът не пиеше чая си, не ядеше кифличката си… Това ми направи впечатление. Нещата, които предлагаме, са много вкусни и съвсем не са евтини. А той дори не ги опита.
	— Какво му казахте?
	— Попитах го дали кифличката е студена, или има нещо друго. Предложих му да я стоплим, ако желае. Или да му донеса масло.
	— И той какво ви отвърна?
	— Че нямал апетит. Странно. Нали току-що си я беше поръчал.
	— Да — съгласи се Декър, — явно е бил особняк.
	— Много ясно — подсмихна се Били. — Тази история с убийството наистина е шантава.
	— Така е — отвърна сухо Декър.
	— Както и да е, той се взираше в нещо на улицата.
	Декър се напрегна отново.
	— Какво имате предвид под „взираше се“?
	— Цялото му внимание беше насочено навън, а в един момент се надигна рязко и едва не събори чая си. Погледна покрай мен и хукна към вратата. За малко да забрави куфарчето си. Всъщност дори му извиках, че го е оставил, в противен случай наистина щеше да го забрави.
	И тогава Ан Бъркшър щеше да е жива, помисли си Декър.
	— Затова разчистих масата. Мина ми през ума да върна кифличката на щанда, но правилата не го позволяват. Затова я изхвърлих.
	— Нещо друго?
	— Не. Трябваше да ви звънна. Ейми ми даде визитката ви, но не бях на смяна и почивах. — Когато Декър не отвърна нищо, Били попита: — Искате ли нещо за хапване? Мога да ви стопля кифличка?
	— Не, благодаря.
	— Сигурен ли сте?
	Декър не отговори. Взираше се безмълвно през прозореца.
	Накрая Били стана и го остави сам.
	От мястото на Декър се виждаше голяма част от улицата. Той затвори очи и върна лентата назад, докато намери нужните кадри. Проследи всяка стъпка, която бе видял да правят Дабни и Бъркшър. Всяка секунда бе от значение, но Декър не разполагаше с достатъчно информация, за да направи прецизен анализ. Въпреки това трябваше да опита.
	Стъпка по стъпка.
	Вниманието на Декър не бе насочено към последните крачки, които двамата бяха направили и които бяха довели до смъртта на Бъркшър и самоубийството на Дабни.
	Отвори очи и отново огледа улицата.
	Беше сигурен в едно: каквото и да бе накарало Дабни да се взира през прозореца, това не беше Бъркшър. Просто нямаше как да я види от мястото, на което бе седнал. В онзи момент тя се бе намирала много по-надолу по улицата, далече извън полезрението му.
	Какво тогава го бе накарало да скочи от мястото си?
	Декър се сети изведнъж.
	Стана, излезе навън и застана първо в единия край на витрината, после в другия.
	У Дабни не бяха открили телефон, следователно не ставаше въпрос за мобилна или каквато и да било електронна комуникация. С други думи, всичко бе предварително планирано и след като Дабни е знаел, че няма да оцелее, не би могъл да използва телефон. Защото телефонът оставя следи дори когато се опиташ да ги изтриеш. А нищо чудно да бе работил с човек, който не му се е доверявал напълно.
	Има само един начин за сигнализиране, който не оставя следи.
	Явно Дабни бе видял някого на отсрещния тротоар и присъствието на този човек бе послужило за сигнал. Може би ставаше въпрос само за помахване или друг жест, но нещо бе предизвикало внезапното напускане на кафенето от страна на Дабни. Това обясняваше неизпития чай и недокоснатата кифличка. Кафенето бе просто мястото, където Дабни бе изчаквал сигнала.
	Не можеше да има съмнение в значението на въпросния сигнал.
	_Ан Бъркшър приближава._
	Декър прекоси улицата и проследи собствения си маршрут, както и този на Дабни. Непрекъснато се оглеждаше наляво и надясно, без да пропусне нито една подробност, за да я сравни с онова, което бе видял в деня на стрелбата.
	Огражденията около отворената улична шахта липсваха, но всичко останало изглеждаше непроменено.
	Декър подмина будката на охраната и продължи нататък. Представи си, че пред него върви Дабни.
	Бъркшър бе дошла от противоположната посока. Декър не бе имал причина да й обърне внимание, но върна лентата назад, за да провери какво може да открие на отделните кадри.
	Беше се намирал прекадено далече, за да види лицето й, затова не можеше да съди за изражението му. Спомняше си обаче, че Бъркшър не се бе движила с широки уверени крачки като Дабни.
	Именно по този начин Уолтър Дабни бе изминал последните метри, които го деляха от смъртта.
	Разстоянието между двамата се бе скъсило. И те се бяха обърнали — Дабни наляво, а Бъркшър надясно. Тогава те се бяха оказали рамо до рамо, досущ като два пътнически влака, които се разминават по съседни коловози.
	В този момент Декър бе извърнал поглед към павилиона за бурито. Беше се зачудил дали да не си купи едно. После бе погледнал часовника си, бе решил да не си взема нищо и се бе обърнал.
	В същия миг бе видял пистолета, насочен към тила на Бъркшър.
	И тогава бе прозвучал изстрелът.
	Ан Бъркшър се бе строполила мъртва на земята.
	Охранителят се бе втурнал към мястото. Двамата с Декър бяха насочили оръжията си към Дабни.
	И той се бе прострелял.
	Това беше последният кадър.
	Декър стоеше насред тротоара, а минувачите го заобикаляха от двете му страни. Бе вперил поглед в мястото, където още се виждаха миниатюрни капчици от кръвта на двамата мъртъвци.
	После вдигна глава и се запита какво ли е станало с човека, подал сигнал на Дабни.
	— Ето къде си бил!
	Декър се обърна и видя Джеймисън.
	— Милиган се свърза с госпожа Дабни и тя позвъни в „Андерсън“. Оказах се права. Уолтър Дабни е бил там. Поставили са му диагноза. Злокачествен мозъчен тумор. Заявил на лекарите, че няма да се подложи на лечение.
	Когато Декър не реагира на думите й, тя продължи:
	— Какво има? Откри ли нещо? Обикновено попадаш на следа, когато обикаляш сам местопрестъплението.
	— Трябва да изземем записите от всички камери в района, направени през онзи ден.
	— Но ние знаем какво се е случило тук, Декър.
	— Не. Работата е там, че не знаем.


>	26

	Декър се взираше в човек, облечен в червен костюм на клоун с огромна близалка в едната ръка.
	— Наистина ли смяташ, че това е сигналът? — попита Богарт.
	— Изгледахме записи с продължителност няколко десетки часа — отвърна Декър. — Не открихме нито един клоун на нито едно друго място по това време на деня. Разпитахме куп хора и никой не можа да обясни какво е правил клоунът тук. В града няма нито цирк, нито комедийно шоу. Той не носи рекламна табела или плакат за предстоящо събитие. Мисля, че е много вероятно именно клоунът да е подал сигнала.
	Богарт погледна Милиган. Отново се бяха събрали във вашингтонския офис на ФБР, в малка зала с огромен екран на едната стена.
	— Предполагам, че си прав — призна Богарт.
	— И клоунът се скрива зад ъгъла на сградата веднага след като застава така, че Дабни да го види — добави Джеймисън. — С други думи, веднага след като е разбрал, че Дабни е видял сигнала и е тръгнал да пресрещне Бъркшър, за да я убие.
	Богарт въздъхна.
	— А клоунът е с тежък грим, шапка с широка периферия, широки дрехи, ръкавици… Не мога да преценя дори дали е бял или чернокож. Не мога да кажа дали е мъж или жена.
	— Проверихме останалите камери в района — каза Милиган. — Проследихме посоката, в която е тръгнал клоунът. Той или тя попада в обектива на някои от тях, но после изчезва.
	— Несъмнено са знаели къде са разположени камерите и кои зони остават извън обхвата им — отбеляза Богарт. — А това свидетелства за добре обмислен план.
	— Следователно става въпрос за заговор — добави Джеймисън. — Някой е накарал Дабни да убие Бъркшър, след което да се самоубие. Нали и бездруго е бил на крачка от смъртта.
	— Как обаче са го принудили? — попита Богарт. — Според агент Браун дълговете от хазарт са били платени. Руснаците, или който и да стои зад кредиторите, не са имали причина да го изнудват повече. Браун спомена, че не вярва мафията да се замеси в подобна история. Тези типове са искали само да си получат парите. Разследвал съм такива случаи и съм склонен да се съглася с нея.
	— Това означава, че се връщаме на въпроса как са го принудили да постъпи така — каза Милиган.
	Джеймисън се обърна към Декър:
	— Имаш ли някаква идея?
	Декър не отговори веднага. В главата му бушуваше вихър от въпроси, факти, подозрения и предположения, които се изключваха взаимно.
	Накрая той каза:
	— Дабни е откраднал секретна информация. В Агенцията за военно разузнаване са разбрали това. — Помълча и добави: — След като те са разбрали, може и някой друг да е научил.
	— Имаш предвид, че някой го е шантажирал? Заплашил е да го разобличи в държавна измяна? — попита Богарт. — И го е принудил да убие Бъркшър?
	— Това би могло да обясни защо все още не сме открили връзка между Дабни и Бъркшър. Възможно е да няма никаква връзка.
	— Нещо като „Непознати във влака“ — предположи Милиган. — Но в нашия случай само едната страна извършва убийство. Шантажирали са Дабни, за да ликвидира някого, когото са искали да отстранят поради неизвестна за нас причина.
	— Но той защо го е направил? — попита Джеймисън. — Така или иначе е умирал. Защо да го е грижа дали измяната му ще излезе наяве?
	— Дабни може да е умирал, но не и семейството му — отвърна Декър. — И ако съдя по реакцията на съпругата и дъщерите му, той се е радвал на искрената им обич и привързаност. Фактът, че е умирал, вероятно е улеснил решението му. Знаел е, че няма да доживее до евентуален процес. И се е надявал действията му да бъдат приписани на болестта му.
	— Ами ако го бяха разобличили като шпионин? — попита Богарт.
	— Нямаше да може да се измъкне — отвърна Декър. — Кариерата му щеше да приключи по възможно най-позорен начин. И можеше да навреди на Натали. Нищо чудно да е убил Бъркшър, а после да се е самоубил с надеждата, че ще насочим вниманието си само към това престъпление. Едва ли е подозирал, че е попаднал в полезрението на АВР. Но ако някой е разбрал и го е шантажирал, не е имал друг избор. И това го е принудило да приеме сделката.
	— Откъде е можел да бъде сигурен, че ако убие Бъркшър, другата страна ще изпълни своята част от сделката и няма да го изобличи като шпионин? — попита Милиган.
	— Мисля, че не е имал избор. Но ако го бяха изобличили, това щеше да рефлектира върху тях. Всъщност, доколкото знаем, става въпрос за врагове на страната ни. Не, те определено разполагат с достатъчно силна мотивация да запазят всичко в тайна и никой да не разбере за кражбата на секретна информация. Дабни вероятно е стигнал до същия извод.
	— Затова е убил Бъркшър и се е самоубил. Което значи, че онзи, който го е шантажирал, се намира на свобода — отбеляза Милиган.
	— Това трябва да е някой, с когото Дабни е работил — обади се Джеймисън. — Иначе как ще знае, че той краде информация?
	— Възможно е — съгласи се Богарт. — Но има безброй начини и някой, с когото не е работил, да се добере до подобна информация.
	— А това ни води към въпроса защо тази „трета страна“ ще желае смъртта на Ан Бъркшър — каза Декър.
	— Което означава, че вместо връзка между Дабни и Бъркшър трябва да търсим връзката между Дабни и тази трета страна, която го е шантажирал, а — каза Милиган и се намръщи. — Тя трябва да е свързана с Бъркшър, след като е пожелала смъртта й.
	— Точно така — отвърна Декър.
	— Откъде ще започнем? — попита го Богарт.
	— Както споменаха Алекс и Тод, изнудвачът трябва да е свързан и с Дабни, и с Бъркшър, дори ако двамата не са се познавали. Третата страна би трябвало да е свързващото звено. Тя е знаела за кражбата на секретна информация и е комуникирала с Дабни. Да се надяваме, че са оставили достатъчно улики, които да проследим.
	— Значи започваме от нулата — отбеляза унило Милиган.
	— Има два начина да подходим към случая — каза Декър. — Единият е откъм Бъркшър. След като някой е искал да я ликвидира, трябва да е имал причина, а тя най-вероятно се крие в загадъчното й минало. Научим ли повече за миналото й, нищо чудно да открием кой е шантажирал Дабни.
	— А другият начин? — попита Джеймисън.
	— Откъм Дабни. Човек не се съгласява с лека ръка да убие някого. Нужно е убеждение. И това убеждение не е резултат от туитове, есемеси или имейли. Съмнявам се, че някой би записал черно на бяло подобна информация. Следователно тези хора са се срещали с Дабни. Трябва открием кои са те.
	— Двамата с Тод ще се заемем с Дабни — каза Богарт. — Защо вие с Джеймисън не продължите да ровите в миналото на Бъркшър?
	Джеймисън кимна.
	— А после ще сравним информацията, за да видим кой докъде е стигнал. Добър план, Декър.
	Декър не отговори. Седеше неподвижно и се взираше в една точна.
	— Еймъс, казах, че планът ти е добър.
	Декър най-сетне се размърда и погледна Джеймисън, сякаш едва сега забелязваше присъствието й.
	— Не съм сигурен, Алекс — отвърна той. — Не съм сигурен дали в този момент можем да съставим добър план.


>	27

	Когато Декър и Джеймисън се прибраха вечерта, Дани Амая ги чакаше на входа. Изглеждаше блед и притеснен.
	— Какво има, Дани? — попита Джеймисън.
	— Днес татко не ме взе от училище.
	— Как се прибра?
	— Майката на един приятел ме докара.
	— Обади ли се в полицията?
	— Не, не знаех какво да правя. Бях уплашен.
	— Всичко ще бъде наред, Дани. Ще измислим нещо.
	Джеймисън го хвана за ръка и го заведе в апартамента им.
	— Гладен ли си?
	Детето кимна и погледна тревожно към Декър.
	— Ще ти приготвя нещо за хапване — каза тя. — А ти ни разкажи всичко, което може да ни помогне да открием баща ти.
	Джеймисън зашета из кухнята, Дани седна край бара, без да откъсва поглед от нея, а Декър се настани до него.
	— Сутринта ме остави пред училище както винаги.
	— Спомена ли нещо, което би могло да обясни защо не е дошъл да те вземе? — попита Декър.
	— Не… не мога да се сетя. Следобед ходя на занималня. Татко винаги ме взема преди шест. И когато не се появи, не знаех какво да правя.
	— Имаш ли телефон? — попита Джеймисън.
	Дани поклати глава.
	— Татко има, но телефоните са прекалено скъпи, за да купи и на мен.
	— Не се ли сети да помолиш някой съученик и да позвъниш на баща си?
	— Звънях му, но не отговори.
	— Добре — отвърна Джеймисън, — ще се свържем с полицията и ще започнем да го търсим.
	— Мога да отида до строежа, на който работи — предложи Декър. — Ти ни каза къде е. На кея, нали?
	Дани кимна.
	Джеймисън, която режеше домат, за да приготви салата, замръзна с ножа в ръка.
	— Декър, не бива да ходиш сам.
	— Няма да правя нищо опасно. Само ще огледам мястото — каза той и протегна ръка. — Мога ли да взема колата ти, Алекс?
	Тя извади ключовете от джоба на сакото си, но се поколеба, преди да му ги даде.
	— Нищо опасно. Обещаваш ли?
	— Обещавам!
	Декър погледна Дани.
	— С какво точно се занимава баща ти на строежа?
	— С какво ли не. Но иначе е зидар. Много е добър.
	— Скоро се връщам.


	Само след минута Декър се намести зад волана и потегли. Четвърт час по-късно пристигна на строежа. Беше доста тъмно и не видя никого. Сградите от двете страни на оградата явно бяха в процес на разрушаване. Целият квартал бе подложен на мащабно реновиране.
	Духаше студен вятър. Декър паркира срещу строежа и вдигна яката на сакото си. Огледа мястото. Не видя никого. Не видя и колата на Томас Амая.
	Прекоси улицата и спря пред строящата се сграда. Бетонните плочи бяха излети и външните стени бяха издигнати. Декър преброи дванайсет етажа. Към железобетонния скелет бяха прикрепени товарни асансьори. Той заобиколи огражденията и огледа първия етаж. Беше изненадан, че не вижда нито един пазач. Постави ръка на пистолета си и извади фенерче от другия си джоб. Огледа се — само купчини строителни материали.
	Забеляза стъпала, които водеха към подземните етажи. Зачуди се дали да слезе долу и стигна до извода, че е длъжен да го направи. Амая вероятно бе там, ранен или дори мъртъв.
	Спусна се по стълбите и се озова на долния етаж. Освети мястото около себе си и видя, че етажът не е довършен. В далечния ъгъл имаше дупка в пода, а покрай стената бяха струпани тухли. Когато погледна надолу, видя, че и подът е застлан с тухли, наредени върху бетонната плоча.
	В следващия момент чу шум и угаси фенерчето. Отиде в ъгъла и се ослуша. Стори му се, че чува гласове, но не успя да различи нито една дума.
	После прозвучаха стъпки, проблесна светлина.
	Декър се скри още по-дълбоко в сенките.
	На стълбите се появиха четирима мъже. Носеха нещо.
	Когато Декър различи очертанията му в мрака, мигом посегна към телефона си.
	Определено беше тяло.
	Четиримата го замъкнаха до дупката в пода и го оставиха там. Фенерчето, което един от мъжете носеше, освети пространството наоколо.
	И тогава Декър видя уплашения Томас Амая. Лицето му бе охлузено и подпухнало, цялото в кръв.
	Двама от мъжете държаха пистолети. Насочиха ги към Амая, който с помощта на четвъртия мъж вдигна тялото и го постави в дупката.
	— _Preparar el hormigón._
	Декър не разбираше добре испански, но в случая това не бе необходимо.
	Амая вдигна чувал с цимент, разряза го и изсипа съдържанието му в бетонобъркачката. Добави вода и включи машината. Междувременно другият мъж бе бутнал тялото в дупката.
	Беше очевидно какво ще последва.
	И защо им трябваше Амая.
	Той щеше да запълни дупката и да нареди тухли отгоре, както бе направил на останалата част от етажа.
	Това бе причината да го потърсят.
	За да прикрият следите си. Декър не смяташе, че майсторът зидар ще живее достатъчно дълго, за да продължи да работи на строежа.
	Той извади телефона си и установи, че няма обхват. По дяволите!
	В следващия миг усети нечие присъствие.
	Някой бе опрял пистолет в тила му.


>	28

	Мъжът побутна напред Декър, който се препъна и едва не падна, но бързо възстанови равновесието си. Някой освети лицето му с фенерче.
	— _Traerlo aqui._
	Последва нов удар в гърба.
	— Размърдай се!
	Декър се озова на ръба на дупката, погледна надолу и видя тялото. После вдигна глава и огледа похитителите си.
	Вече бяха петима плюс Амая. Млади, здрави, силни и до един въоръжени.
	Декър изчисли шансовете си. Резултатът не му хареса.
	Зачуди се за миг как ли ще посрещне Джеймисън новината за смъртта му.
	_Нали ти казах, Еймъс!_
	Не, знаеше, че няма да изрече тези думи. Новината щеше да я съсипе. И тъкмо това го накара да се почувства по-зле, отколкото непосредствената опасност, пред която бе изправен.
	Дребният мъж, когото Декър бе видял на паркинга пред жилищната сграда, не беше сред петимата. Дани бе споменал, че го е виждал тук в костюм и с предпазна каска. Очевидно не си цапаше ръцете с убийството на своите жертви и заравянето на телата им.
	Ето защо на строежа нямаше пазачи — петимата не искаха никой да види какво правят.
	Мъжете край дупката нямаха нищо против да си изцапат ръцете.
	Един от тях погледна Амая и нареди:
	— _Espacio para dos._
	Декър не се нуждаеше от кой знае какви познания по испански, за да разбере заповедта. Ключовата дума беше _dos_ — двама. Второто тяло щеше да бъде неговото. Щяха да го погребат редом с онзи, който лежеше на пода.
	Все пак положението не бе съвсем безнадеждно. Не го бяха претърсили. А това беше грешка.
	В същото време обаче зад гърба му стоеше въоръжен човек. Онзи с фенерчето също стискаше пистолет в другата си ръка. И двете оръжия бяха насочени към него.
	Останалите трима също бяха въоръжени. Може би щеше да повали един или двама, но в крайна сметка някой от другите щеше да го убие. Въпрос на елементарна математика. Всички сценарии, които Декър разиграваше в главата си, завършваха по един и същ начин.
	— _Él es un federale_ — обади се изведнъж Амая и посочи Декър с разтреперан пръст.
	Мъжете се обърнаха към него.
	— _Es un federale_ — повтори Амая.
	Мъжът с фенерчето пристъпи към Декър и попита:
	— От ФБР ли си?
	Декър кимна.
	— Не ми пука! Мъртъв си! — ухили се онзи.
	Декър вече нямаше избор. Пет пари не даваше дали шансът е на негова страна или не. След като и бездруго щеше да умре, можеше да вземе със себе си поне един от тези мръсници.
	Снижи рамо, преви тяло и се изправи рязко. Ефектът бе като при експлозия. Удари мъжа срещу себе си право в гърдите. Към енергията на тялото му се прибави и тази на краката му, които действаха като пружини. Ударът бе толкова силен, че вдигна мъжа във въздуха. Той отхвърча назад и падна в дупката.
	Следващият проблем на Декър бе очевиден. Четирима въоръжени мъже.
	Добрата новина беше, че единствената светлина — фенерчето, което онзи държеше — бе изчезнала в дупката.
	В момента мракът бе най-добрият приятел на Декър.
	Отекнаха изстрели. За щастие, той се бе хвърлил на пода миг преди мъжете да натиснат спусъците. Извади пистолета си и тъкмо щеше да отвърне на огъня, когато някой профуча покрай него. Случи се толкова бързо, че не успя да види кой е.
	Последва сблъсък на две тела. Декър чу как едното поддава под натиска на другото. И пада тежко на тухления под.
	Декър се превъртя надясно, прицели се и стреля.
	Мъжът, който бе опрял пистолета си в главата му, получи куршум в корема. Преви се на две, изкрещя от болка и след броени секунди от устата му потече кръв. Беше вън от играта. Декър знаеше, че коремните рани са много коварни. Кръвта на мъжа вероятно щеше да изтече. Не че Декър го беше грижа.
	По пода около него зачаткаха куршуми. Парченца бетон и тухла полетяха край лицето му. Едно от тях се заби в ръката му. Или пък беше куршум? И в двата случая болеше ужасно.
	Изстрелите не спираха, а Декър продължаваше да се търкаля по пода. Удари се в нещо, разбра, че е стена, и приклекна до нея. Анализира ситуацията.
	Трима бяха елиминирани, оставаха двама.
	Завъртя се в опит да определи местоположението им, когато долови ново рязко движение. И то завърши със сблъсък. Чу приглушен вик, последван от падане на пистолет и рухване на тяло.
	Добре, оставаше само още един.
	Това съотношение му допадаше повече.
	Декър пропълзя напред с готов за стрелба пистолет, когато видя, че Томас Амая се бори с последния похитител, който държеше оръжие. Беше по-едър и по-силен от бащата на Дани. Отблъсна го от себе си, прицели се и започна да натиска спусъка. Декър щеше да стреля, когато онзи бе ударен толкова силно, че полетя във въздуха, стовари се тежко върху тухления под и изтърва пистолета.
	Добре, петият, последният нападател бе извън играта.
	Направо невероятно.
	Леко запъхтян, Декър пристъпи напред с насочен пистолет. Завъртя се в опит да засече движение, да открие допълнителна заплаха. В мрака имаше някой. И макар непознатият да се бе нахвърлил срещу похитителите на Декър, той не бе издал самоличността си по никакъв начин.
	А това можеше да се окаже проблем.
	В следващия миг проблесна лъч светлина. Декър видя една ръка да се хваща за ръба на дупката и оттам да се показва глава.
	Беше онзи, когото Декър бе запратил в дупката.
	Появи се още една ръка. Тя държеше пистолет, насочен към него.
	Невъзможно бе Декър да реагира навреме. Завъртя пистолета си към мъжа, но инстинктивно се приготви да поеме куршума.
	И тъкмо тогава върху ръката, с която мъжът се държеше за ръба на дупката, се стовари тежка обувка. Той изкрещя. Същата обувка изрита пистолета от другата му ръка. Мъжът се пусна и отново падна в дупката. Оръжието му издрънча на пода.
	Декър видя Амая да стои до изкопа и да диша тежко.
	— Благодаря — каза Декър.
	Пребледнелият Амая кимна, очевидно прекалено разтърсен от случилото се, за да отговори. Направи крачка встрани, олюля се и седна на земята.
	— По дяволите, човече! Защо трябва непрекъснато да се забъркваш в неприятности?
	Декър се извърна рязко и впери поглед в посоката, от която дойдоха думите.
	Появи се светлина. Лъчът не сочеше към Декър, а към човека, който държеше фенерчето.
	Задъханият Мелвин Марс се бе превил леко, но се усмихна и каза:
	— Виждаш ли, Декър, понякога молитвите помагат!


>	29

	— Хубаво място — каза Мелвин Марс.
	Той беше висок почти метър и деветдесет и тежеше над сто килограма. Тази планина от мускули се извисяваше в кухнята на Джеймисън и Декър и се оглеждаше. Марс беше бивш професионален футболист от Тексас, сигурен участник в драфта на НФЛ, обвинен несправедливо за смъртта на родителите си и осъден на смърт. След като бе прекарал двайсет години в затвора, някой друг бе признал, че е извършил престъплението. Това се бе случило в навечерието на екзекуцията на Марс. Декър и екипът от федерални агенти, с които работеше, се бяха намесили и бяха извадили истината на бял свят. Щатските власти на Тексас и федералното правителство бяха изплатили огромно обезщетение на Марс, което го бе освободило от финансови проблеми до края на дните му.
	Джеймисън се усмихна.
	— Всичко това е осигурено с твоите пари.
	Местната полиция бе пристигнала на строежа и се бе погрижила за бъркотията там.
	Мъжът, когото Декър бе прострелял, вече бе мъртъв, а тримата, които бе атакувал Марс, бяха живи, но в безсъзнание. Петият, онзи от дупката, бе идентифициран като Роджър Бейкър, дребен бияч на местна банда. Останалите бяха част от екипа му.
	Тялото в изкопа беше на Матео Родригес, счетоводител, за когото разбраха, че е бил информатор на полицията. Целта му била да разкрие машинациите на латиноамерикански наркокартел, заел позиции във Вашингтон.
	Все още издирваха Луис Алварес, мъжа с костюма и каската. Оказа се, че той е един от техническите ръководители на сградата, но полицията предполагаше, че е свързан с престъпния свят. Беше изчезнал, но ченгетата се надяваха, че ще го открият.
	Дани и баща му бяха отново заедно. Щяха да продължат живота си на ново място, но на Томас Амая щеше да му се наложи да свидетелства на процеса срещу Роджър Бейкър. Властите се надяваха, че Бейкър на свой ред ще издаде останалите по веригата. Джеймисън и Декър бяха уверили двамата Амая, че могат да разчитат на помощта им.
	— Ще се обаждам, за да проверявам как сте — обеща Джеймисън на Дани, преди момчето и баща му да бъдат отведени от полицаите. — Не се притеснявай, всичко ще бъде наред.
	Ченгетата ги бяха задържали с часове и вече наближаваше шест сутринта. Марс бе откарал у дома Декър, който сега седеше на кухненската маса, все още пребледнял от преживяното.
	Марс го изгледа и каза:
	— Отървахме се на косъм. В ръкопашен бой мога да се справя с почти всеки противник, но тия типове бяха въоръжени. Добре че Алекс ми каза къде да те открия. Пристигнах от летището десет минути след като ти беше излязъл. Бях взел автомобил под наем и веднага потеглих към строежа. Огледах се и чух някакъв шум от мазето. Когато слязох долу, видях, че положението не е никак розово.
	— Спаси ми живота, Мелвин — каза Декър. — Щяха да ме закопаят под бетона, ако не беше ти.
	— Връщам ти услугата, човече. Колко пъти си ме спасявал? — Марс погледа Джеймисън и отбеляза: — Добре се грижиш за него, Алекс. Отслабнал е още след последната ни среща.
	Джеймисън сякаш не го чу.
	— Еймъс, ти обеща да не правиш нищо опасно! Двамата с Мелвин едва не сте загинали!
	— Съжалявам. Но там очевидно ставаше нещо.
	— В такъв случай трябваше да позвъниш на полицията. Както ми обеща!
	— Добре! Ако ти не беше дала адреса на Мелвин, той нямаше да дойде!
	— Ей, човече! Не й се сърди. Аз я накарах да ми го даде. Трябваше да се уверя, че си добре.
	Декър погледна Джеймисън, която продължаваше да се мръщи.
	— Той го направи, защото ти е приятел, Еймъс. Но ти не бива да излагаш на опасност живота на своите приятели.
	— Добре, Алекс, разбрах съвсем ясно.
	— Наистина ли? До следващия път, когато забравиш какво си казал?
	Тримата помълчаха за няколко секунди, след което Декър се обърна към Мелвин и попита:
	— Как са нещата в Алабама?
	Марс седна на един от столовете край барплота, а Джеймисън му наля кафе. Личеше си, че още е ядосана на Декър.
	— Добре. Изпълних намерението си да потренирам футболния отбор на гимназията, след което реших да си взема малко отпуска.
	— Там ли ще живееш? — попита напрегнато Джеймисън.
	— Търся си място, където да се установя постоянно. Може би някъде тук. — Той погледна Декър и попита: — Какво ще кажеш да живея наблизо?
	— Можеш да живееш, където си поискаш, Мелвин — каза Декър. — Можеш да си купиш имение, ако желаеш.
	— Прекарах двайсет години в затворническа килия, какво ще правя в някое имение? Най-много да се изгубя в него — отвърна с усмивка Марс.
	— Наоколо има доста хубави места — каза Джеймисън. — Районът е интересен. Има какво да се прави.
	Марс отпи от кафето си.
	— Работите ли по някое разследване?
	— Да, може да се каже, че работим върху нещо… когато Еймъс не скита навън и не излага живота си на опасност — каза Джеймисън и отново погледна Декър. — Доста е сложно. Не сме отбелязали почти никакъв напредък.
	Марс посочи към Декър.
	— Той е специалист по сложните разследвания. Не може ли да разгадае нещо, значи никой няма да може.
	— Случаят може да се окаже точно такъв — отвърна Декър, отиде при Марс и седна на стола до него.
	— Не искаш ли да ми разкажеш? — попита Марс.
	— Чу ли за онзи човек, който застреля жена пред централата на ФБР? — попита Джеймисън.
	— Да. Гледах новините на Си Ен Ен преди няколко дни, докато обядвах. А после видях репортаж, докато чаках на летището.
	— Е, това е случаят.
	— Знаем само част от историята — обясни Декър. — Нямаме представа защо Уолтър Дабни е застрелял Ан Бъркшър.
	— Смятаме, че е бил изнудван от някого и принуден да го направи — добави Джеймисън.
	— Изнудван? Как?
	— Това е поверително, Мелвин — каза Джеймисън.
	Той се подсмихна.
	— И на кого смятате, че ще кажа? Дори да искам, не знам на кого!
	— Очевидно Дабни е откраднал секретна информация, свързана с военни проекти, по които е работил. Продал я е и с парите е помогнал на дъщеря си. Съпругът й натрупал дългове от хазарт, а кредиторите му били доста опасни типове. Руснаци. Трябвало е да избира — или да плати дълговете си, или да се прости с живота си.
	— По дяволите, този Дабни е бил между чука и наковалнята!
	— Извършил е държавна измяна, Мелвин — напомни му Джеймисън.
	— Ставало е въпрос за семейството му, Алекс. Много трудно можеш да обърнеш гръб на семейството си!
	— Това е всичко, което знаем — продължи Декър. — Не откриваме никаква връзка между него и Бъркшър. Възможно е дори да няма такава, ако Дабни е бил шантажиран. Това означава, че трябва да научим повече за Бъркшър и така да се опитаме да стигнем до хората, които са искали да я елиминират.
	— Богарт и Милиган събират информация за Дабни — прекъсна го Джеймисън.
	— А Дабни се е самоубил, нали?
	— Да, но е бил неизлечимо болен. Злокачествен мозъчен тумор — продължи Джеймисън. — Оставали са му най-много шест месеца.
	Марс се намръщи и поклати глава.
	— Боже! Изнудване, дългове от хазарт, мозъчен тумор. Този човек е извадил много лош късмет.
	— Гадна история — каза Джеймисън. — Когато изпаднеш в лошо настроение, достатъчно е да се сетиш какво се е случило с него. Семейството му е съсипано.
	— А дъщерята, чийто съпруг е забъркал цялата тази каша? — попита Марс.
	— Какво за нея? — отвърна Джеймисън.
	— Тя би трябвало да се чувства доста зле.
	— Така е. Видяхме го с очите си.
	— Ами ако Дабни й е казал нещо?
	— Какво?
	— Доколкото разбирам, двамата са запазили в тайна тази история с хазарта.
	— Така е — призна Декър. — Съпругата му нямаше представа. Нито пък сестрите. Така поне твърдят.
	— Възможно е Дабни да е бил по-близък именно с тази дъщеря. Понякога родителите имат специално отношение към някое от децата си. И ако той е направил нещо незаконно, за да й помогне, в резултат на което е станал жертва на шантаж, нищо чудно да са разговаряли за това.
	— Но защо? — настоя Джеймисън.
	— За да разбере тя причината баща й да постъпи така. Едва ли е искал дъщеря му да го сметне за умопобъркан убиец. Ако Дабни наистина е бил шантажиран заради кражбата на секретни документи, извършена, с цел да й помогне, мисля, че е щял да иска тя да знае истината.
	Погледът на Марс пробяга между Декър и Джеймисън.
	— Просто разсъждавам на глас.
	Джеймисън се обърна към Декър:
	— Но нали агент Браун каза, че Натали не е имала представа, че баща й е възнамерявал да открадне секретна информация, за да плати дълговете на съпруга й?
	— Да, но няма как да бъде сигурна. Не знам дали изобщо е разговаряла с Натали.
	— Но нали, ако Натали и баща й са общували по телефон или имейл, би трябвало да останат следи?
	— Възможно е да са разговаряли на четири очи. Проверихме къде е пътувал Дабни, но не знаем нищо за програмата на Натали.
	— Искаш да кажеш, че може да е идвала тук или да са се срещнали на друго място?
	Декър я погледна.
	— Представи си, че не се чувстваш добре и подозираш какво не е наред. Би ли отишла в „Андерсън“ или която и да било болница сама? Или би предпочела да те придружи твой роднина?
	— Не бих искала да отида сама — призна Джеймисън. — Но защо не е взел съпругата си?
	— Може да не е искал да я тревожи. Стори ми се, че тя не е добре с нервите. Ако Дабни наистина е бил по-близък с Натали, както предположи Мелвин, нищо чудно тя да го с придружила до онази болница. В края на краищата била му е задължена, че е спасил съпруга й.
	— Изобщо не попитахме болницата дали Дабни е имал придружител — каза Джеймисън. — Наистина ли смяташ, че Натали може да знае кой е шантажирал баща й?
	— Трябва да проверим.
	— Но, Декър, агент Браун ни каза, че Натали…
	— Знам какво ни каза — сопна се той. — Това не означава, че е истина.
	— Ние се занимаваме с Бъркшър. Рос и Тод поеха разследването на Дабни.
	— Не ме интересува кой с какво се е захванал, Алекс. Ще направя каквото е необходимо, за да разкрия случая — каза Декър и се надигна от мястото си.
	Джеймисън погледна часовника си.
	— Къде тръгна? Още няма шест и половина!
	Миг по-късно Декър вече беше до вратата. Излезе, без да отговори.
	Марс се обърна към Джеймисън с блеснали очи и възкликна:
	— Май изобщо не се е променил, а?
	— Това е проблемът, Мелвин — отвърна Джеймисън.


>	30

	Наближаваше седем часът, когато пристигнаха пред дома на Дабни. На кръговата алея бяха паркирани две коли. Вероятно взети под наем от дъщерите за времето на престоя им. Къщата бе потънала в мрак, светеше само лампата над входната врата.
	Марс ги докара със своята кола и остана да ги чака в нея. Декър почука. Никой не им отвори.
	— Смяташ ли, че домашната помощница е пристигнала вече? — попита го Джеймисън.
	— Не знам, никога не съм имал обслужващ персонал.
	Чуха стъпки и след миг Джулс Дабни отвори вратата. Беше облечена с клин и суичър с логото на университета „Джордж Уошингтън“. Косата й бе вързана на опашка. Изгледа ги и попита малко сърдито:
	— Нали знаете колко е часът?
	— Сестра ви Натали тук ли е? — отвърна Декър.
	— Да, но още спи.
	— Трябва да говорим с нея.
	— Не може ли да изчакате малко?
	— Ако можехме, нямаше да дойдем толкова рано.
	— Настоявам да…
	Декър вдигна служебната си карта и натърти:
	— _Трябва_ да говорим с нея.
	Джеймисън пристъпи напред и каза:
	— Предайте й, че искаме да говорим за Корбет.
	— За Корбет? Той добре ли е?
	— Просто й предайте това, което ви казахме. Ако не желае да разговаря с нас, ще си тръгнем и ще се върнем по-късно.
	Джулс се поколеба и затвори вратата. Докато стояха отвън и чакаха, по алеята приближи малък джип, който спря встрани от входа. От него слезе възрастната чернокожа жена, която Декър и Джеймисън бяха зърнали при предишното си посещение. Тя мина покрай тях, усмихна се и им кимна. Отключи си със собствен ключ.
	Джеймисън погледна часовника.
	— Сега вече знаем. Домашните помощници на богатите започват работа точно в седем сутринта.
	Изминаха няколко минути и вратата се отвори отново. Натали беше облякла пеньоар до глезените. Косата й бе разрошена и сплескана от едната страна. Очите й бяха зачервени.
	— Джулс каза, че искате да говорим за Корбет. Защо?
	— Може ли да влезем? — попита Джеймисън.
	— Предполагам — отвърна намусено Натали, отстъпи крачка назад и Декър и Джеймисън прекрачиха прага.
	Натали ги покани в библиотеката и затвори вратата след тях. Декър и Джеймисън седнаха на канапето, а тя срещу тях. Упорито избягваше погледите им. Очите й останаха забити в пода.
	— Мама още не е станала.
	— Не сме дошли при нея — отвърна Джеймисън и погледна Декър.
	— Знаем за дълговете от хазарт. И знаем откъде баща ви е намерил пари, за да ги погаси.
	— О, господи! — възкликна Натали, зарови лице в шепите си и захлипа.
	Джеймисън стана, прекоси стаята и седна до нея. Обгърна раменете й, които се тресяха от плач, а Декър удостои с мрачен поглед.
	Натали се задъха. Не й достигаше въздух.
	— Добре ли сте? — попита Джеймисън.
	Натали извади от джоба си инхалатор. Пръсна два пъти в устата си и дишането й се успокои.
	— Вече съм добре. Имам астма — обясни тя и вдигна инхалатора. — Всички имаме, с изключение на татко. Наследили сме я от мама.
	Натали се облегна на стола си, затвори очи и задиша дълбоко.
	Джеймисън се върна на мястото си до Декър и прошепна:
	— Карай по-полека.
	Декър изчака Натали да се съвземе. Тя изтри сълзите си в ръкава на пеньоара и го погледна.
	— Не знаех към кого да се обърна — започна Натали с дрезгав глас. — Щяха да убият Корбет. Щяха да убият всички ни.
	— Знаехте ли, че е задлъжнял? — попита Декър.
	— Знаех, че има дългове, но не знаех размера им. И нямах представа, че е взел заем от хора, които са готови да ни убият.
	— Сигурна ли сте, че това няма да се повтори? — попита Джеймисън.
	— Онези типове уплашиха Корбет до смърт. Но в момента това изобщо не ме интересува. Развеждам се. Заради него загубих баща си. Мразя го. Мразя всичко, свързано с него. Прибирам се в Щатите с дъщеря ми. Но първо трябва да намеря къде да живеем.
	— Предполагате ли откъде баща ви е намерил парите?
	Тя поклати глава.
	— Знаех, че двамата с мама имат доста пари. Но сумата беше огромна.
	— Десет милиона, доколкото чух — отвърна Декър.
	Натали кимна.
	— Не очаквах да разполагат с такава сума в брой. Но може би ако продадяха къщата и още някои неща…
	— Очаквахте баща ви да го направи? — попита Декър. — Да продаде всичко, което притежава? Всичко, за което е работил?
	— Аз… не знам какво очаквах. — Натали помълча и продължи: — Когато бях малка, татко винаги оправяше нещата, ако имах неприятности. Винаги. И всичко се нареждаше. Предполагам, че бях свикнала…
	— Така можете да постъпите, когато паднете от колелото или някой ви обиди. Но вече не сте дете, Натали — каза строго Декър.
	Тя впери поглед в него.
	— Знам. Не ми се слушат лекции от ФБР.
	— Да разбирам ли, че баща ви не ви е казал откъде смята да намери парите?
	— Каза ми само, че ще се погрижи за всичко.
	— Как ви ги изпрати? — попита Джеймисън.
	— С банков превод, мисля. Но не съм сигурна. Знам само, че онези типове са си получили парите. Корбет ми каза. Беше толкова щастлив.
	— Не се съмнявам — отвърна рязко Декър. — Когато научихте за смъртта на баща ви, какво ви мина през ума?
	— Не знаех какво да мисля. Реших, че се е побъркал или нещо такова. Когато Джулс ми се обади, звучеше толкова спокойна и делова… Както винаги — подхвърли иронично тя. — Разбрах само, че татко е мъртъв… че се е самоубил. Нямах представа, че е убил онази жена. Разбрах го едва след като дойдох тук, макар Джулс да ми го бе казала по телефона. Предполагам, че мозъкът ми просто е отхвърлил тази информация. Не съм толкова хладнокръвна като сестра ми.
	— Смятате ли, че това, което е направил, е свързано по някакъв начин с намирането на парите? — попита Джеймисън.
	Натали кимна. Изглеждаше тъжна и нещастна, по лицето й се стичаха сълзи.
	— Помислих си, че трябва да има някаква връзка. И стигнах до извода, че всичко е по моя вина. Не спрях да пия по време на полета от Франция. А когато пристигнах тук, продължих да се наливам. Почти не помня какво се е случило след това.
	— Не се съмнявам, че с това поведение сте помогнали много на своето семейство — отбеляза мрачно Декър.
	— Ей! — възкликна тя. — Не се гордея с постъпката си, ясно ли е? Така че спестете високопарните си проповеди за някой друг. И ако продължавате да ми го натяквате, няма да си мръдна пръста, за да ви помогна.
	Декър се приведе напред.
	— Ще се изразя съвсем ясно, за да разберете какви са залозите. Не съм дошъл, за да моля за услуга. Баща ви е извършил държавна измяна, за да събере парите, с които да плати проклетите дългове на Корбет.
	Натали остана с отворена уста. Пребледня. Щеше да припадне всеки момент.
	Декър не й обърна внимание и продължи:
	— Това ви прави съучастница в измяната. И сега продължавате да криете от нас информация, която би могла, поне частично, да хвърли светлина върху извършеното от баща ви. Нарича се „възпрепятстване на правосъдието“. Тези две обвинения, допълнени от поне още няколко, които всеки по-грамотен американски прокурор ще ви повдигне, ще решат проблема ви с търсенето на жилище след развода с Корбет. Системата от федерални затвори ще ви предостави подслон до края на живота ви.
	— О, господи!
	Преди Натали да изпадне в истерия, Декър успя да добави:
	— Но ако ни сътрудничите, това може и да не се случи.
	— Какво искате да направя? — попита тя.
	— Човек, когото много уважавам, смята, че баща ви може да е споделил с вас нещо, което да ни помогне.
	— Какво например?
	— Предполагам, че вие сте най-малката дъщеря — каза Декър.
	— Така е. Как разбрахте?
	— Сама казахте, че баща ви се е грижил за всичко вместо вас. И споменахте, че Джулс е винаги спокойна и делова. Тя е най-голяма. Тя командва останалите.
	Натали кимна.
	— Следователно между вас и баща ви е имало специална връзка.
	— Да, имаше.
	— Дошли сте тук и сте го придружили по време на медицинските прегледи.
	— Той… той ми позвъни и призна, че е болен. Много болен. Увери ме, че не е споделил с никого. Искаше да бъда с него, когато научи окончателната диагноза. — Натали захлипа и едва се овладя. — Изпрати ми пари за самолетния билет.
	— И вие го придружихте до „Андерсън“? — попита Джеймисън.
	Натали избърса сълзите си.
	— Да. И лекарите потвърдиха, че има злокачествен мозъчен тумор в последен стадий, който не подлежи на операция. Казаха, че съвсем скоро организмът му ще престане да функционира нормално.
	— Как реагира баща ви?
	— Заяви, че няма да се подложи на лечение. Щеше да спечели няколко седмици, месец дори, но той не пожела. Възнамеряваше да каже на мама и дори обсъждахме как ще й съобщи новината.
	— А разговаряхте ли за други неща, които е възнамерявал да направи? — попита Декър.
	Натали погледна първо Джеймисън, после него.
	— Ако ме питате дали ми е казал, че само след месец се кани да убие някого и да се самоубие, отговорът ми е „не“. Никога не бих скрила подобно нещо.
	— А споменал ли е нещо, което може да се изтълкува като намек за онова, което е бил намислил? Може да ви се стори незначително, но да изиграе ключова роля за разкриването на истината.
	Натали се замисли за кратко. Разтри очи и каза:
	— Наскоро говорихме по телефона. Бях във Франция и той ми позвъни съвсем изненадващо.
	— Кога беше това?
	— Преди седмица.
	— Продължавайте — подкани я Декър.
	— Каза, че все още не е съобщил нито на мама, нито на сестрите ми, но ще го направи. А после подхвърли: „Мислиш си, че познаваш някого, а после се оказва, че изобщо не го познаваш. Но тогава вече е прекалено късно“.
	— Помолихте ли го да ви обясни какво означава това? — попита Джеймисън.
	— Реших, че е започнал да взема болкоуспокоителни и не е съвсем адекватен. Но преди да отвърна каквото и да било, той ми каза, че ме обича, и затвори. Повече не го чух. — Натали наведе глава и захлипа тихо. След малко попита: — Майка ми и сестрите ми ще разберат ли какво сме говорили с вас?
	— Не виждам как можем да го запазим в тайна — отвърна Декър.
	Когато излязоха от стаята, Джеймисън каза:
	— Какво разбра от всичко това?
	— Мисля, че Уолтър Дабни се е изразил съвсем буквално.


>	31

	Декър и Джеймисън напуснаха потъналата в скръб къща и Марс ги откара до вашингтонския офис на ФБР.
	По пътя Джеймисън попита:
	— Какво имаше предвид, като каза, че Дабни се е изразил съвсем буквално?
	— Човек, на когото е имал доверие, го е предал. Но нямам представа кой е бил той.
	Марс го погледна.
	— Имаш предвид като човека, когото смятах за мой баща?
	— Да, нещо подобно.
	— Трябваше да бъдеш по-деликатен с Натали, Декър — укори го Джеймисън.
	— Как? — погледна я той.
	— Тя току-що е изгубила баща си, а ти не прояви никакво съчувствие.
	— Ако Натали изпитва вина, така и трябва да бъде. Тя е причината баща й да открадне секретна информация.
	— Но съпругът й… — започна Джеймисън.
	— Всеки човек прави избор — прекъсна я Декър. — Уолтър Дабни никога не би направил всичко това, ако Корбет умееше да контролира страстта си към хазарта. И сега онзи, който би трябвало да понесе всички последствия, се измъква невредим. А онзи, който е смъртно болен и би трябвало да изживее достойно последните си месеци, лежи в моргата. След като години наред се е трудил, за да осигури на семейството си добър живот, ще бъде запомнен като предател и убиец.
	— Той също е направил своя избор — възрази Джеймисън.
	— Не е същото — отвърна Декър. — Натали е била малкото му момиченце. Какво е можел да направи?
	— Можел е да откаже — отвърна Марс. — Но не го е направил. Не казвам, че изборът е бил лесен. Но Уолтър е трябвало да се обади в полицията или да помогне на Натали и семейството й да се скрият от онези, които са ги заплашвали. Бил е човек с връзки. Можел е да действа по друг начин.
	Декър поклати глава.
	— Никой от вас не е имал дете. Аз имах. Човек е готов на всичко, за да помогне на детето си. Буквално на всичко — каза и не пророни нито дума повече по обратния път.
	Когато пристигнеха във вашингтонския офис на ФБР, трябваше да извадят временен пропуск за Марс, но тъй като бяха позвънили предварително на Богарт, той се бе погрижил за всичко. Посрещна ги на входа.
	— По дяволите, Мелвин, изглеждаш чудесно! — възкликна специалният агент. — Алекс ми разказа какво се е случило снощи. Декър, поел си голям риск. Глупав риск. Извадил си късмет, че Мелвин е дошъл.
	— „Винаги разчитам на малко помощ от приятелите“ — изтананика Декър.
	— Аха, като бийтълсите — отвърна Богарт. — Но късметът не е вечен.
	— Алекс вече ми чете конско.
	— Няма да навреди, ако и Богарт го направи — заяви категорично Джеймисън. — За по-голям ефект.
	Богарт ги заведе в своя кабинет. Когато седнаха, Декър започна:
	— Проверихме една идея на Мелвин и разговаряхме с Натали, най-малката дъщеря. — И разказа всичко.
	Богарт отвърна замислено:
	— Смяташ, че Дабни е знаел кой го шантажира?
	— Казал й е: „Мислиш си, че познаваш някого, а после се оказва, че изобщо не го познаваш“. Това може да означава много неща в зависимост от ситуацията. Кого ли е имал предвид Дабни?
	— Може да е имал предвид много хора — намеси се Джеймисън.
	— Там е проблемът — кимна Декър.
	— Но поне ни дава нова следа, по която да тръгнем — заключи Богарт.
	— Може да говори за някого, с когото е работил през годините — предположи Джеймисън.
	— Сигурно за човек, който е бил в позицията да го шантажира напоследък — отвърна Декър. — Ще трябва да проучим по-задълбочено миналото му.
	— Откъде ще започнем? — попита Джеймисън.
	— От най-очевидния източник на информация — отвърна Декър. — „Уолтър Дабни и съдружници“.


	— Открихте ли още нещо? — попита Фей Томпсън.
	Декър и Джеймисън седяха в кабинета й. Марс се бе върнал в апартамента.
	Преди той да успее да отговори, Томпсън продължи:
	— Между другото, показах на колегите снимката на онази жена от видеото с Уолтър. Никой не я позна.
	— Благодаря — отвърна Декър. — Надявахме се да ни помогнете с още нещо.
	— Аз? Как?
	— Трябва ни списък на всичките ви служители и съдружници, като се интересуваме най-вече от онези, които работят тук отдавна. Ще ни трябва списък и на вашите клиенти. Със същия фокус. Най-дългогодишните.
	Томпсън се облегна на стола си. Изглеждаше объркана и изпълнена с недоверие.
	— Какво целите с това?
	— Надяваме се да открием истината.
	— На мен ми прилича по-скоро на изстрел в мрака.
	— При подобни разследвания сме длъжни да обърнем внимание и на най-незначителната подробност — обясни Декър. — Не можем да изключим вероятността хората, принудили Уолтър Дабни да постъпи по този начин, да са свързани с работата му тук.
	— Намирам, че подобна вероятност граничи с невъзможното.
	— Въпреки това.
	— Имате ли съдебна заповед?
	— А трябва ли да имаме? — Декър наклони глава. — Мислех, че вие също искате да откриете истината.
	— Разбира се, че искам. Но освен това управлявам тази компания. А подобна информация може да навреди на някои мои колеги. Освен това, както добре знаете, голяма част от работата ни е секретна. Има правила, които не можем да нарушим.
	— Извиняваме се за неудобството, но разследваме смъртта на двама души.
	— Разбирам, обаче…
	— Има още една подробност — прекъсна я Декър.
	— Каква?
	— Уолтър Дабни се е нуждаел от огромна сума пари. Нещо повече, трябвало е да я събере много бързо. Няма да навлизам в подробности около причината. Важното е, че е откраднал секретна информация от проект, върху който е работил, и я е продал на врагове на страната ни.
	Томпсън се надигна бавно с широко отворени очи.
	— Глупости!
	— Агенцията за военно разузнаване работи по случая. Свържете се с тях, ако не ми вярвате.
	Томпсън се олюля и опря ръка в стената, за да възстанови равновесието си.
	— АВР?
	Декър кимна.
	— Каква информация?
	— Секретна.
	— Незабавно ще разпоредя вътрешна проверка.
	— Не мислите ли, че е малко късно за това?
	— Тази история може да ни съсипе — простена Томпсън.
	— Колкото по-бързо разрешим случая, толкова по-добре за вас — изтъкна Джеймисън.
	— Ще трябва да го обсъдя с някои хора.
	— Добре, но ако откажете да сътрудничите, лесно ще извадим заповед за обиск — каза Декър.
	— Не съм отказала да сътруднича — побърза да го увери Томпсън. — Просто трябва да се консултирам с останалите съдружници и с юристите. Не мога ли да направя поне това?
	— Разбира се. А ние ще почакаме тук.
	Томпсън го изгледа смразяващо, но Декър не трепна.
	— В такъв случай, моля да ме извините — заяви студено тя и взе телефона си.
	Излезе от стаята и затръшна вратата след себе си.
	— Смяташ ли, че крие нещо? — попита Джеймисън.
	Декър сви рамене.
	— Мисля, че просто е ядосана, тъй като тази история ще бръкне дълбоко в портфейла й.
	— Разумно ли беше да й казваш за откраднатата информация?
	— До момента не сме постигнали нищо. Това започва да ми омръзва. Трябва да ускорим разследването. Освен това не споменах каква точно информация е открадната, защото агент Браун така и не ми каза.
	Томпсън се върна половин час по-късно с флашка, която връчи на Декър.
	— Много ви моля да се отнесете към тези данни с изключителна конфиденциалност.
	— Разбираме колко е важно това — отвърна Джеймисън. — Можете да разчитате на нас.
	Томпсън не откъсваше поглед от Декър.
	— Не се съмнявам за вас. Имах предвид него.
	Декър стана и напусна стаята.
	Томпсън погледна Джеймисън и попита:
	— Как понасяте този човек?
	— Справя се отлично с работата си — опита се да го защити тя.
	— Би трябвало, нали? — изсумтя Томпсън. — Иначе защо да го търпите?
	Джеймисън забърза след Декър, който вече крачеше към изхода. Настигна го по средата на коридора и отбеляза:
	— Вероятно флашката съдържа доста информация, която ще трябва да прегледаме.
	— Вероятно.
	— Ей, може да вечеряме с Мелвин днес. Да отидем на ресторант.
	Той не отговори.
	— Декър, казах, че…
	— Чух те, Алекс. Звучи добре.
	— Чудесно. Какво ще кажеш за „Котън“? В седем и половина. Намира се на Четиринайсета улица. Ще направя резервация.
	— Окей.
	Тя се поколеба.
	— Сигурна съм, че се радваш на Мелвин.
	— Така е.
	— Имам предвид, че той е най-добрият ти приятел.
	— Вярно е.
	Джеймисън пъхна ръце в джобовете и се отдалечи с мрачно изражение.


>	32

	Декър и Джеймисън принтираха служебните досиета от флашката и прекараха следобеда в четене. Богарт и Милиган се присъединиха към тях.
	— Имат доста клиенти, големи и малки — отбеляза Милиган.
	— Повечето от тях работят с Дабни от десетилетия — добави Богарт, — а това означава, че трудно ще отсеем зърното от плявата.
	— Може да е някой от партньорите му — предположи Джеймисън, докато прелистваше страниците. — Много от тях работят с него още от основаването на компанията. Казал е на дъщеря си, че човек си мисли, че познава някого, а после се оказва, че не е така. Това може да се отнася не само за клиент, но и за колега, с когото се е виждал всеки ден.
	Декър не отговори. Продължи да чете досиетата и да запечатва в паметта си информацията.
	— Ще отнеме месеци, може би дори година да разговаряме с всички тези хора — заяви Богарт. — А дотогава откраднатата информация ще се е обърнала против нас.
	Декър продължаваше да мълчи. Чуваше всяка дума, но вниманието му бе насочено към досиетата. Богарт беше прав. Трябваше да съкратят списъка по някакъв начин. Да не говорим, че името можеше изобщо да не фигурира в тези страници. Нищо чудно Дабни да бе имал предвид човек, който не е свързан с бизнеса му. Милиган остави поредното досие, облегна се назад и каза:
	— Да се надяваме, че целият този труд няма да отиде на вятъра.
	Декър го погледна, изправи се рязко и напусна стаята. В първия момент останалите не забелязаха отсъствието му.
	След няколко секунди Богарт попита:
	— Чакайте малко! Къде отиде той?
	Джеймисън погледна към вратата и поклати глава.


	— Нали си наясно, че не мога да дотичвам всеки път, когато ми позвъниш?
	Харпър Браун се взираше в Декър от шофьорската седалка на своето беемве.
	— Ти се появяваш само когато решиш — отвърна Декър, който седеше до нея.
	Браун прокара пръсти по волана.
	— Признавам, че обаждането ти ме заинтригува.
	Декър я изгледа мълчаливо.
	— Притежаваш невероятна дарба — търпение, което ти позволява да изчакаш събеседника си да изтърве неволно някоя дума.
	Той скръсти ръце на корема си и попита:
	— Ти искаш ли да изтървеш някоя дума?
	— Защо ме питаш, за бога?
	— Защото, откакто се появи, само увърташ и говориш с недомлъвки.
	— Време е за вечеря. Гладен ли си?
	— Така като ме гледаш, не съм ли постоянно гладен?
	— Знам едно място, където правят страхотни бургери.
	— Не ми приличаш на човек, който обича бургери.
	— Не ме познаваш.
	Пристигнаха пред ресторанта, паркираха и влязоха. Беше евтино, непретенциозно заведение и Декър долови миризмата на мазнина откъм кухнята още преди да е подминал първата маса в малкия салон.
	Откриха свободно сепаре близо до коридора, който водеше към тоалетните. Когато сервитьорката дойде, Браун поръча направо:
	— Номер дванайсет плюс две бири „Еспесиал“. Без чаши. Нека спестим малко работа на кухненските работници.
	Жената кимна и се отдалечи. Миг по-късно извика гръмогласно поръчката, за да могат да я чуят в кухнята.
	— Номер дванайсет? — попита Декър.
	— Повярвай ми, ще ти хареса. — Браун се облегна назад и протегна дългите си крака, обути в джинси. — И какво сега по въпроса за недомлъвките?
	— Ами отваряш кранчето, а после го спираш. Само ни дразниш. Играеш си ту на доброто, ту на лошото ченге. Заплашваш да ни отнемеш случая, но не можеш да го решиш сама.
	Тя сви рамене.
	— Просто се опитвам да си върша работата.
	— Богарт се обади на един приятел в АВР, за да те провери.
	— Браво на него.
	— Човекът казал, че не те познава. Никога не е чувал за теб.
	— И в кой по-точно отдел работи приятелят на Богарт? Агенцията разполага с персонал в над сто и четирийсет града в допълнение към огромната централа тук.
	— В Рестън. В информационния център.
	— Информационният център? Вероятно е обикновен чиновник, някой цивилен, който мести папките от едно бюро на друго. Аз не съм нито цивилна, нито седя на бюро. Да не би да намекваш, че не работя в АВР?
	— Значката и служебната ти карта изглеждат съвсем истински.
	— Защото са си истински.
	— Не съм казал, че са фалшиви. Иначе никога нямаше да влезеш в Хувър Билдинг, не и с подправени документи.
	— Какво точно се опитваш да кажеш? — попита рязко Браун.
	— Че събуждаш интереса ми, но не знам какви цели преследваш.
	— Мисля, че бях пределно ясна. Преследвам човека, на когото Дабни е продал секретна информация.
	— Някакъв напредък? — попита Декър.
	Браун се усмихна и отвърна сдържано:
	— Съжалявам, разбирам, че искаш да се възползваш от нашите усилия.
	— Не, искам да си помагаме взаимно.
	— Пак старата песен — усмихна се тя и каза резервирано: — Не си спомням да съм казвала, че се нуждая от помощта ти.
	— Всеки има нужда от помощ от време на време.
	Бирите им пристигнаха и двамата отпиха продължително от бутилките.
	— Значи си тук, за да ми помогнеш? — каза тя и остави бирата си. — Колко щедро от твоя страна.
	— След като и бездруго съм тук, пет пари не давам как точно ще стигна до истината. Смятам, че ако обединим усилията си, можем да постигнем целта по-бързо, отколкото ако бягаме по съседни писти. Ти сама каза, че тази история може да предизвика апокалипсис.
	Браун отпи от бирата си и изтри устни със салфетката.
	— Добре, разбрах логиката ти. Но вече ти обясних защо не искам в разследването да участват още хора.
	— Аз не съм шпионин, Браун! Пристигнах в този град едва преди няколко месеца. Светът, в който живееш, ми изглежда също толкова странен, колкото Луната или Марс. Просто искам да разкрия истината. Нищо повече.
	Тя се замисли върху думите му и каза:
	— Добре. Докъде сте стигнали с вашето разследване?
	— Работим по две линии: проучваме миналото на Дабни и на Бъркшър.
	— Казах ти вече, че се интересувам само от Дабни.
	— Но можеш да проявиш интерес и към Бъркшър. Дори би трябвало да го направиш.
	Браун изглеждаше заинтригувана.
	— Защо?
	— Ако са шантажирали Дабни и така са го принудили да убие Бъркшър, това може да са същите хора, на които е продал секретните данни, или най-малкото хора, които са научили за това и са използвали информацията, за да го изнудват. Ако предположението ми се окаже вярно, те са част от мащабна шпионска мрежа и представляват заплаха за националната сигурност. А това е точно по твоята част.
	Не размениха нито дума повече в продължение на няколко минути. Когато храната им пристигна, Декър впери поглед в двойния бургер, гарниран с дебели парчета бекон, лучени кръгчета и пържено яйце най-отгоре. Бургерът вървеше с огромна купчина пържени картофи.
	Той отмести поглед от чинията към Браун.
	— И ти ще изядеш всичко това? Чакай малко, колко тежиш? Петдесет и пет килограма? Имаш вид на човек, който не поема и грам мазнина.
	Браун взе един пържен картоф, отхапа половината и отвърна:
	— Добри гени, страхотен метаболизъм и малко фитнес от време на време.
	— Да бе, малко!
	Започнаха да се хранят. Браун изсипа кетчуп в една чинийка по средата на масата и каза:
	— Да допуснем, че си прав… чисто хипотетично, разбира се. Как ще подходиш към разрешаването на загадката?
	— Ще продължа да следвам двете линии в разследването и да търся информация. Може да извадим късмет и да се срещнем по средата.
	Браун отхапа от бургера си, а Декър лапна лучено кръгче.
	— Доста търсене ще падне около Дабни. Там потенциалните заподозрени са цял куп. Човекът е имал дълга кариера в този бизнес.
	— Един от хората в екипа ни предположи, че имаме работа със схема от типа на „Непознати във влака“. Трета страна, която има зъб на Бъркшър, принуждава Дабни да я ликвидира, в замяна, на което обещава да не го разобличи. Възможно е между Дабни и Бъркшър да не е имало никаква връзка.
	— Дабни очевидно не е знаел, че е привлякъл вниманието ни — отвърна замислено Браун. — В противен случай щеше да разбере, че всичко е приключило.
	— Ако го беше разбрал, може би нямаше да се нагърби с убийството на Бъркшър.
	— А може и да грешите и между Дабни и Бъркшър да има връзка. Просто вие да не сте я открили.
	— Напълно е възможно — отвърна Декър. — Все отнякъде трябва да започнем. Ако между тях има връзка, ще я открием, когато проверим миналото им, особено нейното.
	— Но в момента не разполагате с нито една следа — изтъкна тя.
	— Имаме клоун — отвърна Декър.
	Браун, която бе надигнала бутилката бира, едва не се задави.
	— Моля?
	Декър й разказа за предположението си клоунът да е подал сигнал на Дабни.
	— Да приключваме тук и да отидем някъде, където можем да поговорим на спокойствие — каза тя.
	— Къде например?
	— У дома.


	След като изядоха бургерите си и Харпър плати сметката, тя откара Декър до улица със стари къщи, които бяха реновирани наскоро и вероятно много скъпи. От Капитолия ги деляха само няколко преки. Браун спря на едно свободно място за паркиране и изключи двигателя.
	Декър погледна през прозореца и отбеляза:
	— Хубав квартал.
	— Наистина.
	Тя излезе от колата и го поведе към входа на триетажна къща с фасада от боядисани в бяло тухли и допълнително крило, облицовано с камък. Вратата бе от масивно дърво и ако се съдеше по вида й, на повече от сто години. В малкия преден двор, опасан с еднометрова ограда от ковано желязо, светеше газов фенер. Браун отвори вратата и изключи алармата. Декър я последва вътре.
	Интериорът излъчваше уют и топлина, мебелите бяха подбрани с вкус, килимите бяха дебели и меки, с ненатрапчиви цветове и мотиви. Стените бяха тухлени на едни места, каменни на други, покрити с дебел слой гипс на трети. На някои от тях имаше маслени картини.
	Браун въведе Декър в малка трапезария до кухнята, която бе обзаведена с модерни уреди, гранитни плотове, голяма печка и бюфети, които сякаш бяха пренесени от някоя вила в Тоскана. Тя си наля скоч от малък бар, долепен до стената, и го попита дали иска и той.
	— Не си падам по скоча — отвърна Декър.
	Браун се настани в голямо кожено кресло срещу него. Взе дистанционното, натисна едно копче и в каменната камина лумна огън. После свали кобура си и остави пистолета на масичката. Събу обувките си, сви крака под себе си и обви длани около чашата.
	— Сигурно се чудиш как един федерален агент може да си позволи такава голяма къща — каза тя. — Както и беемве.
	— И през ум не ми е минало.
	— Чувал ли си някога за „Хюлет-Пакард“? — усмихна се тя.
	— Чувал съм. Не само аз, а поне още няколко милиарда души.
	— Прадядо ми е бил един от първите инвеститори в тази фирма, както и в още шест други, които днес присъстват в класацията „Форчън 500“ на най-големите компании в страната. Част от парите си наследих от него. А когато родителите ми починаха, наследих още. Къщата беше на дядо ми.
	— Страхотно.
	— Да, извадих голям късмет.
	Той погледна беретата.
	— Но очевидно не искаш да си харчиш наследството и да си живееш живота.
	— И кариерата си съм получила в наследство. Баща ми беше военен. Премина в резерва като полковник. Служил е във Виетнам, откъдето се е върнал с два медала „Пурпурно сърце“ и една „Бронзова звезда“.
	— Впечатлен съм, агент Браун.
	— Наричай ме Харпър. Все пак не сме на работа, Еймъс. Баща ми беше причината да постъпя в армията. Той също е можел да си остане у дома и да харчи парите, които не е спечелил сам, но е решил да облече униформа и да служи на страната си.
	— Значи и ти си в армията.
	— Формално, да. В пехотата. Изкарах две мисии в Ирак и една в Афганистан.
	— Като каква?
	— СОЕ.
	— Нямам представа какво означава.
	— Извинявай, в армията често използваме подобни съкращения. Специалист по обезвреждане на експлозиви, неизбухнали бомби и самоделни взривни устройства. С една дума, сапьор.
	— Звучи опасно.
	— Всичко там беше опасно. Целият ден беше изпълнен с рискове. И нощта също.
	— Разбирам. И баща ти ли е бил сапьор?
	— Не. Смяташе ме за луда, че съм се захванала с това. Но всъщност бях много добра — каза Браун и отпи от уискито си. — Да се върнем на разследването. Искаше да ми предложиш някакво споразумение ли?
	— Да, мисля, че е по-добре да работим заедно. Но ти очевидно държеше да го обсъдим на тихо и спокойно място. Затова сме тук — каза Декър, облегна се и я погледна подканящо.
	Браун почеса босото си стъпало и помълча, докато събере мислите си.
	— Тайните, които Дабни е продал, играят ключова роля за сигурността на страната. Без да навлизам в излишни подробности, ще спомена, че той вероятно е открил задна вратичка към някои от най-важните ни платформи за киберсигурност.
	— Чакай малко! Нали каза, че откраднатата информация е свързана с танкове, самолети и прочие неща, които терористите не могат да построят?
	Браун отпи отскоча си.
	— Казах го, преди да те опозная по-добре.
	— Значи си ме излъгала.
	— Използвах стандартна тактика, която да ми позволи да преценя дали заслужаваш доверието ми.
	— Значи си ме излъгала — повтори Декър.
	— Сега обаче ти казвам истината. Всичките ни платформи, свързани с разузнаването и сигурността, имат неоторизирани задни вратички.
	— Което означава, че могат да бъдат хакнати.
	— Което означава, че най-вероятно вече са хакнати.
	— Но след като знаете за кражбата, можете да вземете мерки и да предотвратите евентуалните щети, нали?
	— Звучи лесно, но на практика не е така. Работата е там, че не знаем кога Дабни е предал информацията. Купувачите може вече да са инсталирали зловреден или шпионски софтуер в нашите системи. Не можем да изключим всичките си компютърни мрежи. Освен това враговете ни може вече да са източили информацията, която ги интересува, и да са навредили на националната сигурност.
	— Разбирам проблема — кимна Декър.
	— Не, не мисля, че го разбираш. Предпочитам да бяха откраднали чертежи за танкове или самолети. Ще им трябва много време да ги построят. А това… това може незабавно да бъде използвано срещу нас. В момента вероятно седим върху бомба, чийто часовников механизъм вече отмерва секундите до взрива, а ние нямаме представа нито кога, нито къде ще избухне… Какво мислиш за това? — добави предизвикателно тя.
	— Мисля, че едно уиски ще ми се отрази добре.
	Браун стана и му наля скоч, преди да се върне в креслото си. Декър отпи малка глътка, която опари гърлото му.
	— Как разбрахте какво точно е откраднал Дабни? — попита той.
	Браун също отпи, преди да отговори:
	— Разполагам с най-високо ниво на достъп в АВР. Става въпрос за секретна информация със специален режим на съхранение. С други думи, мога да работя със свръхсекретни данни. Служители на ЦРУ или АНС с аналогичен достъп до информация в своите агенции няма как да припарят до онова, което знаем в АВР. Така е устроен нашият свят. Никой не може да разчита на реципрочност в това отношение.
	— А това е вежлив начин да ми обясниш защо не можеш да отговориш на въпроса ми.
	Тя вдигна чашата си в знак на потвърждение.
	— Мога да ти кажа, че със сигурност знаем какво точно е откраднато. Не знаем обаче при кого е отишло или откога разполагат с информацията. И какво е направено с нея.
	— Как си представяш съвместната ни работа?
	— Наистина ли си в състояние да запомниш всичко?
	— Повече или по-малко.
	— Колко души имаше в ресторанта тази вечер?
	Декър върна лентата и прегледа нужните кадри.
	— Четиринайсет, ако не броим нас двамата и персонала.
	— Вдясно от бара седеше един мъж. С какво беше облечен?
	Декър й каза, като не пропусна дори цвета на чорапите му. После добави:
	— Километражът на колата ти показва трийсет и осем хиляди осемстотин и шейсет. Искаш ли да ти кажа номера на рамата? Запомних го още първия път, когато се качих в колата ти — каза Декър.
	Браун грабна чантата си, извади талона на колата си и проследи номера, докато той й го диктуваше. Изражението й бе достатъчно красноречиво — Декър не бе сгрешил нито една цифра.
	— Това е невероятно! — възкликна тя.
	— И така, как си представяш съвместната ни работа?
	— Както вече казах, интересувам се повече от Дабни, отколкото от Бъркшър. Съгласен ли си?
	Декър поклати глава.
	— Онзи, който е принудил Дабни да я убие, го е шантажирал. Това означава, че е знаел за продажбата на секретната информация. Обзалагам се, че знае и на кого я е продал. Нищо чудно да става въпрос за едни и същи хора. Научим ли повече за Бъркшър, можем да разрешим и твоя проблем.
	— Звучи логично.
	— Това означава ли, че ще работиш с нас и по отношение на Бъркшър?
	— Да — кимна Браун.
	— Добре, в такъв случай може би имам информация, която ще ти помогне.
	— Например?
	— Например каква е била Ан Бъркшър.


>	33

	Изражението на Браун замръзна за миг.
	— Каква е била? Нещо против да ми обясниш?
	— Това е причината да ти позвъня тази вечер. Бъркшър няма минало. Не можем да открием нищо за нея, което да е отпреди повече от десет години. Документите й показват, че е завършила Политехниката във Вирджиния, но първото й име е изписано по различен начин. Освен това е богата, но нямаме представа откъде са дошли парите.
	— Добре, какво ти говори това?
	— Предполагам, че е шпионка. Нищо чудно Дабни да е предавал информацията тъкмо на нея. Но тогава защо ще я убива? Не успяхме да открием връзка между двамата. Запитахме се дори дали не е била в Програмата за защита на свидетели, но хората, включени в нея, едва ли са толкова богати. Освен това е работила като учителка и доброволка в хоспис. А това означава, че се е срещала с много хора. Не мисля, че Службата на федералните шерифи, която ръководи програмата, би насърчила това. Шерифите предпочитат защитените свидетели да не се набиват на очи.
	— Какви варианти остават?
	— Извършила е нещо, която я е принудило да смени самоличността си. А в сравнително недалечното минало е намерила начин да се сдобие с много пари.
	— Не ме дръж в напрежение, Декър.
	— Мисля, че тя може да е била информаторка на правителството и да е разкрила незаконна дейност.
	Браун стъпи на пода и го погледна:
	— Продължавай.
	— Ако е разобличила машинации, свързани с изпълнението на военните поръчки например, може да е получила награда. Понякога хора като нея вземат процент от сумата, която правителството е спестило благодарение на техните действия. Това би обяснило финансовото състояние на Бъркшър. Възможно е част от хората, които е разобличила, да са влезли в затвора. Това пък би обяснило новата й самоличност. Трябвало е да се скрие от тях.
	— А тези хора може вече да са излезли от затвора — каза Браун.
	— Да, възможно е. Както е възможно някои изобщо да не са попадали зад решетките, но въпреки това скандалът да е съсипал бизнеса им, да е довел до фалит или да им е отрязал достъпа до федерални проекти. Това е достатъчен мотив да искат смъртта й.
	— Така е. Как ти хрумна това?
	— Заради нещо, което Милиган спомена.
	— Какво ще правим с тази информация?
	— Ще я проверим. Ще трябва да прегледаме всички подобни случаи.
	— Едва ли са малко.
	— Ти ще ми помогнеш. Убеден съм, че случаят е свързан с военния сектор.
	Тя кимна и отпи от скоча си.
	— Ще трябва да подпишеш някои формуляри. Нямаш разрешително за достъп до секретна информация, което усложнява нещата.
	— Подадох молба във ФБР. Издържах полиграфа, но още не са приключили с проверката на миналото ми… А то е малко объркано — добави Декър.
	Браун го изгледа проницателно.
	— Да, представям си. — Остави чашата си и каза: — Може би ще измисля нещо. Ще ти звънна утре.


	Браун закара Декър пред дома му и потегли. Той остана на място, вперил поглед в прозореца на апартамента, в който бяха живели Дани и баща му. Дани Амая бе с година по-голям от дъщерята на Декър, когато тя бе загубила живота си. Така и не бе отпразнувала десетия си рожден ден. Убиецът й бе попречил.
	Тази година Моли щеше да навърши дванайсет. Съпругата му, Каси, щеше да стане на четирийсет и две. И двете бяха мъртви, погребани в Охайо. Декър се намираше на стотици километри от тях, много по-далече, отколкото някога бе предполагал, че ще бъде.
	Той седна на стъпалата пред сградата и заби поглед в краката си. Макар да притежаваше абсолютна памет, съществуваха куп емоционални ограничения, които той трудно можеше да преодолее. А навремето бе съвсем различен.
	Съзнаваше, че поведението му дразни околните, че понякога къса нервите на Алекс Джеймисън и останалите от екипа. Част от него искаше той да направи нещо по въпроса, да им позволи да видят човека, който е бил някога. Но друга, по-голямата част от него, като че ли задушаваше всеки опит за промяна.
	И ако това дразнеше околните, то направо вбесяваше Декър. Онзи сблъсък на футболното игрище не се измерваше единствено с абсолютна памет или способност да вижда нещата в цвят. Травмата го бе превърнала в друг човек, сякаш в собственото му тяло беше поместено чуждо съзнание с характерните му странности и чудатости.
	_Аз съм чужденец. Чужденец в собственото си тяло._
	Понякога се събуждаше посред нощ и се чудеше не къде се намира, а кой е. И отговорът не бе лесен.
	Декър се изправи, обърна се и влезе вътре. Минаваше единайсет и той очакваше Джеймисън да си е легнала. Затова, когато отвори вратата на апартамента, остана изненадан да я види седнала край кухненската маса напълно облечена.
	— Къде беше, Декър? — попита тихо тя.
	— Съжалявам, Алекс. Бях с агент Браун. Хрумна ми нещо, споделих теорията си с нея и се разбрахме да работим заедно.
	— Чудесно, наистина чудесно.
	Той като че ли не долови острата нотка в гласа й.
	— Свързано е с…
	— Човекът, който не забравя нищо — каза тя.
	Декър я погледна объркано.
	— Какво?
	— Е, не е съвсем вярно — продължи Джеймисън.
	— Не разбирам какво означава това.
	— Добре тогава, позволи ми да те просветя. — Тя замълча, пое си дъх и продължи с остър тон: — Забрави, че днес имахме уговорка за вечеря с Мелвин. В „Котън“ на Четиринайсета улица.
	Декър пребледня.
	— О, господи! Алекс, аз…
	Тя повиши тон и продължи:
	— Чакахме те в ресторанта цели два часа. Цели два часа, по дяволите! Звънях на Богарт. Звънях на деветстотин и единайсет. Звънях на всеки, за когото се сетих.
	— Защо не позвъни на мен?
	— Звънях ти! Цели дванайсет пъти!
	Декър бръкна в джоба си и извади телефона. Пребледня още повече.
	— Забравих, че съм изключил звука.
	— Забравил си още нещо? Абсолютната памет май ти изневерява.
	— Алекс, аз…
	Очите й се напълниха със сълзи.
	— Можеш да прослушаш тревожните ми съобщения по-късно. Можеш да се позабавляваш с тях.
	Преди той да успее да каже каквото и да било, тя му обърна гръб, профуча по коридора и се прибра в стаята си. Вратата й се затръшна силно.
	Декър погледна телефона си и видя всичките пропуснати обаждания. Седна край кухненската маса и прослуша гласовите съобщения от Джеймисън — едно от друго по-тревожни. Тя звучеше така, сякаш ще се побърка от притеснение. А предвид обстоятелството, че той съвсем наскоро бе убил двама души и сега имаше врагове, страховете й не бяха безпочвени.
	Старият Декър щеше да отиде до стаята й, да почука на вратата и да се извини.
	Новият Декър продължи да седи на стола и да се взира през прозореца в мрака.


>	34

	На следващата сутрин Джеймисън стана, изми лицето си и отиде в кухнята да си направи кафе.
	И замръзна на място.
	— Цялата нощ ли прекара тук?
	Декър вдигна поглед.
	— Декър, седем сутринта е — каза тя. — Лягал ли си изобщо?
	Вместо отговор той вдигна телефона.
	— Прослушах всичките ти съобщения. Всичките.
	Джеймисън се намръщи и се облегна на стената. Загърна се с пеньоара, защото в апартамента бе доста хладно.
	— Добре — произнесе бавно тя.
	— Изложих се, Алекс. Извинявай. Съжалявам, че те разтревожих. И че пропуснах вечерята.
	Тя седна до него, разтри очи и го погледна.
	— Може би не трябваше да реагирам толкова емоционално, когато не се появи… Все пак те познавам. Не ти е за пръв път да пропускаш уговорка. — Повъртя колана на пеньоара си и добави: — Но заради всичко, което преживя покрай Амая, реших, че ти се е случило нещо лошо.
	— Обещавам винаги да отговарям на обажданията ти. Не го ли направя, най-вероятно наистина ще трябва да звъниш на деветстотин и единайсет.
	Джеймисън се усмихна неохотно, стисна ръката му и стана, за да приготви кафе.
	— Обадих се снощи на Мелвин да му кажа, че си добре.
	Декър трепна, защото така и не му бе хрумнало да направи подобно нещо.
	_Какво ми има, по дяволите?_
	— Благодаря.
	— Може ли да вечеряме заедно днес? — попита предпазливо тя.
	— Да, добре.
	— Не бързай да приемаш. После да не съжаляваш.
	Джеймисън донесе две чаши кафе и постави едната пред Декър, преди да седне срещу него.
	— А сега да поговорим за твоята теория.
	Той й изложи най-подробно догадките си. Тя остана впечатлена.
	— Информаторка, разкрила злоупотреби? Това би обяснило много неща.
	— Проблемът е да открием наистина ли е била такава. Хората с променена самоличност са твърде много.
	— Едва ли е толкова трудно. Можем да разпратим снимката й. Все някой ще я познае.
	— Работата е там, че снимката й беше навсякъде. Всички медии я показаха след убийството, но никой не се обади, за да каже, че я познава.
	Джеймисън отпи от кафето си. Изглеждаше объркана.
	— Така е. Чудя се защо никой не се обади.
	— Очевидно е променила името си. Но може да е променила и външния си вид.
	— Пластична операция ли имаш предвид?
	— Има много начини да се преобразиш, без да лягаш под ножа. Може да е отслабнала, да е сменила прическата си, да си е сложила очила, да е използвала контактни лещи, за да промени цвета на очите си… Все дребни неща, но когато са няколко, ефектът е значителен.
	— Да попитаме съдебната лекарка дали Бъркшър си е правила пластична операция. Аутопсията би трябвало да го покаже.
	— Снощи й пратих имейл. Явно е ранобудна, защото преди половин час ми върна отговор. Няма следи от пластична хирургия.
	— Като стана дума за ранобудни хора, не мислиш ли, че трябва да подремнеш малко?
	— Не съм уморен.
	— Добре, но рано или късно ще трябва да поспиш, в противен случай просто няма да издържиш на напрежението и умората. Искаш ли закуска?
	— Сам ще си приготвя нещо.
	— Добре. Отивам да взема душ.
	Когато Джеймисън излезе от кухнята, мислите на Декър се върнаха към Бъркшър. И по-точно, към онази стара къща в гората. Знаеше, че на флашката е имало безценна информация, истинско съкровище. Благодарение на нея биха могли да разкрият миналото на тази жена и да получат отговор на много въпроси. Но някой ги бе проследил, беше го нападнал и му я бе отнел. Някой го бе наблюдавал. Или бе наблюдавал къщата.
	Чу звънене и извърна глава. Беше телефонът на Джеймисън. Не познаваше номера и тъй като на дисплея не бе изписано име, който и да звънеше, не беше сред познатите на Джеймисън.
	Водата в банята продължаваше да тече. Декър можеше да остави телефона да звъни, докато се включи гласова поща, но реши да вдигне.
	— Ало?
	— Обажда се Нанси Билингс. Търся Алекс Джеймисън или Еймъс Декър от ФБР.
	— Говорите с Декър.
	— О, здравейте. Аз съм учителка в гимназията, в която преподаваше Ан Бъркшър. Разбрах, че може би имате въпроси към мен. Извинявам се, че звъня толкова рано, но скоро трябва да тръгвам за работа.
	— Не, това не е проблем. Може ли да се видим след часовете?
	— Да. Трябва да се прибера у дома, за да разходя кучето, но близо до нас има „Старбъкс“.
	Декър позвъни на Богарт и му предаде снощния си разговор с агент Браун. После му разказа и за обаждането на Билингс и за срещата, която си бяха уговорили.
	— Ще проверя версията, че Бъркшър е разобличила злоупотреби с федерални средства. Знам, че това е в сферата на Браун, но аз също имам контакти — каза Богарт. — Освен това ФБР разследва множество подобни случаи, а през годините Министерството на правосъдието е повдигнало куп обвинения по такива дела.
	Декър затвори и прибра своя телефон в джоба си. Отиде в банята, наплиска лицето си и изми зъбите си. Излезе от апартамента заедно с Джеймисън, която уви шал около врата си.
	— Закуси ли? — попита тя.
	— Не, разсеях се нещо.
	— О, паметта ти продължава да си прави шеги с теб — отвърна сухо тя. — Няма проблем. Ще вземем нещо по пътя.
	— Обади се Нанси Билингс. Работила е с Бъркшър в училището. Уговорих среща след часовете.
	— Да се надяваме, че ще ни каже нещо полезно.
	Когато отвориха входната врата на сградата, завариха Харпър Браун да чака отвън. Беше облечена с джинси, черно поло и кафяво кожено яке. Държеше книжна торба.
	— Гевречета. И кафе в колата. — Погледна Джеймисън и добави: — За теб не съм взела.
	— Тъкмо се канехме да проверим една следа — обясни Декър.
	Браун го погледна и каза:
	— Отиваме в щаба на АВР, за да прегледаме всички случаи на злоупотреби с федерални средства и информаторите по тях. Идваш ли? Няма да имаш втори шанс.
	— Може ли и Алекс да дойде с нас?
	Браун поклати глава.
	— Едва уредих твоето разрешително. Не можем да водим трети човек.
	Джеймисън се подразни от думите й, но отвърна:
	— Добре, Еймъс, ще уведомя Богарт, щом стигна в офиса.
	— Ще ви разкажа всичко, когато приключа в АВР.
	— Само каквото имат право да чуят — уточни Браун, без да откъсва поглед от Джеймисън, която отвърна на погледа й и каза:
	— Можете да разчитате, че ще постъпя по същия начин и ще ви предам само онова, което вие имате право да чуете.
	Декър и Браун потеглиха, а Джеймисън остана сама на паркинга. Тръсна глава в опит да проясни мислите си и промърмори на себе си:
	— Може би ще е най-добре да се върна към журналистиката.


>	35

	Щабът на АВР заемаше огромна сграда, разположена на територията на военната база „Анакостия-Болинг“. Базата се намираше на брега на река Потомак — там, където в нея се вливаше доста по-късата Анакостия, виеща се от североизток. На отсрещния бряг беше националното летище „Роналд Рейгън“.
	На входа Декър получи посетителски пропуск и премина през стандартната проверка на охраната. На една от стените във фоайето бе изобразена емблемата на агенцията: горящ златен факел на черен фон и земното кълбо, заобиколено от две червени елипси като орбити на електрони.
	Браун посочи емблемата и каза:
	— Златният факел и пламъците символизират знанието, а черното олицетворява неизвестното.
	— А червените орбити? — попита Декър.
	— Научните аспекти на познанието.
	— Нима толкова много залагате на научния подход? При положение че работите с хора?
	— Повече, отколкото предполагаш.
	Минаха покрай стена с изписани върху нея имена. Декър спря и впери поглед в тях. Браун, която го бе подминала, се върна и застана до него.
	— Наричаме я Стената на факлоносците — каза тя. — Хората, чиито имена са увековечени върху нея, са удостоени с тази висока чест заради вярната си служба на АВР и страната. Имаме и Мемориална стена в двора, на която са изписани имената на седем наши колеги, загинали в Пентагона на Единайсети септември.
	Декър посочи едно от имената.
	— Полковник Рекс Браун. Някаква връзка?
	— Баща ми — отвърна тя и продължи напред.
	Декър я последва.
	— Смяташ ли, че някой ден и твоето име ще се появи на Стената на факлоносците? — попита я той.
	— Предпочитам нея пред Мемориалната.
	— Какво е направил баща ти, за да заслужи място там?
	— Секретно е.
	Браун отвори една врата и покани Декър да влезе. Той прекрачи прага и огледа трите стени, заети от компютърни екрани. Всичките бяха включени, но показваха картини без звук. Браун затвори вратата след себе си.
	— Разполагаме с наблюдателни центрове, които работят денонощно и следят всичко по-важно, което се случва по света. Това е само малка част от информацията, свързана с някои операции.
	— Впечатляващо — отвърна Декър и седна на един стол до заседателната маса. — Как ще ни помогне?
	Вратата се отвори отново и в стаята влезе мъж в камуфлажна бойна униформа. Беше висок над метър и осемдесет, с широки рамене, масивни ръце и бедра и късо подстригана прошарена коса. Гледаше мрачно.
	— Агент Браун — поздрави рязко той.
	— Полковник Картър — отвърна любезно тя. — Това е Еймъс Декър от ФБР.
	— Много необичайно. Не можах да повярвам, когато получих имейла. Този човек няма разрешително за достъп до секретна информация от Бюрото, да не говорим, че не е минал през нашите проверки…
	— Случаят, по който работим, също е необичаен — каза Браун. — Смятаме, че Декър може да изиграе ключова роля в разрешаването му.
	— Това е професионалното ти погребение.
	— Просто работя по случая — не му остана длъжна Браун. — Използвам всяка възможност, за да стигна до истината. А Декър е отличен агент.
	За пръв път Картър погледна към Декър, който бе облечен със същите дрехи като предишния ден: измачкани джинси, суичър с лекета и безформено яке. Косата му стърчеше във всички посоки. Не се беше бръснал скоро.
	Картър погледна изумено Браун.
	— Какво е това, по дяволите? Да не би да работи под прикритие?
	Декър се размърда на стола си и отговори:
	— Не, но си измих зъбите специално за тази среща.
	Картър впери поглед в него, след което тръсна лаптопа си на масата и седна. Браун, която бе извадила бележник и химикалка, се настани срещу Декър.
	Картър затрака по клавиатурата и всички екрани на стената угаснаха, с изключение на един.
	— Разобличителите — каза той. — Така ги наричаме. Започваме от А и стигаме до Я. — Погледна към Декър и подхвърли: — Много са, затова слушайте внимателно.
	— Ще се опитам — измърмори Декър, без да откъсва поглед от екрана. Там се появи снимка на мъж.
	— Карл Листнър — започна Картър. — Хиляда деветстотин осемдесет и шеста година. Договор за военни поръчки с фирма, чието име нямам право да спомена пред господин Декър. Листнър е бил офицер за връзка. Открил е нередности, за които е сигнализирал.
	— Малкото име на нашия човек е Ан — прекъсна го Декър. — Във вашия списък с разобличители има ли жени?
	Картър се извърна рязко към Браун.
	— Не съм получавал подобни параметри.
	— Съжалявам, полковник Картър, всичко се случи прекалено бързо.
	— Разбира се. Това обяснява защо този човек седи тук. А когато се бърза, се допускат грешки, но това не е мой проблем, а твой. — Картър натисна няколко клавиша. — Добре, разполагаме с петнайсет възможности. — Погледна Декър и попита: — Нищо ли няма да запишете?
	— Имам добра памет — отвърна Декър.
	Картър завъртя театрално очи, изгледа сърдито Браун и насочи вниманието си към екрана.


	След няколко часа приключиха с преглеждането на всички досиета. Браун се обърна към Декър:
	— Не видях нищо полезно. Никоя не прилича на Бъркшър.
	Декър кимна, погледна Картър и каза:
	— В досиетата ви има грешка.
	— Това е невъзможно — отвърна рязко полковникът.
	— Кадър шейсет и четири и кадър двеста и седемнайсет. Според шейсет и четири Денис Търнър е била командирована в Исламабад през юли две хиляди и трета. Според двеста и седемнайсет тя е била във Фейсалабад. Едно от двете е вярно.
	Декър стана и излезе.
	Картър въведе няколко команди и извика въпросните кадри.
	— Прав е — замислено каза Браун, докато се взираше в екрана.
	— Проклетият му кучи син извади късмет — отвърна той.
	— Не вярвам да е късмет — заяви Браун и стана.
	— Кой, по дяволите, е този тип? — попита Картър.
	Браун погледна към вратата и каза:
	— Аз самата още не съм намерила отговора на този въпрос.


>	36

	Декър я чакаше в коридора. Беше се облегнал на стената, пъхнал ръце в джобовете на панталона си.
	— Мисля, че хвърли в потрес добрия полковник — каза Браун.
	— Да. Възможно ли е да има още такива случаи, но за тях да не знае никой?
	— Не виждам как. Самата идея за разобличаване на злоупотребите и завеждане на дело изключва подобна възможност. Всичко отива в архива.
	Декър въздъхна и затвори очи.
	— Между другото, забеляза ли други грешки?
	— Девет. Но нищо сериозно, затова реших да оставя „добрия“ полковник да ги потърси.
	— Голям образ си. Трябва да призная, че Картър е задник и нямам нищо против, че му натри носа.
	— И така, не става въпрос за „разобличителка“ — заключи Декър и отвори очи.
	— Очевидно не, освен ако не е правела същото, но в друга сфера.
	— Богарт проверява точно това.
	— Какво ще правим сега?
	Декър се огледа.
	— Можеш да ми разкажеш за агенцията, за този свят тук.
	— Защо?
	— А защо не?
	Браун се замисли и отвърна:
	— Добре, ела с мен.
	Тръгнаха по коридора и влязоха в кабинета й. Беше малък, семпъл, без прозорци. На бюрото нямаше нито лист хартия. Само лаптоп.
	— Не си падам по хартията — обясни тя. — А агенцията не си пада по прозорците. Съображения за сигурност, нали разбираш.
	Браун посочи стол, на който Декър седна. Тя се настани зад бюрото.
	— Какво искаш да знаеш?
	— Какво можеш да ми кажеш?
	— Мога да започна от самото начало. Робърт Макнамара създава Агенцията за военно разузнаване по времето, когато е министър на отбраната в администрацията на Кенеди.
	— Макнамара. Същият, който после се справи така „блестящо“ във Виетнам.
	— Съобщавам ти само фактите, без да правя коментари.
	— Каква е основната ви задача?
	— Събиране на разузнавателна информация. Използваме предимно агенти, за разлика от някои други служби.
	— С други думи, агентурно оперативно разузнаване?
	Тя кимна.
	— Само в чужбина ли работите?
	— Защо само там, след като голяма част от онова, което ни интересува, се случва на родна земя?
	— В такъв случай работите навсякъде по света.
	— Това не е тайна.
	— Нещо да се е променило в начина ви на работа?
	— Накъде водят тези въпроси, Декър?
	— Към истината, надявам се.
	— Чия истина?
	— Нямам претенции. В момента всяка истина е добре дошла за мен.
	— Да не би да смяташ, че не казвам истината?
	Вместо отговор той посочи малък плакат на стената зад гърба й. Беше рекламен постер, с който АВР набираше служители.
	Декър прочете на глас думите, отпечатани върху него:
	— „Говориш езика, потапяш се в културата. Можеш да бъдеш всеки на всяко място по света“. — После я погледна и попита: — И за теб ли важи?
	— Ще отбележа само, че това е част от работата.
	— А можеш да стигнеш и по-далече. И да споменеш нещо по-актуално от проклетия Робърт Макнамара.
	— Не съм сигурна, че искам.
	— Е, тъй като аз съм ченге, позволи ми да ти кажа кое е част от моята работа. Хората извършват престъпления, а полицаите ги разкриват и арестуват. Елементарна линейна философия. От точка А до точка Б и от точка Б до точка В.
	— В моя свят не разсъждаваме по този начин.
	— Вярно. Вие искате престъпниците да вдигнат света във въздуха, докато работите върху някаква тъпа шпионска история за задни вратички към компютърни програми, които можете да използвате в следващия си живот.
	Браун вдигна крака на бюрото си и се облегна на стола.
	— Добре, разбирам логиката ти — отвърна тя и събра мислите си. — Преди десетина години АВР поиска да й се даде възможност да вербува американски граждани, които да използва като шпиони и информатори.
	— Толкова необичайно ли е това?
	— Не. Но АВР пожела да прави това, без да разкрива пред гореспоменатите граждани, че е федерална агенция.
	— Какъв е смисълът от това?
	— Очевидно никакъв. Тази формулировка бе премахната от документите, които уреждат вербуването на американски граждани.
	— И това означава ли, че АВР е изоставила тази практика?
	— Аз не го правя. Но не мога да говоря от името на моите колеги.
	— Какво друго?
	— През две хиляди и осма получихме разрешение да извършваме превантивни контраразузнавателни операции както у дома, така и в чужбина.
	— И как по-точно го правите?
	— По стандартния начин. Внедряваме шпиони, разпространяваме дезинформация, оказваме негативно въздействие върху информационните системи на страната… Може да ти е интересно да чуеш, че при последната операция действахме съвместно с Бюрото. През две хиляди и дванайсета разширихме обхвата на дейността си. В агенцията ни се вля управлението за агентурно разузнаване към Министерството на отбраната, което рязко увеличи броя на тайните ни операции в чужбина. Очевидният фокус на тази дейност беше военният потенциал на други държави.
	— Какъв е фокусът ви в момента?
	— И тук няма нищо изненадващо. Ислямските терористи, предимно ИДИЛ и „Ал Кайда“, Северна Корея, Иран, най-вече трансферът на военни и ядрени технологии, Китай и Русия, които увеличават военния си потенциал…
	— А руските хакери, които се опитват да влияят на политическите процеси у нас?
	— Отговорът е „да“, Декър. Подобни действия могат да подкопаят устоите на нашата демокрация.
	— Покривате доста широка сфера от дейности.
	— Това обяснява защо в агенцията работят седемнайсет хиляди души.
	— Стана дума за внедряване на шпиони. А вие откривали ли сте къртици, внедрени в АВР?
	Браун кимна и изражението и помръкна.
	— Случвало се е с всички разузнавателни служби. Ние конкретно пострадахме най-тежко от случая „Монтес“. Ана Белен Монтес беше анализатор, много високопоставена, много уважавана. Оказа се, че в продължение на повече от двайсет години е шпионирала в полза на Куба. Нанесе ни сериозни вреди. По всяка вероятност някои наши агенти загинаха заради нея.
	— Никога не съм чувал това име.
	— Не се учудвам. Арестуваха я веднага след Единайсети септември. Терористичните атаки засенчиха всички останали новини в продължение на месеци.
	— И как я разкрихте?
	— Чрез класическа детективска работа. Помогна ни обстоятелството, че шпионите следват стандартни процедури. Късовълнови радиостанции, кодиращ софтуер, предаване на информация на оживени места, необичайни пътувания в чужбина… Благодарение на това колегите успяха да сглобят парченцата от пъзела.
	— Човек би предположил, че шпионите са поумнели и променят стереотипите си, пробват нещо ново.
	Тя поклати глава.
	— Те са като бомбаджиите, Декър. Научих много за тях, докато работих като сапьор. Свикнат ли да правят нещо по определен начин, не обичат да се отклоняват от него. Наричаме го „сигнатура на бомбата“. Така преодоляват всички спънки и се предпазват от преждевременен взрив, но това ни позволява да идентифицираме кой точно…
	Декър стана от стола си и излезе. Браун скочи и хукна след него.


>	37

	— Охо! — възкликна Браун и се огледа смаяно.
	Двамата с Декър току-що бяха влезли в луксозния апартамент на Бъркшър.
	— Прав си, наистина не си е знаела парите.
	Декър не отговори. Тръгна по коридора и Браун бързо го последва. Влезе в банята и се насочи към тоалетната чиния. Свали тоалетната хартия от поставката й и измъкна тръбичката, която минаваше през рулото. Отвори я и изруга:
	— По дяволите!
	Беше празна.
	— Какво очакваше да намериш? — попита Браун.
	Той я заобиколи, излезе от банята и тръгна по коридора. Нахълта във втората спалня и отвори вратата на долепената до нея баня. Впери поглед в поставката за тоалетна хартия.
	Свали рулото от стената, измъкна тръбичката и… Ето!
	— Ключ! — възкликна Браун.
	— Както сама каза, шпионите са като бомбаджиите, не обичат да променят навиците си.
	— Използвала е подобно скривалище и преди, така ли?
	— Да, в онази къща в гората.
	— Какво ли отваря този ключ?
	Декър го огледа по-внимателно.
	— Може да е какво ли не. Катинар например.
	Излязоха от банята и Декър седна на един стол в спалнята за гости. Затвори очи и върна лентата на спомените си. Браун го наблюдаваше с любопитство.
	Минута по-късно той отвори очи, излезе в коридора и погледна през широкия прозорец към улицата под тях.
	— Ако имаш нещо важно, което не искаш да скриеш тук, но държиш да е сравнително наблизо, какво ще направиш? — попита Декър.
	— Ще го прибера в склад под наем.
	— Наоколо няма такива — отвърна Декър, който продължаваше да гледа през прозореца. — Кварталът е прекалено скъп, наемите са много високи и подобна дейност не е икономически оправдана.
	— Но ти сам каза „сравнително наблизо“.
	— Точно така. Да вървим.


	Двайсет минути по-късно минаха покрай католическото училище, в което бе работила Бъркшър. Декър посочи от другата страна на улицата.
	Браун погледна натам.
	— Складове под наем „A-Z“?
	— Да се надяваме, че това е нашето място.
	Спряха на паркинга, влязоха в офиса и показаха служебните си карти на жената зад гишето. Тя провери името на Бъркшър в компютъра.
	— Платила е авансово за цяла година. Остават й още няколко месеца.
	— Не разчитайте да поднови договора — отвърна Декър. После вдигна ключа и попита: — Коя клетка?
	— Не съм сигурна, че мога да ви позволя да влезете без заповед за обиск.
	— Имаме основания да смятаме, че госпожа Бъркшър държи на склад експлозиви.
	— О, божичко! — възкликна жената.
	— Затова трябва да проверим, преди да извикаме сапьорите. Или можем да изчакаме заповедта за обиск и да се молим складовете ви да не хвръкнат във въздуха.
	— Номерът е две хиляди двеста и тринайсет — изломоти жената. — През онази врата, после надясно. Смятате ли, че трябва да изляза и да се отдалеча? Не искам да умра за едната мизерна заплата!
	— Да, мисля, че е време да си вземете почивка — отвърна Браун.
	Жената изскочи през вратата, качи се в колата си и потегли рязко.
	Декър погледна Браун и отбеляза:
	— Започвам да те виждам в изцяло нова светлина.
	Браун се усмихна, но не каза нито дума, докато вървяха към клетка 2213. Оказа се малко помещение с ролетна врата. Декър използва ключа, за да отвори масивния катинар, после хвана дръжката на вратата и я вдигна нагоре.
	Вътре имаше един-единствен стелаж с един-единствен кашон върху него.
	— Изглежда обещаващо — каза Браун.
	Влязоха и огледаха кашона. Най-обикновен картонен кашон без нито един надпис отстрани. Декър извади джобното си ножче и разряза тиксото.
	Отвори капака и надзърна вътре. Започна да вади съдържанието и да го подрежда на рафта.
	Първо, служебна карта.
	После лист хартия, изписан на кирилица.
	Стар флопи диск.
	И кукла.
	Декър разглеждаше куклата, докато Браун четеше написаното на листа.
	— Датата е май хиляда деветстотин осемдесет и пета година — обяви тя. — Прилича на официален документ, изпратен от Москва. От КГБ.
	— Четеш на руски?
	— А също на китайски и арабски. Справям се горе-долу и с корейския.
	— Впечатляващо.
	— Това е част от работата ми, Декър.
	Той продължи да опипва куклата, докато не откри малко капаче. Отвори го, погледна вътре, но там нямаше нищо.
	— Отделението за батериите — каза и използва джобното си ножче, за да провери ръбовете.
	Нещо щракна и цялото отделение изскочи навън, а зад него се показа празно място.
	— Обзалагам се, че това не е дело на производителя на играчки — каза Браун.
	Декър кимна.
	— Достатъчно голямо е, за да побере микрофилм, микродот или каквото са използвали по онова време.
	— Откъде знаеш за микродотовете?
	— Гледал съм достатъчно филми за Джеймс Бонд.
	Декър хвърли поглед към флопи диска.
	— Стара технология.
	После вдигна служебната карта. Името, което някога е било изписано върху нея, бе заличено. Декър я подаде на Браун.
	Златен факел на черен фон и две червени елипси около земното кълбо.
	— Емблемата на АВР — каза Декър. — Което означава, че Бъркшър не е била разобличител…
	— А шпионин — довърши Браун.


>	38

	Декър, Браун, Богарт, Джеймисън и Милиган седяха в една зала във вашингтонския офис на ФБР и се взираха в средата на масата.
	А там бяха подредени предметите, открити в склада. Сега всички те бяха прибрани в найлонови пликчета за веществени доказателства. Преди това, разбира се, криминалистите ги бяха проверили за отпечатъци и други следи, но не бяха открили абсолютно нищо.
	Богарт взе куклата и опипа тайното отделение.
	Милиган пък обърна служебната карта и я огледа от всички страни.
	— Каза, че си проверила и Бъркшър никога не е работила в АВР.
	— Точно така — отвърна Браун. — Преди да одобрят кандидатурата й, нашите хора щяха да проверят миналото й и да й вземат отпечатъци, които да съхраняват и до днес в базата данни. А Бъркшър не фигурира там.
	Богарт остави куклата, покашля се и каза:
	— Проверихме всички бази данни и не открихме нито следа от нея. Ако е работила, за която и да е федерална агенция дори само като чиновник с достъп до секретна информация, щяхме да открием отпечатъците й в архива. А там ги няма.
	Декър седеше неподвижно, вперил поглед в дланите си.
	— Какво мислиш, Еймъс? — попита Джеймисън.
	— Мисля, че някой е заличил името от картата.
	— Ако картата беше от по-модерните, с чип за радиочестотна идентификация — каза Милиган, — щяхме да разполагаме с всички данни на притежателя й.
	— Но тя очевидно е издадена преди навлизането на тази технология… или най-малкото, преди АВР да я въведе.
	— Бъркшър може да е била отговорникът на шпионина в АВР. За целта не й е било необходимо нито да присъства в някоя база данни, нито да притежава служебна карта. За разлика от къртицата, внедрена в някоя агенция. Бъркшър е трябвало само да контролира своя агент и да събира информацията.
	— Това ми се струва доста по-вероятно — каза Декър. — В такъв случай трябва да открием кой е бил вътрешният човек.
	— Но смяташ, че Бъркшър е била шпионка, нали? — попита Милиган. — На тази мисъл ме навеждат старата служебна карта, флопи дискът, документът от КГБ… макар всичко това да принадлежи на друга епоха.
	— Звучи логично — каза Богарт. — Може да се е пенсионирала и да е решила да направи нещо друго с живота си.
	— Нещо добро, имаш предвид — обади се Джеймисън. — Може би, за да изкупи вината от миналите си деяния.
	— Откъде обаче са дошли парите? — попита Браун. — Откъде ще натрупа цяло състояние? Ако е работила за руснаците, защо просто не се е върнала в родината си, след като се е оттеглила?
	— Може да не е имала възможност — предположи Декър.
	Всички погледи се насочиха към него.
	— А защо да не е имала възможност? — попита Браун.
	— Защо един руски агент не е добре дошъл в Русия? — продължи да разсъждава на глас Декър.
	— Защото се е обърнал против страната си — отговори Браун.
	— Искаш да кажеш, че Бъркшър е била двоен агент? — попита Богарт.
	— Казвам само, че е възможно да е била чужд шпионин и впоследствие да е преминала на другата страна.
	— В такъв случай не би ли трябвало да има някакви следи? — попита Милиган. — Записи в архивите?
	— След като стигнахме до това предположение току-що, ще трябва да попитаме съответните хора.
	— Минали са трийсет години, може да се окаже трудно, дори невъзможно да открием тези хора — отвърна Богарт.
	Декър погледна Браун.
	— Ти познаваш този свят по-добре от нас. Къде бихме могли да потърсим подобна информация?
	— Има твърде много разузнавателни служби, Декър, и функциите на част от тях се припокриват. Говорим за стотици хиляди служители и агенти, които действат в над двеста държави по света.
	— Игла в копа сено — отбеляза Джеймисън.
	— Издирването на иглата се усложнява от факта, че разузнавателните служби не обичат да отговарят на каквито и да било въпроси — добави Браун.
	— И ако ги попитаме, може да не ни кажат истината — заключи Милиган.
	— Не бих разчитала на това.
	— Ако Бъркшър е била отговорникът на агент в АВР или другаде, този агент може все още да е активен. Бъркшър може да се е пенсионирала, но това не означава, че нейният човек го е направил.
	— Така е — съгласи се Браун.
	— Откъде според теб са дошли парите? — попита Джеймисън.
	— Ако тя е преминала на наша страна и ни е помогнала да разкрием чужди агенти, това би ли могло да е източникът на средствата? — попита Декър, вперил поглед в Браун.
	— Зависи колко важна помощ е оказала. Но ако е била разкрита като шпионка, вероятно е била изправена пред избора да съдейства или да отиде в затвора. Едва ли някой й е предложил да й купи луксозен апартамент.
	— Но ако не е била разкрита, а е действала доброволно? — попита Декър. — Може да се е представила като обикновена гражданка, която разполага с важна информация и желае да помогне на страната си?
	Браун се замисли.
	— Мисля, че подобна вероятност е твърде малка.
	— Най-трудната ни задача е да организираме разследването съобразно новата информация. Разполагаме с четири предмета и една мъртва жена, която може да е била шпионка, да е отговаряла за агент или нещо друго…
	— Първата ни задача е да открием коя е Ан Бъркшър — каза Декър. — Или коя е _била_.
	— Какво, по дяволите, си мислиш, че се опитваме да направим, Декър? — възкликна Милиган.
	— Сега обаче имаме много повече работа. Ако е била руска шпионка, това може да се провери. Ако е била отговорник на агент, работил в правителствените структури, това също може да се установи. Имаме улики и трябва да тръгнем по следите, с които разполагаме.
	— Ако е помогнала на страната ни, в замяна, на което е получила значителна сума — каза Богарт, това също може да бъде проверено в архивите.
	— Но как това ще обясни убийството й? — попита Джеймисън. — Знаем, че Дабни е откраднал секретна информация. — Тя погледна Браун. — Нещо подсказва ли ти, че Дабни и Бъркшър са работили заедно?
	Браун се поколеба.
	— За бога, не можеш ли поне да кимнеш или да поклатиш глава? — възкликна отчаяно Джеймисън.
	Браун поклати глава.
	Джеймисън се обърна към Декър:
	— Добре, каква е връзката?
	— Не знам — призна той. — Но намерим ли отговора на този въпрос, можем да намерим отговорите на всички останали.
	Браун взе служебната карта.
	— Мога да проверя кога АВР е издавала този тип карти. Сменяме ги периодично, така че ще получим конкретен интервал от време.
	— Едва ли е случаен фактът, че Бъркшър е запазила този лист хартия — каза Декър.
	Браун кимна.
	— Ще го прочета внимателно. Може да ни даде някоя улика.
	— А флопи дискът? — попита Джеймисън.
	Богарт го взе.
	— Отдавна не сме виждали подобно нещо. Наложи се да го отнесем в лабораторията. Каквото и да е имало на него, не може да бъде прочетено.
	— На руски ли е? — попита Джеймисън.
	— Компютърни нули и единици — отвърна Богарт. — В това няма никаква логика.
	Декър взе куклата.
	— Не очакваш да научиш нещо от нея, нали? — попита Милиган.
	Декър погали косата на куклата.
	— Не очаквам нищо. Просто ще вървя натам, накъдето ме водят следите.
	Телефонът му изпиука. Беше напомняне за срещата им с Нанси Билингс.
	Декър се изправи.
	— Като в този момент. Да вървим, Алекс.


>	39

	Нанси Билингс наближаваше четирийсет, имаше светлоруса коса, халка на носа и безгрижни маниери. Посрещна ги в „Старбъкс“, облечена с джинси и вълнен пуловер. Поръчаха си кафе и седнаха на една маса в дъното на заведението.
	— Чудех се дали ви е позволено да носите халка на носа. Все пак сте преподавател в католическо училище, нали? — попита Декър.
	— Не. Нося я само когато не съм на работа. Правилата при нас са доста строги. Както за учениците, така и за учителите.
	— Какво можете да ни кажете за Ан Бъркшър? — попита Джеймисън.
	— Какво точно ви интересува? Бях изумена, когато чух какво се е случило.
	— Близки ли бяхте?
	— Може да се каже. Няколко пъти ме е замествала. Веднъж боледувах, друг път ходих на обучение за учители, два пъти ми се наложи да пътувам до друг щат, за да помогна на майка ми. Баща ми страда от деменция.
	— Съжалявам — каза Джеймисън.
	— Ан беше много добра, придържаше се към учебните планове, имаше подход към учениците… Никога не съм получавала оплаквания.
	— Двете с нея общували ли сте извън училище? — попита Декър.
	— Да. Срещахме се всеки път, след като ме заместваше. Разказваше ми какво се е случило в часовете… такива неща. Излизахме да пием кафе. Мисля, че бях единствената й приятелка. Имам предвид, че тя никога не говореше за никого… изглеждаше самотна.
	— За какво разговаряхте?
	— Най-често говорех аз. Ан обикновено мълчеше. Не съм сигурна дори дали имаше роднини.
	— Все за нещо е говорила.
	— Да, за учениците, за уроците. За състоянието на образованието в Америка.
	— И какво смяташе тя за него? — попита Джеймисън.
	Билингс се намръщи.
	— Честно казано, не го одобряваше. Намираше, че децата не са достатъчно натоварени. И че са презадоволени.
	— Знаете ли, че е живяла в апартамент за два милиона долара и е карала мерцедес?
	Изумлението на Билингс бе достатъчно красноречиво.
	— Какво? Не може да бъде! Мислех, че е бедна като мен. Никога не е споменавала…
	— Нещо друго?
	— Децата споделяха, че е много строга и не позволява никакви лудории. Това не е лошо за една гимназия. Отпуснеш ли им юздите, стават неконтролируеми. Ан обаче си беше спечелила тяхното уважение.
	— Какво преподаваше?
	— Математика. Справяше се отлично. Аз преподавам алгебра и основи на висшата математика. И мисля, че съм доста добра. Това беше специалността ми в колежа. Но трябва да призная, че Ан ме надминаваше в тази област. Децата споделяха, че с лекота решава на дъската задачи, с които никога преди не се е сблъсквала. И винаги е намирала отговор на всеки въпрос, който са и задавали. Всъщност тя ми помагаше в съставянето на учебните планове и ми показваше по-рационални решения с помощта на някои формули. Предполагам, че също беше завършила математика.
	— Не сме сигурни — отвърна Джеймисън. — В автобиографията си е посочила компютърни науки, но това може да не е вярно.
	— Какво искате да кажете? Как така може да не е вярно? — попита Билингс.
	— Тя не е тази, за която се е представяла — поясни Декър. — Всъщност сигурни сме, че е криела истинската си самоличност.
	— Не разбирам… Коя е била тогава?
	— Това е въпросът за един милион долара — отвърна Декър. — Говорила ли е някога на чужд език във ваше присъствие?
	Билингс ги погледна недоумяващо.
	— На чужд език? Какъв например?
	— Какъвто и да било друг, освен английски.
	— Не. Макар че понякога ми се струваше, че долавям акцент, без да мога да определя какъв. Приятелят ми е израснал в Германия и също има акцент. Това вероятно е причината да забележа някои особености в произношението й. Искате да кажете, че Ан не е била американка?
	— Не сме сигурни — призна Джеймисън.
	— Спомняте ли си нещо, което да ви се е сторило необичайно? — попита Декър.
	— В сравнение с какво?
	— Да е казвала нещо странно… не на място?
	Билингс отпи от кафето си и се замисли.
	— Ами… Но това едва ли е важно.
	— Може да се окаже полезно за нас.
	— Една сутрин седяхме в кабинета ми. Беше дошла рано, за да ми разкаже за теста, който е дала на децата в мое отсъствие. Те още не бяха дошли.
	— Добре.
	— Тя приключи, но не си тръгна. По принцип, когато ми предадеше докъде са стигнали с материала, ставаше и си тръгваше. Без да каже нито дума. Не само с мен се държеше така, а и с останалите колеги. Не мисля, че беше проява на грубост, просто си беше такава.
	— Наистина ли? — попита Джеймисън, вперила поглед в Декър. — Кой би могъл да си го помисли?
	Декър не обърна внимание на погледа й и попита:
	— Но този път не си тръгна?
	— Не. Не помръдна от мястото си. Гледаше в една точка. Попитах я дали всичко е наред. Тя кимна. Тогава започнах да й разказвам за бившия ми приятел. Не знам защо, но бях получила имейл от него, след като в продължение на цели две години не бях чула нито дума от този идиот. Оплаквах се на Ан от него, но като че ли повече говорех… на самата себе си. Помня, че споделих как съм го смятала за мъжа на живота ми… Нали се сещате? За мъжа, с когото бих застанала пред олтара.
	Декър замълча, но Джеймисън отвърна:
	— Да, знам какво имате предвид.
	— Казах й, че след като с Фил сме били заедно цели четири години, съм си въобразила, че го познавам, но съм сгрешила.
	Когато Билингс замълча, Декър я подкани да продължи:
	— А тогава какво?
	— О! Тогава тя каза, че абсолютно същото се е случило и с нея.
	— Какво точно каза?
	— Мислела, че познава някакъв човек, а се оказало, че изобщо не го познава. После стана и си тръгна без нито дума повече. Както обикновено.
	— Кога се случи това? — попита рязко Декър.
	— Точно преди две седмици. Спомням си, защото въпросният тест, който обсъждахме, беше последният за срока. — Билингс погледна Декър и попита: — Важно ли е?
	Когато Декър не отговори, Джеймисън каза:
	— Да, много е важно.
	Декър стана и си тръгна, без да каже нито дума. Билингс погледна Джеймисън и отбеляза:
	— Явно и вие имате такъв колега.
	Джеймисън се усмихна, изправи се и отвърна:
	— Всеки си има плюсове и минуси. Ако ни потрябва още нещо, ще се свържем с вас. Благодаря.


>	40

	— Тя имаше същата.
	Декър и Джеймисън отиваха да вземат Мелвин Марс, с когото имаха уговорка за вечеря.
	— Кой, дъщеря ти ли? — попита Джеймисън, която шофираше, и хвърли бегъл поглед към него.
	Декър кимна и остави куклата до себе си.
	— Рядко говориш за семейството си — каза предпазливо тя.
	— Какво очакваш да кажа? — отвърна той, без да я погледне.
	— Нужно е време, Декър. Всеки от нас реагира по различен начин. А твоят начин е уникален.
	— Времето не лекува раните ми, Алекс. За мен това не съществува… поне по отношение на спомените.
	— А няма ли начин да… знам ли? Да блокираш тези спомени?
	— Ако имаше, щях вече да съм се опитал.
	Следващите няколко минути изминаха в тишина, преди Декър да попита:
	— Каква е вероятността двама души, Дабни и Бъркшър, да използват една и съща фраза?
	— Кого ли са имали предвид? Дали става въпрос за един човек? Или за различни хора? А може би всеки от тях е имал предвид другия?
	Декър поклати глава.
	— Не знам. Но ако всеки от тях е имал предвид другия, това означава, че са се познавали.
	— Очевидно Бъркшър се е справяла отлично с математиката и е имала лек акцент. Какво ни казва това?
	— Че се е справяла отлично с математиката и е имала лек акцент.
	Джеймисън въздъхна и смени темата.
	— Какво е да работиш с Харпър Браун?
	Декър сви рамене.
	— Не разкрива картите си, но мисля, че иска да разреши случая не по-малко от нас. А може би дори повече, след като се натъкнахме на тази история с къртицата в нейната агенция. — Декър помълча и добави: — Баща й е работил в АВР. Името му е изписано на тяхната Стена на факлоносците — за изключителни заслуги.
	— Хм, може би това обяснява всичко.
	— Какво обяснява?
	— Защото е толкова мотивирана.
	— Освен това е богата. Има голяма къща до Капитолия. Прадядо й е бил далновиден инвеститор. Вложил парите си в сини чипове, преди те да се превърнат в сини чипове.
	— Хм, точно това исках да чуя.
	Декър я погледна.
	— Добре ли си?
	— Разбира се. Защо да не съм? Тя е красива, богата и със страхотна кариера. Радвам се за нея.
	Декър разтри коленете си, които опираха в таблото на автомобила.
	— Трябва да призная, че в беемвето й има много повече място за краката.
	— Искаш ли да продължиш пеша? — попита Джеймисън през стиснати зъби.


	Когато влязоха в ресторанта, видяха, че Марс вече седи на една маса в далечния край. Той се изправи и им помаха. Декър и Джеймисън се присъединиха към него.
	— Запознах се с всички наематели в сградата — каза Марс. — Чудесни хора.
	— Кога успя да го направиш? — учуди се Джеймисън.
	— Вчера и днес. Мисля, че си избрала страхотно място, Алекс. Благодаря ти. — Той погледна Декър, който не бе изрекъл нито дума. — Добре ли си?
	Когато Декър не отговори, Джеймисън обясни:
	— Разследването зацикли.
	— Понякога има спънки, но не се съмнявам, че ще разкриете случая.
	— Невинаги разкриваме случаите, Мелвин — промърмори Декър. — Понякога лошите печелят.
	— Вярвам в теб. Ти не оставяш лошите да печелят.
	Декър извади куклата от раницата си и я постави на масата.
	— Какво е това? — попита озадачен Марс.
	— Улика — отвърна Джеймисън.
	— Шегуваш се.
	— Използвали са я, за да предават крадена информация — обясни тя. — Вътре има тайно отделение. — Взе куклата и го показа на Мелвин.
	— По дяволите! Да използват кукла! Това е толкова долнопробно! — възмути се той.
	Дойде сервитьорката и взе поръчките им. Погледна куклата, но не каза нищо. Когато жената се отдалечи, Джеймисън попита:
	— Как според теб е ставала размяната?
	— Не съм сигурен — призна Декър. — Но куклата е трябвало да стигне от точка А до точка Б, след което да се върне в точка А.
	— Като във филм за Джеймс Бонд — каза Марс. — Сега хората хакват компютри и крадат информация по електронен път.
	— По онова време не са имали такива възможности — отвърна Джеймисън. — Използвали са флопи дискове, кукли и… не знам… микродотове. В това нещо се побира лента от фотоапарат.
	Декър изобщо не се обади, докато се хранеха. Не откъсваше поглед от куклата.


	По-късно вечерта, след като Джеймисън си легна, Декър седна на кухненската маса с куклата в ръка. Няколко минути по-късно стана, облече си якето, нахлупи бейзболна шапка и излезе. Навън ръмеше. Разходката му го отведе до брега на реката. Беше взел пистолета си, защото кварталът беше опасен, особено нощем.
	Видя същата пейка, покрай която бе минал по време на сутрешното си бягане, и седна на нея.
	Предпочиташе нощта пред деня. Възприемаше светлината като досадна натрапница дори когато тя не го облъчваше с болезнено ярки сини нюанси пред лицето на смъртта.
	Освен това нощем мислеше по-добре. Реши да използва паметта си, за да долови някоя аномалия, някое несъответствие, което да му покаже вярната посока. Затвори очи, пое дълбоко дъх и се заслуша в дъжда.
	Мислите му обаче не се насочиха към случая. Не, Декър не мислеше за Уолтър Дабни или Ан Бъркшър.
	А за Моли и Каси.
	За дъщеря си и съпругата си, които бяха мъртви от почти две години. После щяха да минат десет години, двайсет, трийсет… Той можеше да си представи съвсем ясно как тече времето. Можеше да си представи как чувството за загуба и тъга отслабва. Но не можеше да си представи как това се случва с него. Достатъчно бе да затвори очи и отново преживяваше всичко — намирането на телата, ужаса, — без да пропусне нито една подробност, без времето да е замъглило образите.
	Отвори очи и я видя.
	— Не обичам да ме следят — каза сърдито Декър.
	Харпър Браун седна до него.
	— И на мен не ми е приятно да те следя.
	— Защо го правиш тогава?
	— Грижа се за партньорите си, Декър. АВР те смята за особено ценен кадър.
	— Работя за ФБР.
	— Засега. Но винаги има утре. — Преди Декър да отговори, тя добави: — За какво си мислеше сега?
	— За нищо. Защо си тук?
	— Вече ти казах.
	— Можеха да пратят някой дребен агент да ме следи. Мисля, че си губиш времето. Имаш далеч по-важни задачи.
	Тя извади от джоба си лист хартия.
	— Прочетох онзи текст на руски.
	— И?
	— И май открих нещо интересно. Това е преводът.
	Декър го прочете.
	— Тук пише, че някоя си Ана Серийзамок е получила награда за оказаните услуги.
	— Шпионски услуги — уточни Браун.
	— И коя е тази Ана Серийзамок?
	— Мисля, че отговорът се крие в това как ще преведем името на английски.
	— Как?
	— Ана е руският вариант на Ан. Нали си чел „Ана Каренина“? Азбуката все пак е различна. Не преведох фамилията й, защото исках да те държа в напрежение.
	Декър я погледна.
	— В живота ми има достатъчно напрежение.
	— Не се съмнявам.
	— И така, какво означава Серийзамок?
	— Буквално Грейлок.
	— Добре, как ще ни помогне това?
	— Грейлок е планина в Масачузетс.
	— Все още не виждам никаква връзка.
	— Тя е най-високата планина от планинската верига Бъркшър.
	Декър впери поглед в листа.
	— Ан Бъркшър.


>	41

	— Потвърди се, че автобиографията, която Бъркшър е представила в училището, е фалшива — каза Богарт. — Някой е хакнал базата данни на Вирджинската политехника и е вкарал там нейните лични данни, оценки и прочие. Направено е много професионално.
	— А отпечатъците, използвани при проверката? — попита Джеймисън.
	Двамата с Декър седяха до Милиган във вашингтонския офис на ФБР.
	— Очевидно някой е създал измислен профил на Бъркшър и го е качил в базата данни на Политехниката, като не е пропуснал да добави и отпечатъци, свидетелстващи за липса на криминално минало. Препоръките й изглеждат напълно достоверни, но също са фалшиви.
	— А това не е никак лесно — отбеляза Милиган.
	— Но не е невъзможно, когато зад гърба ти стои чуждо правителство — добави Богарт.
	— Добре, ако съдим по информацията, която Браун преведе от руски, изглежда, че Бъркшър е била руска шпионка, при това от доста години. Пристигнала е в страната може би през осемдесетте и е започнала дейността си като отговорник на руски агент, работил по всяка вероятност в АВР. Десетилетия по-късно се появява под нова самоличност и в крайна сметка се установява в Рестън, където си купува апартамент за два милиона долари и скъпа кола, а в свободното си време работи като учителка и доброволка в хоспис.
	— И накрая умира от ръката на Уолтър Дабни, който неотдавна е откраднал секретна информация, за да покрие дълговете на своя зет комарджия — довърши Джеймисън.
	— Наистина ли сме сигурни, че я е откраднал неотдавна? — обади се Богарт.
	— Какво имаш предвид? — попита Милиган.
	— Ами ако Дабни е бил къртицата, която търсим? Не забравяйте, че преди да основе собствена компания, той е работил за АНС. Уликите от склада, нает от Бъркшър, не водят до категоричния извод, че тя е била отговорник на агент в АВР. Наличието на служебна карта от АВР не изключва възможността чуждият агент да е бил внедрен в АНС например. Времето съвпада, тъй като Дабни е работил там през осемдесетте.
	— Не открихме никаква връзка между Дабни и Бъркшър — изтъкна Милиган.
	— Ако двамата наистина са били шпиони, можем да очакваме, че са положили сериозни усилия никой да не открие такава връзка. От Нанси Билингс научихме, че Бъркшър е използвала същия израз като Дабни. „Мислиш си, че познаваш някого…“ Това или подсказва наличието на връзка, или е невероятно съвпадение.
	— Не забравяйте — обади се Джеймисън, — че по онова време Ан Бъркшър едва ли е използвала това име. Възможно е между тях с Дабни да има връзка, но тогава тя се е подвизавала с друга самоличност. Настоящото й име вероятно е свързано с информацията, която открихме в онзи документ. Ана Серийзамок се е превърнала в Ан Бъркшър.
	Богарт се облегна на стола си.
	— И как да открием връзката между тях, при положение че двамата са работили заедно през осемдесетте и нямаме представа какво име е използвала тя по онова време?
	— Да не забравяме, че хората се променят с годините — каза Милиган. — Съмнявам се, че ще открием някого, който да я познае. А и не разполагаме с нито една нейна снимка от онзи период.
	— Можем да помолим компютърните специалисти да съставят неин образ, който да ни покаже как е изглеждала като по-млада — предложи Богарт.
	Погледна Декър и каза:
	— Еймъс, струваш ми се необичайно мълчалив. За какво си мислиш?
	— Защо е спряла да шпионира?
	— Какво? — възкликна Богарт.
	Декър вдигна превода на листа, който откриха в склада.
	— Запазила е това. Очевидно то я е изпълвало с гордост. Запазила е флопи диска и куклата, които са инструменти на шпионския й занаят. Това също показва, че се е гордеела с онова, което върши. Защо е престанала да го прави? Предположихме, че е променила решението си, когато е започнала да преподава в училището и да се грижи за болните в хосписа. Защо тогава е запазила вещи, които разкриват по безспорен начин шпионското й минало?
	— Искаш да кажеш, че най-вероятно е продължила да шпионира до деня, в който е била убита? — попита Джеймисън.
	— Смятам, че е възможно. Не бива да изключваме подобен вариант. Както не бива да изключваме и възможността Дабни да е шпионирал през всичките тези години.
	— Какви доказателства имаме, че Дабни отдавна е бил чужд агент? — попита Богарт.
	Джеймисън се намеси, преди Декър да каже и една дума.
	— Какво ще кажете за факта, че е успял, при това за съвсем кратък срок, да продаде секретна информация на стойност десет милиона долара на врагове на страната ни и с парите да покрие комарджийските дългове на зет си? Ако е бил честен и почтен гражданин, как е намерил купувач за подобна сума, и то за толкова кратко време? Един от възможните отговори е, че ако наистина е бил шпионин, той е познавал хора, готови да платят за подобна информация.
	Милиган и Богарт се спогледаха.
	— По дяволите! — възкликна Милиган. — Това не ми беше хрумвало!
	Декър погледна Джеймисън и отбеляза:
	— Добро попадение, Алекс.
	Тя се усмихна и отвърна скромно:
	— Случва ми се от време на време.
	— Дяволът е в детайлите, в най-малките детайли — добави Богарт. — Затова предлагам да насочим вниманието си към времето, което Дабни е прекарал в АНС, и да видим какво ще открием. А после да продължим напред към настоящето.
	— Не мисля, че имаме друг избор — каза Декър.
	— Ще се наложи да привлечем още агенти — каза Милиган. — Ще трябва да прегледаме камара от документи. А и служителите на АНС не са от най-отзивчивите, когато става въпрос за съвместна работа с друга агенция. Да не говорим, че едва ли ще останат очаровани да чуят, че вероятно от трийсетина години сред тях е работил шпионин.
	— Как се връзва това предположение с информацията, която получихме от агент Браун? — попита Джеймисън. — Тя твърди, че Уолтър Дабни е откраднал секретна информация от АВР, която е продал на врагове на страната. Но ако Дабни е шпионирал през всичките тези години — от времето, когато е работил в АНС до деня на смъртта си, — това означава ли, че е работил в тандем с Ан Бъркшър? И че сделката, която е сключил, за да покрие дълговете на зет си, е еднократно действие? Дали са му парите, за да спаси семейството на дъщеря си в замяна на дългогодишната му вярна служба? В такъв случай защо му е било да убива Бъркшър?
	— Както казахме преди, за да й затвори устата, ако тя наистина е била негов отговорник — отвърна Милиган. — Опитвал се е да заличи всички улики, преди да се самоубие. Бъркшър може да не е знаела, че Дабни е неизлечимо болен.
	Декър се размърда на мястото си.
	— Но ако са работели заедно, защо е избрал за място на срещата улицата пред централата на ФБР? Защо е превърнал убийството й в публично зрелище? Защо не я е убил без свидетели? Защо не са се срещнали в онази нейна къща в гората например? Убийството, което Дабни извърши на публично място, съсипа репутацията му и привлече нежелано внимание към семейството му, а по всичко изглежда, че той много е обичал жена си и дъщерите си. В това няма логика.
	— В целия случай няма логика — отвърна уморено Милиган.
	— Не, за някого има — възрази Декър. — Трябва само да достигнем това ниво на познание.
	— Каквото и да правим, няма да е нито бързо, нито лесно — отбеляза Богарт. — Може да ни отнеме години.
	— Възможно е — каза Декър. — А може да се справим и за много по-кратко време.
	— Аз ще се захвана с онази част от разследването, която води към АНС. Ти какво смяташ да правиш, Еймъс?
	— Мисля, че трябва да проучим по-подробно Дабни, за да разберем мотивацията му. Ще разговарям отново със семейството.
	— Вече го направихме — възрази Милиган.
	— Но тогава не подозирахме, че той е бил чужд агент в продължение на много години.
	— Нали няма да им го кажеш? — попита разтревожен Богарт. — Това не е най-добрият начин да ги накараш да ти сътрудничат.
	— Мисля, че знам как да го формулирам — отвърна Декър и се надигна от мястото си.


>	42

	Отвори им домашната помощница, която бяха видели при предишното си посещение, шейсети на годишна жена с вдигната на кок прошарена коса. Беше облечена със същите дрехи: черен панталон, бяла блуза и черни обувки с гумени подметки. Декър нямаше представа дали това е работното й облекло.
	— Няма ги — каза им тя.
	— А имате ли представа кога ще се върнат? — попита Джеймисън.
	— О, след около половин час. Отидоха до погребалната агенция. Погребението е утре. — Тя поклати тъжно глава. — Божичко, какъв срам! Беше толкова добър човек! Не мога да повярвам, че се е случило!
	— Как се казвате? — попита Декър.
	— Сесилия. Сесилия Рандал. Но всички ме наричат Сиси.
	— Сиси, можем ли да ги изчакаме вътре? — попита Декър. — Важно е.
	В първия момент жената се поколеба, но после отвори широко вратата и ги покани да влязат.
	— Знам, че сте от ФБР. Да ви донеса ли нещо за пиене?
	— Не, ние… — започна Джеймисън.
	— Бих искал чаша кафе, ако не ви затруднявам — каза Декър.
	— Няма проблем. Имаме кафе машина с капсули. Ей сега ще стане.
	Декър и Джеймисън я последваха в кухнята, където тя извади кутия с капсули.
	— Нормално или безкофеиново? — попита Сиси.
	— Истинско кафе, без захар и сметана.
	Сиси приготви кафето, докато Декър я наблюдаваше.
	— Хубава кухня — отбеляза Джеймисън.
	— Чудесна е — отвърна гордо Сиси. — Госпожа Дабни я реновира два пъти, откакто купиха къщата. Има вкус за тия неща.
	— Да разбирам ли, че отдавна работите за тях? — попита Джеймисън и погледна крадешком Декър.
	— Повече от трийсет и пет години. Сменях памперсите и на четирите момичета. Тук, в тази къща.
	— Охо! — възкликна Джеймисън. — Толкова отдавна!
	— Те са прекрасно семейство.
	— Това означава, че господин Дабни е купил къщата, докато все още е бил в АНС — каза Декър.
	Сиси извади една чаша и я постави под кафе машината.
	— Не знам кога е бил там. Той никога не говореше за работата си, поне с мен.
	— Кварталът е доста скъп. Може би я е купил, след като е основал компанията и се е замогнал.
	— Нямам представа от тези неща. Но знам, че госпожа Дабни имаше пари.
	— О, тя ли ви го е казвала?
	— Не директно. Но си личеше, че е израснала в богато семейство по начина на обличане, походката, говора… Навремето господин Дабни съвсем не се обличаше така елегантно. Спомням си го каква таратайка караше, преди да купи това място, а после си взе жълто порше. Това беше много красива кола.
	— Порше? Страхотно — отбеляза Джеймисън и погледна Декър. — Значи господин и госпожа Дабни винаги са живели добре. До неотдавна — побърза да уточни тя.
	Когато чашата с кафе се напълни, Сиси я подаде на Декър, след което изхвърли празната капсула в кофата за смет.
	— Е, всички си имат проблеми и госпожа Дабни не прави изключение.
	— Имате предвид и преди? — попита Декър.
	— Да, едно време. — Тя се поколеба и зашепна, макар наоколо да нямаше никого: — Пометна на два пъти, а веднъж бебето се роди мъртво. Момиченце. Беше ужасно.
	— О, господи! — възкликна Джеймисън. — Кога се случи това? Преди да се родят четирите дъщери ли?
	— Мъртвото бебе се е родило преди тях. Случило се е, преди да започна работа тук, но веднъж госпожа Дабни ми разказа. А двата спонтанни аборта бяха между Аманда и Натали — обясни Сиси, докато бършеше кафе машината с кърпа. — Но те също си имат проблеми.
	— Забелязах ръката на Аманда и пръстите на крака на Натали — каза Декър.
	— Да, така са по рождение. Освен това всички момичета страдат от тежка форма на астма. Но пък са много умни. Освен това Аманда и Натали вече имат свои деца.
	— А другите момичета?
	Сиси зашепна отново:
	— Честно казано, подочух, че Джулс и Саманта имат проблеми в това отношение. Имам предвид да родят бебета. Може затова да не са се омъжили все още.
	Джеймисън се огледа.
	— Смятате ли, че госпожа Дабни ще остане да живее тук?
	— Не знам. Трябва да призная, че това ме притеснява. Толкова отдавна работя тук и семейството винаги се е грижело добре за мен. Но ако госпожа Дабни се премести при някоя от дъщерите си, няма да има нужда от помощта ми.
	— Да се надяваме, че ще реши да остане.
	— Възможно е — отвърна Сиси, макар да не изглеждаше убедена. — А сега имам работа, затова…
	Декър и Джеймисън й благодариха и отидоха да изчакат Ели Дабни и дъщерите й в библиотеката.
	— Божичко, нямах представа, че са преживели толкова много! — прошепна Джеймисън. — Това прави ситуацията още по-трудна.
	Декър не каза нищо. Седеше в креслото си и оглеждаше помещението. Нещо привлече вниманието му. Черна презрамка на чанта, която стърчеше от едно чекмедже на бюрото. Той отиде до него, отвори го и измъкна чантата.
	— Какво е това? — попита Джеймисън.
	Декър дръпна ципа и извади някакво електронно устройство.
	— Много стара видеокамера. Използва касети стандарт VHS.
	— Има ли касета вътре?
	— Не, но има една неразопакована.
	Декър бръкна по-дълбоко в чантата и извади разкъсана целофанова опаковка от друга касета. После отвори останалите чекмеджета на бюрото и прегледа съдържанието им.
	— Нещо интересно? — попита Джеймисън.
	— Уолтър Дабни е бил много подреден и организиран човек. Подредил е педантично дори гумените ластици, сортирал е моливите и химикалките, не е оставил нито едно излишно листче хартия. — Декър огледа книгите в библиотеката. — Претърсихме тази стая преди и знаеш ли какво установихме?
	— Какво?
	— Че всички книги са подредени азбучно по фамилията на автора.
	— Сам каза, че Дабни е бил подреден човек.
	Декър вдигна парчетата от опаковката.
	— Защо тогава не ги е изхвърлил? Точно до бюрото му има кошче за отпадъци.
	— Нямам представа.
	Декър посочи касетата.
	— Видяхме нещо подобно и преди.
	— Така ли? Къде?
	— В чантата, която онази жена носеше, когато двамата с Дабни напускаха банката, след като бяха опразнили сейфа му в трезора. Правоъгълните очертания се виждат ясно през материята на чантата.
	— Чакай малко! Смяташ, че Дабни е използвал тази камера, за да направи запис? И след това го е скрил в сейфа?
	— Точно така. Накрая Дабни вече не го е било грижа дали ще е подредено или не, затова просто е зарязал парчетата целофан.
	В този момент пред къщата спря автомобил. Декър побърза да върне камерата на място, след което погледна през прозореца и видя пет жени да слизат от голям джип.
	Малко след това в библиотеката влезе Ели Дабни.
	— Не очаквах да се върнете — каза тя с уморено изражение.
	Зад гърба й изникна Джулс.
	— Какво става, мамо?
	— Трябва да ви зададем още няколко въпроса — отвърна Декър.
	— Открихте ли нещо за татко? — попита Джулс.
	— Работим по въпроса — каза Декър.
	Ели седна и минута по-късно Сиси й донесе чаша горещ чай. Остави я пред нея, погледна крадешком към Декър и излезе от стаята. Джулс седна до майка си.
	— Какви въпроси? — попита разсеяно Ели Дабни.
	Декър седна срещу нея.
	— Съпругът ви се е радвал на завидно благосъстояние.
	— Да, така е — сопна се Джулс. — И какво от това?
	Декър не откъсваше поглед от Ели.
	— В АНС ли работеше, когато се оженихте?
	— Да. Беше постъпил там преди десетина години, веднага след като беше завършил колеж. Основа компанията на десетата годишнина от сватбата ни — усмихна се вяло Ели Дабни. — Заяви, че това щяло да му донесе късмет… добра карма, както се изрази. Децата бяха малки. Натали още не беше проходила.
	— Какво общо има това със случилото се? — настоя Джулс.
	— Опитваме се да изясним някои неща. Например да установим каква е връзката между баща ви и жертвата — обясни Декър.
	— Казах ви вече, че не мога да се сетя за никаква връзка — заяви Ели.
	Декър я изгледа изпитателно.
	— Натали разговаря ли с вас?
	— За какво?
	— За дълговете от хазарт на съпруга й?
	— Не, не съм — обади се самата Натали, която изникна на прага на библиотеката, все още облечена с елегантно манто, но с чаша вино в ръка.
	Ели се вторачи в най-малката си дъщеря.
	— Дългове от хазарт? За какво говори той?
	Натали изгледа мрачно Декър, влезе в стаята и се отпусна тежко на един стол. Отпи от виното си и каза:
	— Добре, защо пък не, по дяволите? Явно не ми стига това, че днес видях мъртвия си баща. — Изправи се, пресуши чашата на един дъх и обясни: — Корбет имаше комарджийски дългове. Огромни. Оказа се, че е задлъжнял на много опасни хора. Заплашиха да ни убият и не се шегуваха. Обадих се на татко и го помолих за помощ. — Натали млъкна и извърна глава настрани.
	Смаяната Ели погледна Декър и промълви:
	— Нищо не разбирам.
	— Съпругът ви е намерил парите, с които да покрие въпросните дългове, като е откраднал и продал секретна информация.
	Ели Дабни се изправи бавно. Краката й едва я държаха.
	— Какво?!
	Джулс скочи и хвана майка си под мишница, за да не падне.
	— Що за глупости са това? Баща ми да е откраднал секретна информация? Абсурд!
	— Как иначе е щял да намери десет милиона долара? — попита Декър.
	Джулс пребледня и се вторачи в сестра си.
	— Десет милиона! Вярно ли е?
	Натали я изгледа предизвикателно.
	— За какво, но дяволите, мислиш, че се развеждам с това леке?
	— Помолила си татко да ти даде десет милиона! — извика Джулс.
	— А кого да помоля? — повиши тон сестра й. — Не разбираш ли? Щяха да убият и Корбет, и Таша, и мен. Дъщеря ми щеше да умре. Нямах избор.
	Виковете им доведоха в библиотеката и другите две сестри.
	— Какво е станало, за бога? — попита Саманта.
	— Тъпата ни сестра е накарала татко да извърши държавна измяна, за да изплати комарджийските дългове на малоумния й мъж! Ето какво е станало! — отвърна троснато Джулс.
	Кръвта се отцеди от лицата на Аманда и Саманта.
	— К-к-какво? — заекна Аманда.
	— Как можа, Нат! — проплака Джулс. По лицето й вече се стичаха сълзи.
	— Нямах представа, че ще краде държавни тайни — отвърна глухо Натали. — Вижте, аз никога… никога не съм мислила…
	— Точно така, ти никога не мислиш! — сряза я Джулс. — Никога не мислиш за никого, освен за себе си! Сега знаем защо татко се е самоубил. Защото се е срамувал от това, което е направил. От това, което _ти_ си го накарала да направи!
	През цялото това време Ели Дабни стоеше неподвижно, забила поглед в земята.
	Декър я наблюдаваше. В един момент каза:
	— Госпожо Дабни, можем ли да поговорим насаме? — Погледна сестрите и добави: — Мисля, че разговорът ни ще бъде по-продуктивен без тази истерия.
	— Без тази истерия? — кресна Джулс. — Майната ви! Кой ви дава право да…
	Ели се обърна и зашлеви дъщеря си през лицето.
	— Млъкни!
	Джулс отстъпи крачка назад и се хвана за удареното място. Изглеждаше смаяна.
	— Но, мамо…! — започна Натали.
	— Млъкнете! Всички! — извика Ели Дабни. — Махайте се! Идете някъде, напийте се, ако щете… не ме интересува. Само напуснете тази стая. Веднага!
	Обидени и стреснати, сестрите изгледаха мрачно Декър и Джеймисън и се изнизаха навън. Когато вратата зад тях се затвори, Ели Дабни седна в креслото.
	Декър изчака няколко минути, преди да продължи:
	— Въпросът е дали съпругът ви е направил това само веднъж или не.
	— Какво искате да кажете? — попита тя, като избягваше погледа му.
	— Съпругът ви е успял доста бързо да намери купувач за откраднатата секретна информация. Логиката подсказва, че ако не го е правил и преди, не би трябвало да се справи за толкова кратък срок. Но ако е продавал информация и по-рано, вероятно е имал готов купувач. Разбирате ли?
	Тя кимна бавно.
	— Да, разбирам. Не мога да повярвам, че говорим за съпруга ми. Той беше патриот. Никога не би предал страната си.
	— Но той точно това е направил — изтъкна Декър.
	— Само за да спаси дъщеря си — отвърна рязко Ели Дабни. — Това е единствената причина! Направил го е заради семейството си!
	— Но въпреки това е измяна. Трябва да открием дали му е било за пръв път.
	— Не мога да повярвам!
	— Това означава ли, че не можете да ни помогнете? — попита Декър.
	— Вече ви казах: не знам нищо за бизнеса му. Ако Уолтър наистина е откраднал секретна информация, някой от колегите му би трябвало да знае. Нали затова функциите там са разделени и отделите упражняват взаимен контрол? Той ми го е казвал.
	Декър погледна Джеймисън.
	— Трябваше да се сетим по-рано.
	Двамата станаха и Джеймисън каза:
	— Съжаляваме, че се наложи да преживеете всичко зова.
	— Не съм подозирала, че може да стане по-лошо — отвърна Ели Дабни. — А то току-що стана.
	Декър и Джеймисън си тръгнаха и я оставиха да се взира в празното пространство. Защото не й бе останало нищо.


>	43

	— Това означава ли, че трябва да се върнем в „Дабни и съдружници“? — попита Джеймисън.
	Качиха се в колата. Когато Декър погледна към къщата, видя Натали да стои на един прозорец, вторачена в тях.
	Ако можеше, щеше да ни убие с поглед, помисли си Декър. После кимна и каза:
	— Да, там отиваме.
	Трийсет минути по-късно пристигнаха пред офиса на Дабни, но не бяха посрещнати по начина, по който очакваха.
	Вратите на „Дабни и съдружници“ бяха не само заключени, но и овързани с вериги. Отпред стояха двама души в армейски униформи.
	Декър им показа служебната си карта от ФБР, но те не останаха впечатлени.
	— Къде са хората, които работят тук? — попита Джеймисън.
	Никой не й отговори.
	— Водим разследване — каза Декър. — Трябва да влезем вътре.
	— Не е възможно, господине — отвърна единият охранител и постави ръка върху кобура на пистолета си.
	— Това е федерално разследване — изтъкна Джеймисън.
	Охранителят я погледна.
	— Изпълнявам заповеди. Никой няма да влезе, докато не получа нови заповеди. Точка.
	Джеймисън понечи да каже нещо, но Декър я хвана за ръката.
	— Да вървим. Само си губим времето.
	Слязоха с асансьора във фоайето, където се натъкнаха на Фей Томпсън. Жената като че ли бе плакала току-що.
	Когато видя Декър, чертите й се разкривиха.
	— Мръсник!
	— Моля?! — смая се Джеймисън.
	Томпсън не откъсваше поглед от Декър.
	— Ние се съгласихме да ви сътрудничим, а вие ни скроихте този номер!
	— Никакъв номер не сме ви скроили — отвърна спокойно Декър. — Току-що изритаха и нас.
	— Не ме лъжете! Това е почеркът на ФБР!
	— В случай че не сте забелязали, агентите на ФБР не носят военни униформи.
	— Всички сте една порода.
	— Това не е…
	— Давате ли си сметка какво направихте? — прекъсна го рязко Томпсън и привлече вниманието на хората във фоайето. — Съсипахте бизнеса ни. С нас е свършено. Да затворите цялата компания! Да ни обявите за виновни, без да можем да се защитим? — Тя заби пръст в гърдите на Декър. — Докара ни до фалит, мръсник такъв!
	— Той няма нищо общо с това — провикна се някой.
	Всички се обърнаха и видяха Харпър Браун. Беше в камуфлажна униформа и с пистолет на кръста. Пристъпи напред и застана лице в лице с Томпсън.
	— Това не е работа на ФБР, а на АВР. Ако имате оплакване, можете да се обърнете към мен.
	— Нямате никакво право!
	— Напротив, имам пълно право. Въпрос на национална сигурност. Ако желаете да обсъдим проблема, заповядайте в щаба на АВР.
	— Само защото един от съдружниците ни…
	— Няма да повтарям, госпожо Томпсън — прекъсна я Браун. — Ако желаете да говорим, няма да стане тук, на обществено място. Отлично знаете това.
	Томпсън се огледа и видя, че е привлякла вниманието на околните.
	— Адвокатът ни ще се разправя с вас! — провикна се тя.
	— Очаквам го с нетърпение — отвърна Браун. — Надявам се да е добър. Защото определено ще имате нужда от добър адвокат.
	Томпсън понечи да й отвърне, но се отказа, завъртя се на пети и си тръгна.
	Браун се обърна към Декър и Джеймисън.
	— Поприказвахме си приятно, нали?
	— Защо си в униформа? — попита Декър.
	— За да подчертая принадлежността си към армията.
	— Вие ли затворихте компанията? — попита Джеймисън.
	— Да, и отнесохме всички компютри и сървъри, цялата документация… В момента хората ни работят върху това. — Браун помълча и добави: — Не се притеснявайте, ще споделим с Бюрото всичко, което открием.
	— Фронтална атака срещу бизнеса на Дабни, а? — попита Декър.
	— Какво ще кажете да се качим горе?
	Когато излязоха от асансьора, Браун показа служебната си карта на охраната. Те отключиха вратата и ги пуснаха вътре.
	— Без теб нямаше да можем да припарим тук — каза Джеймисън. — Онези двамата отвън не биха отстъпили и милиметър.
	— Разбира се — отвърна Браун. — Те са войници и изпълняват заповеди, ясни и категорични. — После се обърна към Декър, който оглеждаше потъналите в мрак стаи, и го попита: — Какво мислиш?
	— За кое?
	— За това, което правим тук.
	— Предполагам, че целта е да изкараш къртицата на светло.
	Тя кимна одобрително.
	— Браво, Декър.
	— Не че смятам подобна тактика за уместна — уточни той.
	— Аз също, но стореното — сторено.
	— Това означава ли, че идеята не е била твоя?
	— И аз изпълнявам заповеди като двамата войници отвън.
	— В „Дабни и съдружници“ работят доста хора.
	— В момента наблюдаваме всеки един от тях. И се ровим в личните му финанси.
	— Наистина ли смятате, че Дабни е имал съучастник тук, който му е помогнал да се сдобие с онази огромна сума?
	— Не мога да отхвърля подобна възможност.
	— Джеймисън смята, че ако Дабни не е вършил нищо незаконно по-рано, не би могъл да намери купувач толкова бързо.
	Браун я погледна и каза:
	— Впечатлена съм. — Тя седна върху бюрото на рецепцията. — Права си. Никак не е лесно да намериш купувач, ако тепърва прохождаш в този бизнес. Не можеш да откриеш името на някой шпионин в интернет или да го срещнеш на някоя тъмна уличка. Не и когато ти трябват десет милиона.
	— Това означава, че или не е бил толкова чист, колкото всички са смятали, или е работил с някой, който вече е бил изцапан — каза Декър.
	— Да, възможно е някой колега да му е помогнал за продажбата на секретната информация. Но може да е бил и външен човек.
	— Например? — попита Джеймисън.
	— Някой от другата страна на уравнението — отвърна Декър и посочи Браун. — Някой като нея, с когото е работил.
	Браун скръсти ръце и кимна мрачно.
	— Колкото повече разсъждавам върху този случай, толкова по-силно подозирам, че в АВР има шпионин.
	— Няма да е за пръв път — изтъкна Декър. — Сама ми го каза по-рано.
	— Възможно е именно Дабни да е шпионирал през всичките тези години — обади се Джеймисън. — Още от времето, когато е работил в АНС.
	— Но след като е преминал в частния сектор — възрази Браун, — би трябвало да е получавал сведения от свой източник на държавна служба. Не забравяйте онази стара служебна карта, която открихме в склада на Бъркшър. Тя е издадена от АВР. Фактът, че е била у Бъркшър, силно ме безпокои.
	— Когато Дабни е преминал в частния сектор — каза Джеймисън, — той пак е можел да получава секретна информация легално, след като е имал договори с федералното правителство. Хората, с които е работел по тези проекти, може да не са подозирали какво прави с получената информация.
	— Вярно — съгласи си Браун. — Надявам се случаят да се окаже точно такъв. Но на този етан не мога да съм сигурна.
	— Това означава, че разследвате и собствената си агенция — отбеляза Декър.
	— Нямаме друг избор.
	— Спомена служебната карта. Открихте ли нещо повече за нея?
	— АВР е издавала такива в края на осемдесетте и началото на деветдесетте.
	— И нямате представа на кого е била? — попита Декър.
	— Никаква. По онова време служебните карти са били най-обикновено парче ламинирана хартия. Електронните чипове са въведени по-късно.
	— На посетител или на служител е? — попита Декър.
	— Много бих искала да ви отговоря, но не мога.
	— Какво означава това? Че не знаеш или че не можеш да ни кажеш? — попита Джеймисън.
	— Много бих искала да ви отговоря, но не мога — повтори Браун.
	Джеймисън сякаш едва се сдържаше да не я удари.
	— Добре, нали знаеш какво казват: внимавай какво си пожелаваш. — После се обърна и напусна офисите на „Дабни и съдружници“.
	— Явно има проблем с овладяването на гнева — отбеляза Браун.
	— Не, просто не обича да я залъгват. В това отношение си приличаме.
	— Декър, казвам ти толкова, колкото мога. Имаш ли представа какво ми струваше да ти осигуря достъп до АВР и онези досиета?
	— Смяташ ли, че Ан Бъркшър също е работила с къртица в АВР?
	— Възможно е. Служебната карта, която намерихме, само увеличава тази вероятност.
	— Но тази къртица не е Дабни, нали?
	— За известно време той още е работил в АНС, а после се е захванал със собствен бизнес. Започнал е да изпълнява договори с АВР чак в края на деветдесетте, затова служебната карта не може да бъде негова. Не можем да докажем по никакъв начин, че Дабни и Бъркшър са се срещнали някога, освен в онзи фатален ден пред централата на ФБР. Ако бяха работили заедно в продължение на десетилетия, щяхме да открием все нещо, Декър.
	— Това означава ли, че става въпрос за някой друг?
	— Означава, че се връщаме в самото начало.
	— Но ти очевидно се надяваш да откриеш нещо, като притиснеш хората, които работят тук.
	— Шансът е малък, но не разполагам с по-добри идеи. — Тя се замисли за миг, след което попита: — А ти? Попадна ли на някакви следи?
	— Да.
	— Какви?
	— Много бих искал да ти отговоря, но не мога.
	С тези думи Декър се обърна и напусна помещението.


>	44

	— Защо сме тук, Декър?
	Джеймисън се взираше в него, докато той седеше на канапето в луксозния апартамент на Ан Бъркшър и оглеждаше обстановката.
	— Не обичам несъответствията — каза той след няколко минути.
	— Например?
	— Защо ти е да си купуваш луксозен апартамент или скъпа кола, ако не подредиш апартамента по свой вкус и не караш колата?
	— Била е ексцентрична, какво толкова?
	Декър поклати глава и се изправи.
	— Това не е просто ексцентричност. Бъркшър е притежавала и занемарена селска къща, и раздрънкан автомобил, с който е ходела на работа, освен това си е изграждала образа на добрата самарянка.
	— Какво ти подсказва всичко това?
	— Ако си шпионин и ти плащат добре, можеш да си купиш такъв апартамент и такава кола, но тогава ще им се наслаждаваш. Няма просто да ги притежаваш. Спечелил си си ги. А за да ги притежаваш, без да им се наслаждаваш, трябва да има някаква причина. Каква е тя за Бъркшър?
	Джеймисън се замисли.
	— Нямам представа. Предположихме, че може да е изпитвала чувство на вина.
	— Но ако е продължила да шпионира, очевидно не е изпитвала никаква вина.
	— Няма доказателства, че е продължила да го прави. Била е учителка по заместване. Не забравяй и онези неща в склада. Те са стари. Флопи диск и служебен пропуск отпреди много години.
	— В онази селска къща обаче открихме флашка. А това не е технология от осемдесетте. Нещо повече, някой едва не ме уби, за да се сдобие с нея. Защо ти е да държиш стара селска къща и да криеш флашка в поставка за тоалетна хартия, ако си се оттеглил от професията?
	Джеймисън отвори уста с явното намерение да каже нещо, но бързо я затвори.
	— Прав си — призна тя след известно време. — Но в такъв случай тя трябва да е работила с Дабни. Иначе би било прекалено голяма случайност — Дабни е шпионин и преди да умре, убива друг шпионин.
	— Възможно е — отвърна неуверено Декър.
	— Декър! Ти не вярваш на случайностите, дори на най-малките! Винаги си го казвал. Ако Бъркшър е била шпионка, тя трябва да е работила с Уолтър Дабни. Това би обяснило как той е намерил купувач толкова бързо. Бъркшър го е уредила.
	— А кой се опита да ме убие в онази порутена къща? Кой открадна флашката? И какво има на нея?
	— Тайни, тайни и още тайни. Бъркшър едва ли е работила сама. След смъртта й някой от съучастниците й е отишъл в онази къща, за да вземе материалите, които е държала там. Ти си им спестил усилията да търсят. Нападнали са те и са ги взели. Звучи логично — завърши Джеймисън с триумфална нотка в гласа.
	Декър стана, отиде до прозореца и впери поглед навън.
	— Забрави да ме поздравиш за брилянтната ми теория — каза Джеймисън. Когато не получи отговор, тя отиде до него и попита: — Не мислиш ли, че съм права?
	— Позволи ми да се изразя по следния начин: не разполагам с доказателства, че теорията ти не е вярна.
	— Е, и това е нещо. Имаш ли алтернативна теория?
	— Не. В момента нямам.
	Джеймисън огледа дневната.
	— Какво ще се случи с това място? С всичките й пари? Няма ли роднини, на които да ги остави?
	— Не съм мислил върху това.
	— Какво се разбрахте с агент Браун?
	— Нищо конкретно — отвърна Декър.
	— Както и на мен не казваш нищо конкретно в момента, така ли?
	— Да вървим.
	— Къде?
	— Там, където започна всичко.


	Декър и Джеймисън следваха маршрута, по който Декър бе вървял, когато неволно бе следвал Уолтър Дабни до лобното му място. Тъкмо подминаха будката на охраната, когато Декър се върна и тръгна право към нея.
	Охранителят вътре бе същият, който бе на поста в онази сутрин. Веднага позна Декър и излезе от будката.
	— Ужасна сутрин беше — каза той.
	— Гадна история. Радвам се, че беше до мен.
	— Няма проблем. Това ми е работата.
	— Сигурен съм, че вече са ти задавали този въпрос — започна Декър, — но виждал ли си Дабни преди?
	Охранителят кимна.
	— Няколко пъти. Последният път беше преди два месеца. Каза ми, че отива на някаква среща.
	— А Ан Бъркшър?
	Мъжът поклати глава.
	— Не. Изобщо не я помня. Но, човече, не забравяй, че оттук всеки ден минават много хора. Лицата им започват да се сливат…
	— Разбирам — отвърна Декър. — Спомняш ли да си видял клоун онази сутрин? Застанал някъде между твоя пост и кафенето, в което е бил Дабни?
	— Чакай малко.
	Камион с надпис „Агенция за управление на федералната администрация“ зави към входа на подземния гараж и охранителят отиде при шофьора.
	Декър видя как шофьорът показва документ за самоличност и някакви формуляри, след което охранителят вади радиостанцията и разменя няколко думи със свой колега в сградата. След броени секунди се появи друг охранител, придружен от специално обучено куче за откриване на експлозиви. Трети охранител използва огледало, монтирано на дълга дръжка, за да огледа камиона отдолу. Познатият на Декър се върна при него.
	— Да — кимна той, — видях клоуна. Мина ми през ума, че е малко рано за Хелоуин.
	— Видя ли случайно накъде тръгва?
	— Не, оглеждах района. Задачата ми е да внимавам за хора, които проявяват прекалено голям интерес към Хувър Билдинг.
	— Това проблем ли е? — попита Джеймисън.
	— Пълно е с всякакви откачалки. Повечето са безвредни, но и само един е достатъчен. Имали сме си проблеми в миналото.
	Декър се огледа.
	— Разполагате ли с външни охранителни камери?
	Охранителят пристъпи към него и зашепна:
	— Това е една от малките ни мръсни тайни. Имахме камери. Искам да кажа, че те още са по местата си, можеш да ги видиш, но повечето не работят. Една от причините да искаме да напуснем това място. Тази сграда се разпада неудържимо.
	— Ясно, благодаря — отвърна Декър.
	Продължиха по улицата и стигнаха мястото, където Дабни бе застрелял Бъркшър. Декър спря и погледна паважа.
	— Виждаш ли синьо? — попита Джеймисън.
	Той кимна разсеяно, вдигна глава и се огледа.
	— Ако Дабни и Бъркшър са работели заедно, защо са се срещнали тук? Дабни е имал уговорена среща в Бюрото. Друг на негово място би искал съучастникът му в тази шпионска история да се намира колкото се може по-далече в този момент.
	Думите му сепнаха Джеймисън.
	— Нямам отговор на този въпрос — призна тя, когато двамата продължиха по улицата.
	— Не мисля, че Дабни и Бъркшър са се познавали. Забрави факта, че Дабни очевидно е чакал сигнала на клоуна, който да го предупреди, че Бъркшър идва. Това не означава непременно, че Дабни не е знаел как изглежда Бъркшър. Може някой да му е показал нейна снимка, макар да не я открихме у него.
	— Може някой само да му е показал снимката и той да е запомнил чертите й.
	— Така е. Клоунът е дал сигнал в момента, в който Дабни е трябвало да тръгне, за да пресрещне Бъркшър. Но когато ги видях онази сутрин, не останах с впечатление, че се познават.
	— И тогава той я застреля?
	— И тогава той я застреля — отвърна Декър.
	— Имам чувството, че направим ли стъпка напред по този случай, веднага след това правим две назад.
	— Така се получава при всички случаи — отбеляза Декър.
	— Но ние ще разрешим този, нали?
	Той не отговори.


>	45

	Когато се прибраха вечерта, завариха Мелвин Марс да ги чака отвън.
	— Защо не се качи? — попита Джеймисън. — Имаш ключ, знаеш кода на алармата…
	— Това е вашето жилище, а не моето — отвърна той с усмивка. — Не искам да се натрапвам.
	— Още не сме вечеряли. Може да излезем.
	— Звучи чудесно.
	Тримата се обърнаха и видяха Харпър Браун, току-що слязла от колата си, да крачи към тях.
	— И аз ви чаках да се върнете — каза тя, после се обърна към Мелвин и добави: — Не знаех, че и вие правите същото.
	— Мелвин Марс, това е агент Харпър Браун от АВР.
	Браун изглеждаше заинтригувана.
	— Мелвин Марс? Бившият футболист?
	Мелвин се усмихна.
	— Повечето хора не биха ме описали така. Обикновено започват с: „Мелвин Марс? Онзи от отделението на смъртниците в Тексас ли?“.
	— Откъдето Декър ви е измъкнал — отбеляза Браун.
	— Всички го измъкнахме — поправи я Декър. — Всички имаме принос. Включително самият Мелвин. Беше с нас до самия край, когато едва не загинахме. Освен това той вече ми се реваншира, като ми спаси живота.
	— Впечатляващо — каза Браун. — Четох, че сте получили доста щедра компенсация от федералното правителство.
	— Напълно заслужена — заяви Джеймисън. — В интерес на истината, никакви пари не могат да компенсират загубата на двайсет години от живота му.
	— Не го оспорвам. Да отидем на вечеря. Така ще опозная по-добре вашия приятел.
	— Защо? — попита Декър.
	— Когато не съм на работа, мога да бъда много мила, любезна и общителна, Декър — отвърна Браун.


	Четиримата се настаниха на маса в средата на виетнамския ресторант, който Браун бе предложила.
	Декър прегледа менюто и заяви:
	— Нито едно нещо тук не ми звучи познато.
	— Мога да поръчам вместо теб — предложи Браун.
	Декър остави менюто и отвърна:
	— Устройва ме. Има ли пържени картофи?
	Мелвин връчи своето меню на Браун и заяви:
	— И аз съм в същото положение, затова можеш да поръчаш и за мен.
	Браун погледна Джеймисън.
	— Ориентираш ли се, или искаш да поръчам и за теб?
	— Обожавам виетнамската кухня — отвърна Джеймисън, очевидно подразнена.
	Когато сервитьорката дойде, Браун поръча за тримата на виетнамски.
	— Скри ми шапката — каза Мелвин, когато жената се отдалечи. — Справяш се с виетнамския по-добре, отколкото аз с английския.
	— Хайде, Мелвин, та ти си завършил университет! Имаш диплома по бизнес администрация! — изтъкна Джеймисън.
	— Затворът не се отразява благоприятно на умствените способности. Във всеки случай не на моите. Не и след двайсет години.
	— Намерихте ли нещо интересно в документацията от офиса на Дабни? — обърна се Декър към Браун.
	Тя хвърли поглед към Марс.
	— Не мисля, че той има право да чуе това.
	— И ние нямаме — изтъкна Декър. — Спокойно можеш да се довериш на Мелвин — добави той.
	— Добре. Не открихме нищо интересно, но продължаваме да търсим. Надявахме се да намерим неопровержими доказателства, но останахме с празни ръце. А вие?
	— Не открихме никакви доказателства, нито неопровержими, нито каквито и да било други. Но имаме въпроси. Например, ако Дабни е работел с Бъркшър, защо са се срещнали пред Хувър Билдинг? Той вече е имал уговорена друга среща. Ако Бъркшър е била шпионка, съмнявам се, че е имала работа във ФБР.
	— Така е.
	— Както посочи Джеймисън, ако двамата не са работели заедно, съвпадението е прекалено голямо. Един шпионин да убие друг шпионин, когото изобщо не познава?!
	Браун погледна Джеймисън.
	— Поредното логично наблюдение, Джеймисън — похвали я Браун. — Проявяваш истински талант в това отношение.
	Джеймисън не отговори.
	Декър кимна.
	— И ако Бъркшър не се е занимавала вече с шпионаж, значи е избрала странен начин да се пенсионира. Апартамент за два милиона и спортен мерцедес в комплект с порутена къща в гората и очукана хонда.
	— Съгласна съм — отвърна Браун. — Наистина е странно.
	— Още не сме открили човека, който едва не ме уби, за да открадне онази флашка. По това време Бъркшър беше мъртва, а Дабни се намираше на крачка от смъртта. Следователно има трети играч.
	— И неговата цел е била онази флашка — отбеляза Браун.
	— Питам се какво ли е имало на нея — каза Декър.
	— Още крадена информация, какво друго? — отвърна Браун.
	— Мислиш ли? — попита Декър.
	— А какво друго може да бъде?
	— Ако знаех отговора, нямаше да задавам този въпрос. Но ако Дабни и Бъркшър са работели заедно, би трябвало да открием някаква връзка.
	— Мога да ти кажа само, Декър, че първите ни подозрения по отношение на Дабни датират съвсем отскоро. Работил е и по други проекти на АВР и никога не сме имали проблеми. Освен това Дабни не е имал причина да краде информация по-рано. Бил е в цветущо финансово състояние. Онези дългове от хазарт са го накарали да премине границата. — Тя погледна Марс и попита: — Това си остава между нас, нали?
	Той вдигна ръце в знак на капитулация, усмихна се и отвърна:
	— Ей, аз съм на ваша страна! Веднага щом излезем от тук, ще забравя всяка дума, която съм чул!
	Браун се усмихна и каза:
	— Знаех си, че ще се разберем с теб. — После се обърна към Декър и продължи: — Освен това при всяко подновяване на разрешителното му за достъп до секретна информация Дабни е трябвало да се явява на тест с полиграф. Минал е всички проверки.
	— Значи си убедена, че кражбата на информация е еднократен акт?
	— Освен ако не ми представиш доказателства в полза на противното.
	— Но все пак е успял да я продаде доста бързо — намеси се Джеймисън.
	— Знам. Каза го и преди. Но това съвсем не означава, че е продавал информация в продължение на дълги години.
	— Да се надяваме, че по някое време твоята логика ще съвпадне с нашата — отвърна напрегнато Джеймисън.
	Двете жени се измерваха с поглед в продължение на няколко секунди. За щастие, в този момент пристигнаха поръчките им и всички започнаха да се хранят.
	Браун погледна Марс и попита:
	— С какво се занимаваш сега?
	— Тренирам един гимназиален футболен отбор. И се опитвам да подредя живота си.
	— Между вас има нещо общо — отбеляза Декър.
	— Какво е то? — попита Мелвин.
	— И двамата сте богати.
	Когато Марс погледна Браун, тя отвърна:
	— Заслугата не е моя. Наследих всичките си пари. Чиста проба късмет.
	— Това е чудесно! — промърмори Джеймисън под нос.
	— Аз не се смятам за богат — каза Марс. — Може би щях, ако бях заслужил парите си на игрището.
	— Ти си ги заслужил, Мелвин — каза Декър. — С двайсет години от живота си.


	След като приключиха с вечерята и напуснаха ресторанта, Браун и Марс тръгнаха отпред, увлечени в разговор, а Джеймисън и Декър ги следваха на три-четири метра.
	— Браун се оказа със завидно потекло — отбеляза Джеймисън.
	— Но не лежи на чужди лаври и не прекарва времето си по приеми, галавечери и прочие глупости. Облякла е униформа и се бори в името на добра кауза.
	— Тя е просто _съвършена_.
	Декър я изгледа.
	— Пак започваш да ревнуваш, Алекс. Не ти отива.
	— Да, знам — въздъхна тя. — Но в тази жена има нещо, което ме вбесява само като я погледна. Случвало ли ти се е някога?
	— Да, когато бях в пети клас, учителката ме дразнеше, но го преодолях.
	Отпред Марс каза нещо и Браун се засмя, побутна го закачливо и за миг го хвана под ръка.
	Джеймисън мигом погледна Декър.
	— Какво беше това?
	— Кое? — попита Декър, който бе потънал в собствените си мисли и не следеше с поглед Мелвин и Браун.
	— Нищо! — смотолеви тя.


>	46

	След като се разделиха с Марс и Браун, които потеглиха с колите си, Декър и Джеймисън се прибраха в апартамента.
	— Не стигнахме до никъде — каза Джеймисън. — Тя очевидно не иска да сподели нищо с нас. — Когато Декър не отговори, продължи уморено: — Знаеш ли, когато човек разговаря с някого, очаква от него някаква реакция.
	Метна палтото си на закачалката до вратата и щом се обърна, замръзна на място. Пред нея стоеше мъж с черна маска, която плътно покриваше лицето му. В ръката си държеше пистолет, насочен към гърдите на Декър.
	— Май имаме посетител — каза Декър.
	Мъжът посочи с пистолета си нагоре и двамата вдигнаха ръце. Той подхвърли на Джеймисън чифт белезници, тя посегна и ги улови. Нападателят им посочи Декър.
	— Иска да ме закопчаеш с тях.
	— Това ми е ясно. Кой си ти?
	Вместо отговор мъжът запъна петлето на ударника.
	— Просто го направи, Алекс. И не задавай повече въпроси.
	Тя закопча ръцете на Декър зад гърба му.
	Мъжът дойде и провери белезниците, след което побутна и двамата към вратата.
	— Къде отиваме? — попита Джеймисън.
	Вместо отговор той заби лакът в бъбрека на Декър, който се блъсна в стената и се свлече по нея с разкривено от болка лице. Похитителят го удари с пистолета по главата.
	— Добре, добре! Край с въпросите! — извика Джеймисън и се опита да помогне на Декър, но онзи я дръпна назад.
	Декър успя да се изправи най-после. Тръгна бавно към вратата, приведен на една страна. Мъжът я отвори и всички излязоха навън.
	— Срещнем ли някого по стълбите, да не сте гъкнали — изсъска той. — Само някой от вас да се покашля и ще ви застрелям. Ясно?
	— Ясно, ясно — побърза да го увери Джеймисън.
	Слязоха по стълбите, мъжът отвори входната врата и ги побутна към черен седан.
	— Сядай зад волана! — нареди той на Джеймисън.
	Декър седна до нея, а похитителят им се настани на задната седалка и насочи пистолета си към него. Даде на Джеймисън ключа от колата и си сложи колана.
	— Карай. Ще ти кажа къде отиваме.
	Тя потегли. Мъжът я упътваше и Джеймисън завиваше ту по една, ту по друга улица.
	— Наляво! — нареди той.
	Така се озоваха в улица без изход.
	Декър надникна през прозореца. Районът изглеждаше занемарен, а сградите от двете им страни бяха опожарени и изоставени.
	— Навън! — нареди на Джеймисън похитителят. — Отвори му вратата!
	Тя се подчини и помогна на Декър да излезе. Мъжът посочи наляво с пистолета си.
	— Влизайте вътре! През онази врата.
	Декър се наведе, за да не удари главата си в ниската рамка на вратата. Помещението бе тъмно и студено.
	— Нищо не се вижда — извика Джеймисън, докато пристъпваше бавно с протегнати напред ръце.
	Появи се светлина. Мъжът държеше фенерче в лявата си ръка.
	— Слезте по стълбите, ей там.
	Декър се обърна и каза:
	— Виж какво, това е между мен и теб. Тя няма нищо общо. Пусни я и обещавам да не ти създавам проблеми.
	Мъжът поклати глава и насочи дулото на пистолета си към лицето му.
	— Слезте по стълбите! — повтори той.
	Помещението долу бе осеяно с всевъзможни боклуци — кутийки от бира, използвани презервативи, животински изпражнения. Джеймисън усети, че й призлява, но запристъпва напред, докато една стена не блокира пътя й. Обърна се да погледне зад себе си.
	Декър застана пред нея и огромното му тяло я скри от похитителя, който ги освети с фенерчето си. Декър посочи с очи към кръста й и я погледна въпросително. Тя кимна бавно.
	— Обърни се! — викна мъжът. — И се отдалечи от нея.
	Декър изпълни заповедта и направи крачка встрани към стълбите.
	Мъжът остави фенерчето върху купчина кашони, така че лъчът му да осветява част от помещението. Едва тогава свали качулката от главата си.
	Беше Луис Алварес, техническият ръководител на обекта, на който бе работил Томас Амая.
	— Чудехме се къде сте се скрили, сеньор Алварес — каза Декър. — Как е животът на беглеца?
	Лицето на Алварес не трепна.
	— Нали не очакваше да ти се размине? — каза ехидно той.
	— Искате да добавите убийството на двама федерални агенти към дългия си списък с престъпления, така ли? — попита Декър.
	— С най-голямо удоволствие.
	— ФБР ще пристигне всеки момент.
	— Глупости!
	— Видях, че вратата на апартамента ни е насилвана, още когато влизах. Набрах предварително запаметен номер в телефона. Специален агент Богарт чу всяка наша дума. А чипът в телефона ми ще ги доведе право тук. Прецакан си, Алварес.
	— Лъжеш!
	— Вземи телефона ми и се увери сам. Беше включен през цялото време.
	Алварес погледна уплашено към Джеймисън.
	— Извади телефона му и ми го донеси! Действай!
	— Губиш ценно време, Луис — продължи Декър. — Обзалагам се, че Бюрото ще предпочете да те гръмне, вместо да хаби парите на данъкоплатците и да те изправи пред съда.
	— Донеси ми телефона! — изкрещя Алварес.
	Джеймисън извади телефона от джоба на Декър, който й прошепна нещо. Тя се обърна, вдигна телефона и каза:
	— Ето ти го, мръснико!
	После го подхвърли към Алварес. Когато той протегна ръка да го хване, Декър изрева и хукна към стълбите. Алварес насочи пистолета си към него.
	Прозвуча изстрел.
	Декър се спъна и падна.
	Алварес погледна Джеймисън. От дулото на пистолета в ръката й се издигаше струйка дим. После той сведе очи към кръвта, бликнала от дупката в гърдите му.
	— Ти… кучка такава! — изкрещя той и завъртя пистолета си към нея.
	Джеймисън направи крачка назад, спъна се и падна.
	В следващата секунда мощен удар вдигна Алварес във въздуха. Дребното му тяло прелетя през помещението и се заби в отсрещната стена. Плъзна се по нея и се свлече на пода в мига, в който Декър връхлетя върху него.
	— Ти… м-м-мръсно… ко… — изломоти Алварес и умря, преди да довърши.


>	47

	Богарт седеше до Джеймисън в апартамента, който тя и Декър деляха. Беше сложил ръка на рамото й.
	— Сигурна ли си, че нямаш нужда от нищо?
	От затворените й очи се стичаха сълзи. Тя кимна бавно.
	Богарт погледна към Декър, който седеше на кухненската маса, притиснал пликче с лед към подутата си скула.
	— Добре ли си?
	— Не се оплаквам. Алекс спаси живота и на двама ни.
	— Никога не е убивала човек — каза тихо Милиган, който седеше до него. — Не се свиква лесно с тази мисъл.
	— Ще се съвземе — промърмори Декър. — Тя е желязно момиче.
	— Ще поставим охрана отвън, в случай че Алварес има приятели. Сигурни ли сте, че ще се оправите?
	— Аз поемам нещата оттук нататък — кимна Декър.
	Когато Богарт и Милиган си тръгнаха, той се надигна от стола си, прекоси стаята и седна до Джеймисън.
	— Съжалявам за случилото се, Алекс — започна той.
	Тя избърса нос с ръкава си и се изправи.
	— Ако не ми беше казал какво да правя, и двамата щяхме да сме мъртви.
	— Ако не беше направила това… което направи, пак щяхме да сме мъртви.
	Тя се облегна и вдигна поглед към тавана.
	— Убих човек, Еймъс. Ти какво направи, когато… когато ти се случи за пръв път?
	— Честно ли?
	Тя кимна.
	— Звъннах на Каси и я предупредих, че няма да се прибера вечерта. Написах си докладите, приключих разговора с онези от Вътрешния отдел и си взех стая в един мотел. Заредих се с алкохол и се напих.
	— Това помогна ли ти?
	— Не. Събудих се с най-ужасния махмурлук в живота ми и продължих да се чувствам отвратително.
	— Благодаря ти, че се опитваш да ме ободриш — каза тя с глух глас.
	— Искам да кажа, че въпреки необичайната ми памет се справих някак. Миналото ме преследва, но не ми пречи да живея с него. Ти също ще се справиш. Просто ще ти отнеме време.
	Тя зарови лице в шепите си.
	— Ще виждам лицето му всеки ден до края на живота си.
	— Не, няма. Алварес направи своя избор. Той започна тази история. Ти само я довърши. Ти ни спаси, Алекс.
	— Бях толкова уплашена, Декър.
	— Аз също.
	— Но ти си бил полицай. Свикнал си с подобни неща.
	— Човек никога не свиква с опитите на другите да го убият.
	Джеймисън извади кърпичка от ръкава си и избърса очите си.
	— Радвам се, че ме научи да стрелям.
	— Не е толкова трудно да се научиш да стреляш. Трудното е да стреляш, когато трябва. Алварес очевидно не те сметна за заплаха. Предположи, че не си въоръжена. Голяма грешка.
	— Но след като стрелях, изпаднах в паника. Не бях в състояние дори да се защитя.
	— Тогава беше мой ред да ти помогна. Така постъпват партньорите, Алекс. Всеки пази гърба на другия.
	— За пръв път ме наричаш така.
	— Как?
	— Твоя партньорка. — Тя отметна кичур коса от лицето си. — Звучи приятно.
	— Трябва да вземеш горещ душ, да изпиеш едно хапче, да си легнеш и да не мислиш повече за това тази вечер.
	— Но…
	— Сега трябва просто да изключиш мозъка си, по-късно можеш да започнеш с опитите да преодолееш травмата. Но не и сега.
	Джеймисън стана и тръгна към спалнята си, а Декър я проследи с поглед. Миг преди да затвори вратата след себе си, тя се обърна и каза:
	— Благодаря ти, Еймъс.
	— За какво?
	— За… за това, че в момента не се държиш както обикновено.
	Тя се усмихна едва-едва и не след дълго пусна душа в банята си.
	Декър се надигна от мястото си и впери поглед в телефона си. Направи няколко опита да се свърже с Марс и да му разкаже какво се е случило, но така и не успя.
	Това беше необичайно.
	Облече якето си, взе ключовете от колата на Джеймисън, излезе и заключи вратата след себе си. Мина покрай федералните агенти, заели позиция във фоайето на сградата, и им каза:
	— Грижете се добре за нея, момчета.
	Знаеше къде е отседнал Марс. Не беше далече.
	Напъха се в малката кола и съжали, че не е поне една педя по-нисък и петдесетина килограма по-лек.
	Измина разстоянието за петнайсет минути. В този ранен час почти нямаше трафик.
	Зави към паркинга пред хотела и спря на първото свободно място. Тъкмо се канеше да излезе навън, когато пред входа спря кола, която той познаваше, и от нея слезе мъж в униформа. Пиколото. Връчи ключовете на собственичката на колата, която се качи в нея и потегли.
	Декър погледна часовника си. Наближаваше пет сутринта. Реши да промени плана си. Включи на скорост и последва колата.
	Двайсет минути по-късно тя спря. Вратата се отвори тъкмо когато Декър се приближи и свали прозореца си.
	— Рано излизаш — каза той. — Или късно се прибираш.
	Харпър Браун се обърна и го видя.
	— Какво правиш тук?
	— Не си ме излъгала.
	— За кое?
	— Че в свободното си време можеш да бъдеш много мила, любезна и общителна. Как е Мелвин? Добре ли си почива?
	Тя въздъхна, облегна се на бронята на беемвето и каза:
	— Искаш ли да влезеш за едно кафе?
	— Не знам. Искам ли?
	Декър паркира малко по-надолу и се присъедини към нея точно когато тя отключи входната врата.
	— Радвам се, че си прекарала приятно — каза той.
	— Благодаря. Твоята нощ как мина?
	— Нищо интересно — отвърна Декър, докато влизаха вътре.


>	48

	Браун включи осветлението в кухнята, остави чантата си и свали сакото, под което се показа презраменен кобур с пистолет. После зареди кафе машината. Минута по-късно взе двете чаши димящо кафе, отнесе ги до масата и плъзна едната към Декър. Едва сега забеляза синините и охлузванията по лицето му.
	— Кой те подреди така?
	— Преживях леко премеждие. Нищо сериозно.
	— Защо си мисля, че ме лъжеш?
	— Каквото и да се е случило, вече е минало. И двамата с Алекс сме добре.
	— Джеймисън! И тя ли участваше?
	Декър отпи от кафето си.
	— И още как. Да поговорим за Мелвин.
	— Не одобряваш, разбира се — каза тя.
	— Не ми влиза в работата. Но Мелвин ми е приятел и не искам да страда.
	— Сигурно си мислиш, че е много прибързано, запознах се с него едва снощи.
	— Не си мисля нищо. Не съдя никого. Но мога да ти кажа, че Мелвин има достатъчно проблеми, с които да се справя. И е доста уязвим.
	— Беше само секс, Декър. Знаеш, че се случва понякога, когато двама души изпитат взаимно привличане.
	— За теб е било само секс. А за _него_?
	— Вероятно. Ти май наистина го обичаш.
	— Защо си толкова изненадана?
	— Някои хора те възприемат като машина, смятат, че си неспособен на човешки емоции. — Той не реагира и тя добави: — Но не и аз, Декър. Особено в този момент, когато изглеждаш толкова загрижен за Мелвин. Това е… много мило всъщност.
	— Ще се радвам, ако между вас се получи нещо. Той има нужда от човек като теб.
	— Какво означава това?
	— Лъжата и измамата може да са част от работата ти, но ти си почтен човек, агент Браун. Името на баща ти е на онази стена, защото е бил достойна личност. Мисля, че крушата не е паднала по-далече от дървото. Мелвин също е много почтен. В това отношение си приличате.
	Браун очевидно не бе очаквала да чуе подобни думи. Тя отпи от кафето си и наведе глава. Когато отново го погледна, очите й бяха насълзени.
	— Позволи ми да се поправя, Декър. Ти си един от най-благородните хора, които съм срещала. Моля те, наричай ме Харпър.
	Двамата помълчаха малко, преди тя да се покашля и да каже:
	— Ти защо отиде в хотела му?
	— Звънях му няколко пъти, а той не отговори. Притесних се.
	— Мисля, че изключи телефона си. Всичко е наред.
	— Радвам се да го чуя. Благодаря.
	— Говорихме си за теб. Мелвин те смята за невероятен човек. Убеден е, че ако не си бил ти, е щял да си остане зад решетките.
	— Преувеличил е малко.
	— Той не мисли така.
	— Поласкан съм — каза тихо Декър.
	— Какво се е случило с лицето ти? Знаеш, че ще разбера рано или късно.
	Декър й описа събитията от изминалата нощ. Разказът му отне няколко минути и след всяко изречение челюстта й увисваше все повече.
	— Джеймисън добре ли е?
	— В момента не, но ще се оправи. Не е лесно, когато си убил човек. Подобно преживяване не се преодолява за един ден. — Той я погледна и добави: — Знаеш какво е.
	Браун кимна.
	— Онзи от паркинга не беше първият човек, когото убих. И макар там да запазих самообладание, когато се прибрах, изпих цяла бутилка вино и не мигнах до сутринта.
	— Предположих.
	Тя се усмихна вяло.
	— Не съм толкова силна, колкото ме мислеше.
	— Напротив, това те прави още по-силна.
	— Открихте ли нещо ново за Бъркшър след последната ни среща?
	— Била е агент на чуждо разузнаване, но не съм сигурен дали тя е отговаряла за Дабни. Не разполагаме с никакви сведения за тази жена, които да са по-стари от десет години. Може и да не е живяла тук. За разлика от Дабни. Същата къща, същата съпруга, голямо семейство…
	— Според теб е погрешно да предполагаме, че двамата са работили заедно в дългосрочен план, така ли?
	— Ти ми кажи. Нужно ли е шпионинът и отговорникът му да живеят близо един до друг?
	— Не е задължително. Споменах ли вече Монтес? Отговорникът й е живеел в Куба. Срещала се е с него само от време на време. Или той е идвал тук, или тя е отивала там. Но не редовно.
	— В такъв случай Дабни, който често е пътувал в командировки, може да я е посещавал.
	— Да. И да е използвал работата си за прикритие.
	— И тъй като нямаме представа къде е живяла тя преди трийсет години, не можем да проследим тези срещи. Но…
	— Но знаем местата, където е живяла през последните десет години — прекъсна го Браун. — И можем да проверим пътуванията на Дабни за същия период.
	— Само ако са се срещали там, където е живяла. В противен случай ще трябва да проверим къде е пътувала тя, ако е използвала влак, самолет или автобус.
	— Продължаваш ли да смяташ, че двамата са работили заедно?
	— Нека се изразя така: не изключвам подобна възможност — отвърна Декър.
	— Но не разполагаме с никакви улики, че Дабни е извършвал шпионска дейност, като изключим случая със секретната информация, която е продал, за да уреди онези комарджийски дългове.
	— Не забравяй, че Дабни не е работил само с АВР, а също и с ФБР, АНС и поне половин дузина други федерални агенции.
	Лицето на Браун се изопна.
	— Ако е крал информация от всички тях, това е сериозен проблем.
	— Винаги съм смятал, че шпионажът е сериозен проблем — отвърна Декър.
	— Можем да проверим пътуванията им, за да видим дали се засичат на едно и също място по едно и също време.
	— Ще помоля хората на Богарт да се заемат с това.
	— Но ако Дабни и Бъркшър са работили заедно през цялото това време, защо ще я убива показно пред централата на ФБР?
	— Угризения? Или конфликт, за който не подозираме?
	— Добре, но ако са работили заедно, значи нейните хора са му осигурили десетте милиона долара, с които да спаси дъщеря си и внучката си. Би трябвало да й е благодарен, а не да я убива.
	— Всичко зависи от гледната точка.
	— А този трети играч, когото спомена? Хората, които едва не те убиха, за да откраднат флашката?
	— Имам чувството, че за да разрешим случая, ще трябва да се изправим лице в лице с тях.
	Браун извади пистолета си и го остави на масата.
	— Да се надяваме, че ние ще ги спипаме, преди те да спипат нас.


>	49

	Когато Декър се прибра, Джеймисън още спеше. Той подремна няколко часа, взе душ и се облече. Когато влезе в кухнята, тя вече беше станала и го чакаше.
	— Трябва да хапнеш нещо — каза Декър. — Аз също. Да вървим.
	Отбиха се в едно кафене наблизо и си поръчаха закуска, макар да наближаваше време за обяд.
	— Как се чувстваш? — попита той.
	— По-добре, отколкото предполагах. А това ме кара да се чувствам виновна… — Джеймисън го изгледа унило. — Може би не ставам за тази работа и трябва да се захвана с нещо друго.
	— Не бива да мислиш за това в този момент.
	— Но въпреки това мисля, Декър. Няма да ставам по-млада и трябва да реша какво ще правя с живота си.
	— Рос нямаше да те включи в екипа, ако не беше убеден в качествата ти.
	— Хайде, Декър, той ме взе само заради теб.
	— Не се подценявай. В края на краищата ти стигна до извода, че Дабни навярно от години е шпионин, защото прекалено бързо е намерил купувач на секретната информация. Дори да се окаже, че не е така, звучи логично, а на мен не ми мина през ума. Нито пък на Рос или Тод.
	— Не казвам, че нямам случайни прозрения.
	— Не са случайни, Алекс. Виж, ако искаш да си събереш багажа и да се захванеш с друго, добре. Но не го прави само защото смяташ, че не те бива за тази работа. Не е така.
	Тя го погледна с надежда.
	— Наистина ли го мислиш? Не го ли казваш само за да се почувствам по-добре?
	— Познаваш ме, мозъкът ми не е устроен така.
	— Но аз убих човек! — Лицето й отново помръкна. — Не мисля, че някога ще събера сили да го направя пак.
	— Работата ни не изисква от нас да влизаме в престрелки. Случилото се с Алварес няма нищо общо с това, което правим във ФБР. Нищо чудно снощният случай да се окаже първият и последният.
	— Едва ли, ако продължа да работя с теб.
	— Не бива да мислиш за това, а за разследването.
	— Искаш ли да се обадиш на Мелвин да се присъедини към нас? Той може да даде добри идеи.
	Декър се поколеба достатъчно дълго, за да си спечели изпълнен с подозрение поглед.
	— Какво има?
	— Нищо.
	— Декър, не те бива в лъжите.
	— Мисля, че трябва да оставим Мелвин да се наспи.
	— Какво означава това? Той се прибра по същото време като… — Тя го зяпна изумено. — О, боже! Да не би да ми казваш онова, което си мисля, че не искаш да ми кажеш?
	— Съвсем ме обърка с този въпрос.
	— Ще ти задам един по-прост тогава. С Харпър Браун ли е спал?
	Джеймисън неволно бе извисила глас и клиентите от двете съседни маси започнаха да се извръщат към тях.
	— Защо реши така?
	— Защо ли? Беше повече от очевидно, че тя си падна по него!
	— Очевидно?
	— Уж нищо не ти убягва, но ето че си сляп за някои неща.
	Декър се огледа притеснено, преди да каже:
	— Не е наша работа какво правят.
	— Трябва да ми разкажеш всичко! Веднага!
	— Защо?
	— Защото, технически погледнато, аз работя за Мелвин.
	— Е, и?
	— Ако не ми кажеш, ще направя такава сцена, че…
	— Добре, добре. Ами… прекарали са известно време в хотела на Мелвин.
	— А ти как разбра?
	— Късно снощи отидох до там. Всъщност рано сутринта. Ти спеше. Преди това му звънях, но той не вдигна.
	— И ти какво, да не би да се притесни?
	— Добре, добре, заслужавам си го.
	— А после какво?
	— После я видях да излиза от хотела. Последвах я до тях и… поговорихме.
	— Обсъждали сте какво са правили с Мелвин?
	— Не съвсем. Не исках да слушам подробности — обясни смутено Декър. — И двамата са големи хора. Могат да правят каквото си искат.
	— Но те се познаваха едва от няколко часа! Често ли го прави? Да скача в леглото на някой, когото вижда за пръв път?
	— Твърди, че не. Било взаимно привличане.
	— И ти й вярваш? Та тя работи във военното разузнаване! Там нямат ли някакви правила, които да забраняват подобни неща?
	— Не знам. Вече съжалявам, че ти казах.
	— Мелвин е твой приятел. Не те ли е страх, че тя може да го нарани?
	— Не иска да го наранява. Надява се да се получи нещо между тях.
	— О, я стига! Ще го зареже!
	— Не можеш да бъдеш сигурна.
	— Напротив, мога! Да не би да смяташ, че от това ще излезе нещо трайно?
	— Ами ако излезе? Или пък ако Мелвин е искал само секс?
	— Мелвин е различен.
	— И така да е. Но е зрял човек, който сам може да взема решения.
	— Нищо ли няма да направиш?
	Декър я изгледа учудено.
	— Какво точно очакваш да направя? Да им забраня да се срещат, защото така ми е хрумнало? За бога, Алекс, чуваш ли се какво говориш? Или искаш да започна да му предавам бележки от теб, все едно сме в гимназията?
	Тя се отпусна на стола си и извърна поглед.
	— Виж какво, знам, че не харесваш агент Браун…
	— Изненадана съм, че ти я харесваш, защото тя ни лъже непрекъснато.
	— Това е част от работата й.
	— О, чудесно! Сега пък започна да я защитаваш! За пореден път!
	— Не защитавам никого. Констатирам факт.
	— Какво общо имат фактите с всичко това? — сопна се Джеймисън.
	Възрастен мъж с костюм и филцова шапка, който седеше на съседната маса, се надигна и пристъпи към тях.
	— С покойната ми съпруга често спорехме като вас. Всеки брак има своите хубави и лоши моменти. Не се притеснявайте, всичко между вас ще се нареди.
	С тези думи мъжът си тръгна и остави Декър и Джеймисън с отворени усти.
	— Чудесно! Сега пък звучим като стара семейна двойка — възкликна изумено Джеймисън.
	Декър скочи от мястото си.
	— Ще платя сметката.


>	50

	— Не мога да чета мислите ти, Декър — каза Джеймисън, след като известно време пътуваха в мълчание. — Отиваме ли някъде, или да карам безцелно?
	— Извинявай, да отидем в апартамента на Бъркшър — каза той. — Искам да го огледам още веднъж.
	Шофирането до там им отне четирийсет минути. Портиерът ги пусна в апартамента, след което се върна на мястото си във фоайето.
	Джеймисън, която не бе идвала тук преди, се огледа смаяно.
	— Явно шпионажът носи добри пари!
	— Обикновено не е така. Особено за редовите агентите.
	— Е, тя явно не е била от тях.
	— Притежавала е солиден инвестиционен портфейл и скъпа кола. Но с каква цел? Погледни това място. Нищо тук не носи нейния почерк. Разговарях с домакина на сградата. Цялото обзавеждане, абсолютно всичко, което виждаш тук, е купено в комплект с апартамента. Отначало предишните собственици не искали да го продават с мебелите, но Бъркшър им предложила цена, на която не могли да устоят.
	— Защо ли го е направила?
	— Добър въпрос. Много бих искал да науча отговора.
	— Откъде са дошли парите, с които е платила всичко това?
	— Богарт провери, но не откри нищо. Каза, че данните за сделките с недвижими имоти се пазят известно време, след което се унищожават.
	— Да не би и десетте милиона за Дабни да са дошли от Бъркшър? — попита Джеймисън.
	— През последната година не е продала почти никакви акции или облигации от инвестиционния си портфейл. — Той се замисли и добави: — Но въпреки това има начин.
	— Какъв?
	— Може да ги е заложила като обезпечение на кредит.
	— Но кой ще й отпусне подобна сума?
	— Нямам представа — каза Декър.
	— Освен това би трябвало да си даде сметка, че ако парите отиват за погасяване на комарджийски дълг, никога няма да си ги получи обратно. И че ще загуби всичките си активи, които е заложила като обезпечение.
	— Ами ако не е знаела, че парите отиват за покриване на дългове от хазарт? Може да си е мислела, че ще бъдат използвани за съвсем друга цел.
	— Например?
	— Например законен бизнес. Може да е сключила договор за краткосрочен заем с лихва.
	— Но ние дори не знаем дали е познавала Уолтър Дабни — каза тя. — Защо й е да му дава десет милиона?
	— Трябва да го е познавала. Или да е познавала някого, който да гарантира, че Дабни ще изплати заема.
	— Струва ми се нереално, Декър. Все пак става въпрос за десет милиона!
	— Виж какъв апартамент е имала! Каква кола! И почти не ги е ползвала. Не, парите не са били от значение за нея. Дрехите, с които беше облечена, когато Дабни я застреля, бяха най-обикновени. Гардеробът й е почти празен. Не открихме нито бижута, нито скъпи чанти. Не е купила нищо и за апартамента. Карала е старата си хонда. А в същото време е притежавала милиони. Защо?
	— Може да ги е пазела именно за такива случаи — каза Джеймисън.
	Декър наклони глава на една страна.
	— Обясни.
	— Може да не е бил обикновен заем, Декър. Може Дабни изобщо да не е бил шпионин дотогава, а Бъркшър да е използвала парите, за да го оплете в мрежите си. Може да е знаела какви ценни познанства има, с кои федерални агенции работи… По дяволите, та този заем може да е дошъл от Русия! Може именно руснаците да са забъркали зетя на Дабни в тази история. После Бъркшър да го е измъкнала от кашата и той да се е превърнал в нейна къртица. Пито-платено, така да се каже. Помогнала му е, за да може да го шантажира впоследствие.
	— Само че той е знаел нещо, което тя не е знаела — каза Декър. — Знаел е, че умира. И не е искал да става неин агент.
	— Затова е убил първо нея, после себе си. Край на историята.
	— Звучи логично, Алекс. Но все пак трябва да докажем някаква връзка между двамата. А до момента не успяваме.
	— И може никога да не успеем — отвърна тя. — Може да са се прикрили твърде добре. Или да са използвали посредници.
	— Или само един посредник — заяви Декър.
	— Имаш някого предвид?
	— Човекът, чиито проблеми са в основата на всичко.
	— Натали?
	— Именно.
	— Но защо посредник? Съпругът й е комарджия. Тя просто се е опитвала да намери пари, за да покрие дълговете му.
	Декър не каза нищо. Стоеше неподвижно и се взираше безмълвно в една точка.
	— Декър, казах…
	— Чух те. Но в момента не вярвам на нищо, което чувам.
	— Защо не?
	— Имам си причини. Десет милиона причини — добави загадъчно той, извади телефона си и позвъни в дома на Дабни.
	Телефонът вдигна домашната помощница. Декър я помоли да го свърже с Натали.
	— Тя пътува към летището — отвърна Сесилия Рандал. — Връща се във Франция. Погребението мина и Натали каза, че е време да се прибира.
	— В колко часа е полетът?
	— Мисля, че към пет и половина. Лети с „Ер Франс“.
	Декър погледна часовника си.
	— Благодаря.
	Затвори и се обърна към Джеймисън.
	— Май се опитва да избяга.


>	51

	Натали Бонфил подаде паспорта си и самолетния билет, преди да се качи на борда на самолета. Беше А380, двуетажен въздушен лайнер, който щеше да пренесе през Атлантика над петстотин пътници и след седем часа и половина да кацне на „Шарл дьо Гол“.
	Натали обаче така и не се качи в самолета.
	Двама мъже със значки на ФБР препречиха пътя й.
	— Какво става? — попита тя.
	— Насам, ако обичате, госпожо Бонфил.
	— Багажът ми е в самолета.
	— Наредихме да го свалят.
	— Как смеете! — извика им тя. — Защо?
	— Насам, ако обичате. Не искаме да правим сцени.
	Натали се огледа и видя, че останалите пътници я наблюдават учудено. Завъртя се на пети и тръгна по коридора обратно към летището.
	Тогава видя Декър и Джеймисън в компанията на Богарт и лицето й се разкриви.
	— Знаете ли какво ми причинявате? — извика тя.
	Богарт пристъпи напред.
	— Трябва да поговорим. Още сега.
	— Казах ви всичко, което знам.
	— А аз ви казах да не напускате района — отвърна Богарт.
	— Нямах представа, че заповедта е валидна и след погребението на баща ми.
	— Едното няма нищо общо с другото. Заповедта е валидна, докато не я отменя.
	Натали се обърна към Декър.
	— Това е ваша работа, нали?
	— Разполагаме с помещение, където да поговорим на спокойствие.
	Федералните агенти поведоха Натали към една стая точно срещу лентите за багаж. Милиган и Браун вече ги очакваха там.
	— Благодаря, че ме предупреди навреме, Декър — прошепна Браун, докато влизаха.
	— Моля, седнете, госпожо Бонфил — каза Богарт.
	Натали седна, скръсти ръце на гърдите си и ги изгледа гневно.
	— Трябва ли ми адвокат? — попита рязко тя.
	— Не знам — отвърна Богарт. — Смятате ли, че ще ви потрябва?
	— Когато агенти на ФБР те свалят от самолета, започваш да си мислиш, че имаш нужда от адвокат, дори да не си направил нищо лошо.
	— Не сте арестувана, затова не сме ви прочели правата. Следователно нямате право на адвокат, докато ви задаваме въпроси. Но вие, разбира се, можете да поискате адвокат и да откажете да отговаряте на въпросите.
	— Задайте си проклетите въпроси. Може би така ще успея да хвана полета.
	— Това няма да се случи — заяви категорично Богарт. — Но ще започнем с въпросите.
	Натали се намръщи.
	Богарт погледна Декър, който попита:
	— Защо бързате да се върнете във Франция? Мислех, че се развеждате със съпруга си.
	— Да, но дъщеря ми е с него. Искам да я взема.
	— И да я доведете тук? — попита Декър.
	— Още не съм решила. В момента съм малко объркана. Може да поживея при майка ми временно. Но какво общо има това със задържането ми?
	— Общото са комарджийските дългове.
	Изражението й се промени.
	— Господи! Сериозно ли говорите? Казах ви всичко, което знам.
	— Искате ли да помислите малко и да отговорите отново на този въпрос?
	Тя се напрегна и се огледа.
	— Какво означава това?
	— В резултат на предположение, изказано от моя колега — започна Богарт и посочи Декър, — разговаряхме с властите във Франция. Те вече бяха разпитали съпруга ви по наша молба. Разпитаха го още веднъж и ни изпратиха отговорите му.
	Богарт извади таблет.
	— Желаете ли да промените отговора си въз основа на тази информация? — попита Декър.
	Натали погледна притеснено към таблета.
	— Защо, какво е казал Корбет?
	— Каза ни истината — отвърна Богарт, — след като разбра, че може да влезе в затвора и да изгуби попечителството над дъщеря си.
	Натали пребледня, но не каза нищо.
	Богарт продължи:
	— Признал е пред френската полиция, че дълговете не са негови. А ваши.
	— Глупости! Лъже! Аз не съм играла дори на лотария!
	Богарт въведе няколко команди на таблета, плъзна го по масата и го завъртя към Натали.
	— Ето ви едно видео от казино в Париж. Натиснете този клавиш.
	Когато Натали не помръдна от мястото си, Декър се пресегна и изпълни командата. Екранът оживя и показа залата на казиното.
	Богарт посочи в единия ъгъл.
	— Това сте вие. На масата за бакара.
	Натали вдигна глава. Лицето й бе разкривено от гняв.
	— Разполагаме с още записи, които доказват присъствието ви в две казина в Париж, едно в Екс-ле-Бен, още едно в Кан, две в Ница… всичко това за период от десет месеца.
	Браун погледна Декър и каза:
	— Изложихме се. Смятахме, че проблемът е Корбет. Източниците ни бяха толкова категорични.
	— Очевидно Корбет е доста по-симпатичен, отколкото са ни подвели да смятаме — каза Богарт. — Беше готов да рискува всичко заради съпругата си и нейните проблеми с хазарта.
	— Не знаете нищо за мен — възкликна Натали.
	Декър се приведе напред.
	— Знаем достатъчно, за да ви оставим зад решетките до края на живота ви.
	— За какво? — изкрещя Натали. — Във Франция хазартът е легален!
	— Но участието в шпионски заговори се преследва от закона! — намеси се Браун.
	— Не знаех нищо за това.
	— Можем да докажем противното — каза Богарт. — Смятате ли, че след като съдебните заседатели разберат какво сте направили, ще проявят някакво снизхождение? Те ще видят във ваше лице разглезена млада жена, която лъже наляво и надясно и излага на опасност живота на дъщеря си, защото не може да овладее слабостта си към заровете. И за да се измъкне от кашата, замесва смъртно болния си баща и го докарва до самоубийство. Ще извадите късмет, ако не получите смъртна присъда.
	Натали го зяпна изумена, след което избухна в сълзи. Декър я наблюдаваше без капка съчувствие.
	— Вече разиграхте тази сцена със сълзите — каза той. — Затова не ни губете времето. Искаме отговори и тогава… и тогава може би ще ви предложим сделка.
	Натали мигом спря да плаче и го погледна.
	— Какво ви интересува?
	— Как натрупахте дългове от десет милиона за толкова кратко време?
	— Лош късмет.
	— Не, не е било това — възрази Декър и завъртя таблета към себе си. — Помолихме френските си колеги да проучат и този въпрос. Стори ми се странно човек като вас да затъне толкова дълбоко в това блато. Никога не сте принадлежали към комарджиите от висшата лига. Никога не сте имали достъп до частните салони на казината, където клиентите разиграват стотици хиляди само на едно залагане. Повечето казина биха ви включили в черния списък много преди да задлъжнеете с десет милиона. Шефовете им проверяват финансовото състояние на всеки, който загуби сериозна сума. Те не са никак глупави. Задачата им е да печелят пари, а не да губят. Затова например изискват записи на заповед, някаква гаранция, че ще покриете задълженията си. Вие не сте имали нищо такова, затова казината са знаели, че не сте в състояние да им издължите милиони. Аз обаче приех информацията за чиста монета, защото тя ми беше поднесена именно като такава — продължи Декър и погледна косо към Браун. — В крайна сметка реших да я подложа на съмнение, защото просто не ми звучеше логично. А информация, която не звучи логично, обикновено е грешна.
	Декър се облегна назад и погледна Натали.
	— Френската полиция все още не се е свързала с нас, затова не разполагаме с отговора на този въпрос, но рано или късно ще го научим. Знаете ли какво подозирам, че ще открият колегите?
	Натали замълча.
	— Мисля, че те ще открият някакви дългове от хазарт в размер на няколкостотин хиляди. Достатъчно да ви разорят. Достатъчно да ви уплашат до смърт. Но в никакъв случай милиони.
	— Декър, знаем със сигурност, че от една сметка в друга са прехвърлени десет милиона долара! — възрази Браун.
	Той вдигна ръка и продължи:
	— Потърсил ви е човек, който най-вероятно ви е наблюдавал през цялото време, защото е знаел кой е баща ви. Този човек е сключил сделка с вас. Предложил ви е единствената възможност да се измъкнете, защото подозирам, че сте взели назаем пари от много, много лоши типове, за да покриете дълговете си. И те несъмнено са щели да наранят и вас, и вашето семейство, в случай че не им се издължите.
	Натали пребледня.
	Този път Богарт взе думата:
	— Въпросният човек ви е предложил да се погрижи за дълговете, но е поискал нещо в замяна. Да се свържете с баща си и да му пробутате онази история с дълговете в размер на милиони, натрупани от съпруга ви, да представите нещата така, сякаш животът на семейството ви е в опасност. Сумата не е трябвало да бъде няколкостотин хиляди, защото баща ви би ги платил без проблем. Но не и десет милиона. Какъв избор е имал? Към кого е могъл да се обърне с молба да му предостави подобна сума за толкова кратко време? Било е невъзможно да продаде къщата или да осребри останалите си активи за ден-два. Имало е само един начин. Това е била стръвта и той не е имал избор, освен да я налапа.
	— А сега, ако желаете да оспорите думите ни и да предложите алтернативен сценарий, който да прозвучи логично, моля, заповядайте. Не бързаме за никъде — каза Декър, скръсти ръце на гърдите си, облегна се на стола и загледа Натали с очакване.
	Следващата минута измина в пълно мълчание, преди тя да попита мрачно:
	— На каква сделка мога да разчитам?


>	52

	— Господи, как се издъних! — възкликна Браун.
	Тя, Декър и Джеймисън седяха в заседателна зала във вашингтонския офис на ФБР.
	Богарт, Милиган и един юрист от Министерството на правосъдието разговаряха с Натали в друго помещение в същата сграда. Те обсъждаха предварителните условия на сделката, която ФБР щеше да й предложи в замяна на сътрудничеството й в разследването.
	Натали не бе спряла да плаче по пътя от летище „Дълес“. Този път дори Декър не се съмняваше, че сълзите й са истински.
	— Изобщо не разгледахме подобен сценарий. Тя е заложила капан на собствения си баща — каза Браун. — Дори не ни хрумна, че е възможно! Как се досети?
	— Алекс ме наведе на тази мисъл… или по-скоро нещо, което спомена — как Ан Бъркшър е оплела Уолтър Дабни в мрежите си. Освен това не смятам, че е възможно някой да позволи на Натали да натрупа дългове от милиони долари. Щели са да я изхвърлят от казината много преди това.
	Браун погледна Джеймисън с уважение.
	— Аз лично се предоверих на информацията за това кой е натрупал комарджийските дългове.
	— Двамата с Еймъс следваме принцип, който гласи, че не бива да вярваме на нищо, докато не получим категорични доказателства, че е истина. А това не е никак лесно. — Тя погледна Декър, но той бе потънал в размисъл.
	— Натали описа човека, който се е свързал с нея. Твърди, че имал руски акцент. Сключили сделка да покрие дълговете й. Твърди, че били около триста хиляди. Вероятно баща й е можел да ги изплати, но е щяло да й се наложи да му дава обяснения, а тя не е искала да го прави. Освен това вече била взела назаем парите, с които залагала в казината, и кредиторите й наистина били хора, които можели да наранят нея или семейството й, ако не се издължи.
	— Следователно е измамила собствения си баща — отбеляза Джеймисън.
	— Твърди, че не е имала представа, че баща й ще краде секретна информация — отвърна Браун.
	— Как може да не е имала представа? — възрази Джеймисън. — Как иначе ще намери десет милиона?
	— Могъл е да ипотекира дома си, да опразни пенсионния си фонд, да продаде всички акции и облигации, които е притежавал… — каза Браун. — Чудя се как ли щеше да реагира семейството му, ако беше направил това, вместо да продава секретна информация.
	— Семейство е можело и да се съгласи — прекъсна я Декър. — Но ако го беше направил, щеше да се разори и да няма дори пенсия. И в крайна сметка пак щеше да опре до хората, които са му предложили парите срещу секретна информация. Те пак са щели да спечелят рано или късно. Струва ми се, че се отличават с невероятно търпение. Планират дългосрочно. Но в случая не е имало за какво да се притесняват, защото Дабни сам ги е потърсил.
	— Но как ще открием този руски шпионин? — попита Джеймисън.
	— Разполагаме с описанието му, както и с името, с което се е представил на Натали, макар да не мисля, че е истинско. Разпратили сме тази информация до всички наши и чужди агенции. Може да изскочи нещо — каза Декър и погледна Браун. — Спомена, че парите не могат да бъдат проследени, така ли?
	— Ще проверим отново, но не възлагам големи надежди…
	— Защо? — попита Джеймисън.
	— Първо, в дигиталната ера финансовите трансакции се извършват все по-лесно и се проследяват все по-трудно. Предполагам, че човекът, сключил сделка с Натали, е изплатил задълженията й. Десетте милиона за тайните, които Дабни е откраднал, вероятно са скрити зад куп кухи сделки. Парите може да са излезли от една сметка и да са обиколили света няколко пъти, преди да се върнат в друга сметка, контролирана от същите хора. Доказателството, от което Дабни се е нуждаел, е било налице Натали и семейството й са останали живи и здрави.
	Джеймисън кимна, очевидно разочарована.
	— Звучи логично.
	— И ако сега Натали казва истината, едва ли знае нещо повече, което да ни помогне.
	— На каква сделка може да разчита? — обърна се Джеймисън към Браун.
	Тя сви рамене.
	— Ако властите приемат, че не е знаела какво е възнамерявал да извърши баща й, могат да проявят снизхождение. Няма нищо незаконно в това да помолиш родителите си да платят дълговете ти. Освен това в страната, в които тя е натрупала въпросните дългове, хазартът е разрешен от закона. Ако се окаже, че не е замесена в шпионската история, вероятно няма да лежи в затвора.
	— Не ми се струва справедливо с оглед на онова, което е направила.
	— Но в крайна сметка е погубила баща си — възрази Браун. — И ще трябва да живее с тази мисъл до края на дните си. Това може да се окаже по-жестоко наказание от затворническата килия.
	— Нищо от това не обяснява същината на случая, който разследваме — обади се Декър. — А именно защо Дабни е убил Бъркшър и после се е самоубил. Трябва да е свързано с кашата, забъркана от Натали. Но как? Защо се е стигнало дотам?
	С тези думи Декър стана и излезе.
	— Ядосан е — отбеляза Браун.
	Джеймисън впери поглед в нея.
	— Той не обича лъжите и неяснотите. Не се спира пред нищо, за да стигне до истината. — Джеймисън помълча и добави: — А ти?
	Браун я изгледа хладно.
	— Да не би агресивният ти тон да означава, че Декър ти е казал какво се случи между мен и Мелвин снощи? И това да те разстройва.
	— Наистина ми каза. И това наистина ме разстрои. Но в края на краищата става въпрос за зрели хора, които са го направили по взаимно съгласие. Не, имах предвид твоята „издънка“, както се изрази преди малко. Очаквах да имаш повече опит и да се справиш по-добре. Този път Декър те спаси. Но мога да те уверя, че оттук нататък той няма да повярва на нито една твоя дума. Допуснала си елементарна грешка. Приела си за чиста монета информация, която не си си направила труда да провериш. Декър спомена, че името на баща ти стои на почетната стена в АВР. Може би искаш и твоето име да се появи там. В такъв случай по мое скромно мнение трябва да вдигнеш летвата. Сега ще те оставя да помислиш върху това… ако изобщо те е грижа, разбира се. И предай много поздрави на Мелвин, като го видиш. Но нараниш ли чувствата му по някакъв начин, ще ти сритам задника.
	Когато приключи този жлъчен монолог, Джеймисън стана и последва Декър.


>	53

	Декър и Джеймисън се прибраха у дома, без да разменят нито дума. Когато се озоваха пред вратата на апартамента, тя попита:
	— Искаш ли да приготвя нещо за вечеря? Нямам предвид в микровълновата. Мога да сготвя пиле с ориз.
	Той поклати глава.
	— Не, благодаря. Не съм гладен.
	— Не искам да станеш като вейка — пошегува се тя, но Декър вече крачеше по коридора към стаята си.
	Той седна на леглото и взе куклата. Отново бе заваляло и капките трополяха ритмично по прозореца. Впери поглед в пластмасовото лице с две големи очи, които се взираха в него.
	Всеки път, когато погледнеше куклата, Декър виждаше лицето на Моли. Осъзнаваше, че това не е здравословно, но не можеше да го преодолее. Поне в момента.
	Някога имаше дъщеря, красиво момиченце, което не бе получило шанса да порасне. Моли бе умряла заради някаква невинна забележка, която баща й бе подхвърлил и която бе поставила началото на зловеща верига от събития, довели до смъртта на двете с майка й.
	Декър погали косата на куклата и я остави настрани. Излегна се на леглото и се загледа в тавана.
	Имаше чувството, че работи по този случай от цяла вечност. И че не е постигнал значителен напредък. Всъщност никакъв напредък. В известен смисъл дори имаше чувството, че върви назад.
	По време на срещата бе казал самата истина. Не откриеха ли причината, поради която Уолтър Дабни бе убил Ан Бъркшър, нямаше да разрешат случая.
	_Аз станах свидетел на всичко това. Но въпреки това не разбирам нищо._
	Декър опря глава на таблата на леглото. Добре, трябваше да започне от самото начало и да продължи стъпка по стъпка.
	Факт: Дабни е бил подмамен да открадне секретна информация, която да продаде, за да покрие несъществуващи дългове от хазарт на стойност десет милиона долара.
	Факт: Самопризнанията на Натали разкриваха, че именно тя е въвлякла баща си в тази престъпна схема.
	Предположение: Натали не е знаела за шпионската афера.
	Факт: Дабни е бил неизлечимо болен.
	Факт: Дабни е застрелял Бъркшър.
	Факт: Миналото на Бъркшър оставаше загадка, а това, което знаеха, беше изфабрикувано.
	Факт: Бъркшър е имала стара къща и стар автомобил.
	Факт: Бъркшър е разполагала с милиони долари.
	Факт: Бъркшър е държала в склад под наем вещи, които предполагат, че се е занимавала с шпионаж.
	Факт: Бъркшър е била учителка по заместване и доброволка в хоспис.
	Факт: В старата къща Бъркшър е криела флашка.
	Факт: Някой го бе нападнал, за да вземе флашката.
	Предположение: Секретната информация, открадната от Дабни, е свързана с националната сигурност.
	Последната точка попадна в категория „предположения“, а не във „факти“, защото информацията бе дошла от Браун, а по-рано тя го бе излъгала по този въпрос.
	Какви изводи можеше да направи от всичко това?
	Затвори очи, върна лентата на спомените и започна да я преглежда кадър по кадър.
	Често пъти това му помагаше да види нещо, което бе пропуснал първоначално. В главата му сякаш светваше червена лампичка, когато една информация не съвпадаше с друга. Друг път това му подсказваше в каква посока да тръгне.
	Но имаше и случаи, когато не се получаваше нищо.
	Кадрите се нижеха един след друг, а Декър се молеше да забележи нещо, колкото и незначително да е то. Думи, които някой бе изрекъл, постъпки, които изглеждаха странни. Каквото и да било.
	_Хайде! Каквото и да било._
	Декър отвори очи.
	Основното правило, от което изхождаше, когато разсъждаваше по отношение на Бъркшър, гласеше, че тя никога не е правила нищо без причина. И ако това наистина бе така, то означаваше, че Декър е пропуснал важна част от уравнението.
	_По дяволите!_
	Той изскочи от стаята си и профуча по коридора като метеор. Джеймисън зяпна смаяно. Стоеше до мивката в кухнята и тъкмо поднасяше към устата си лъжица овесени ядки. Ръката й застина във въздуха.
	— Какво става? — възкликна тя.
	— Трябва да вървим.
	— Къде?
	— В хосписа.


	Дъждът се бе усилил и чистачките на колата едва се справяха с обилните струи. Декър изглеждаше нервен и разстроен.
	— Искаш ли да ми кажеш защо отиваме в хосписа? — попита Джеймисън.
	— Защо Бъркшър е работила като доброволка там?
	— Не знам. Защо е работила като учителка?
	— Защото складът, който е ползвала, се е намирал от другата страна на улицата. Мисля, че поради някаква причина е искала да бъде близо до него. Спомняш ли си коментарите, които е направила пред Билингс? Мисля, че изпитвала чувство на превъзходство спрямо американските учители и ученици и това й е доставяло удоволствие. Така че вече ни е ясно защо е работила в онова училище. Остава хосписът. Ако е продължавала да шпионира, определено не е ходила там, водена от алтруизъм. Защо тогава?
	Когато пристигнаха в хосписа, времето за свиждане отдавна бе приключило, но служебните им карти им осигуриха нужния достъп. Директорката Сали Палмър си беше тръгнала, но ръководителят на нощната смяна, мъж на име Алвин Дженкинс, ги покани в кабинета си.
	Дженкинс бе нисък, пълен и отпуснат мъж към шейсетте с плешиво теме, заобиколено от ивица посивели коси. В отговор на въпросите им той отвърна:
	— Никога не съм се срещал с Ан Бъркшър, макар да я знам по име. Работя нощна смяна, а тя е идвала сутрин.
	— Имате ли други доброволци? — попита Декър.
	— О, да, при това доста. Повечето са възрастни хора, пенсионери, които имат достатъчно свободно време, за да посещават болните.
	— Разполагате ли със списък на тези доброволци? Трябва ни и списъкът на служителите — медицински персонал, администрация, до последния човек.
	Дженкинс включи компютъра си и въведе няколко команди.
	— Мога да ви принтирам всичко това, но защо ви е?
	— Въпрос на национална сигурност — обади се Джеймисън, преди Декър да успее да каже нещо.
	Дженкинс остана с отворена уста.
	— О, боже! Да, разбира се! — каза той и им връчи разпечатаните страници. — Трябва да мина по стаите — продължи Дженкинс. — Чувствайте се свободни да ползвате кабинета ми колкото е необходимо.
	Шефът на нощната смяна излезе, а Декър и Джеймисън започнаха да преглеждат страниците.
	— Какво търсим, Декър?
	— Нещо необичайно. Каквото и да било.
	— Не съм сигурна какво очакваш да открия, докато чета имената и възрастта на служителите и развеждам снимките им. Какво изобщо е правила тук Бъркшър? Освен това дори не сме сигурни, че тези хора са се засичали с нея. Тя е посещавала само няколко пациенти. Може би трябва да попитаме Дженкинс дали знае…
	— Затворникът! — възкликна Декър.
	После скочи и излезе от стаята, а Джеймисън остана сама с куп листа в ръката и объркано изражение.
	Стоя като вкаменена в продължение на няколко секунди, след което стана и се втурна след Декър.
	— Заклевам се, че някой ден ще го убия.


>	54

	Декър стоеше на прага на потъналата в мрак стая и се взираше в момчето. Джоуи Скот спеше в леглото си, а навън продължаваше да вали проливен дъжд. Погледът на Декър обходи стаята и запечата всяка подробност в нея. Тогава видя това, заради което бе дошъл тук.
	Миг по-късно до него застана Джеймисън.
	— Какво правиш…?
	Когато видя Джоуи, тя млъкна и погледна към Декър.
	— Има левкемия — прошепна той. — Много тежка форма. Нелечима.
	Устните на Джеймисън потрепериха.
	— На колко години е? — попита тя със задавен глас.
	— На десет. Казва се Джоуи.
	Джеймисън огледа леглото и тръбичките, които излизаха от стойката с интравенозен разтвор. На монитора до леглото се виждаха слабите жизнени показатели на момчето.
	— Но защо си тук?
	— Заради това.
	Той отиде и взе една книга от лавицата до леглото. „Затворникът от Азкабан“.
	— Здравей?
	Декър се обърна и видя, че Джоуи го наблюдава.
	— Здрасти, Джоуи.
	— Ти си онзи футболист от „Кливланд Браунс“.
	— Точно така. Еймъс Декър.
	— Какво правиш тук?
	Декър погледна през рамо и отвърна:
	— Доведох моята приятелка Алекс да се запознае с теб, Джоуи.
	Той се извърна към Джеймисън, която продължаваше да стои на прага и да гледа момчето. Тя влезе бавно в стаята и пристъпи към леглото.
	— Здравей, Джоуи.
	— Здравей, Алекс.
	Момчето погледна към книгата в ръката на Декър.
	— Да не би да си дошъл да ми почетеш? Сутрин ли е вече?
	— Не, още е нощ. Не искахме да те събудим. Извинявай.
	— Всичко е наред. Понякога се будя нощем без причина.
	Декър и Джеймисън наблюдаваха как слабите му гърди се надигат и отпускат с усилие.
	— Искаш ли да ти помогнем? — попита притеснено Джеймисън.
	Джоуи поклати глава.
	— Не. Случва се понякога. Ще ми мине.
	Изчакаха минута-две, докато дишането на детето се нормализира.
	Декър седна на стола до леглото и вдигна книгата.
	— Ан ти я четеше от време на време, нали?
	— Да.
	Светкавица проряза небето. Последва я силен гръм, от който Джеймисън подскочи.
	— А прочете ли ти първите две книги от поредицата? — попита Декър.
	— Първите две?
	— Да, тази е третата. Преди нея има още, а след нея — цели четири. От първите книги научаваш от какво семейство произлиза Хари Потър, как попада в „Хогуортс“ и си намира приятели… такива неща.
	Джоуи изглеждаше объркан.
	— Не, тази е единствената, която Ан ми е чела.
	— И винаги ли я оставяше тук?
	— Понякога. Друг път я вземаше със себе си. Но после винаги я връщаше. Остават ни малко страници. Май ще успея да чуя края — каза момчето и си пое дъх. — Е, поне се надявам.
	Джеймисън извърна глава. Очите й бяха плувнали в сълзи.
	Декър изглеждаше силно разстроен, но попита:
	— Някой друг идва ли да ти чете тази книга, Джоуи?
	— Не. Само Ан. Никой друг. Мисля, че книгата е нейна. Защо?
	— Просто се чудехме, Джоуи — побърза да каже Джеймисън, когато видя, че Декър няма да отговори. — Харесва ли ти историята? Поредицата за Хари Потър е страхотна. Аз самата започнах да я чета още в прогимназията.
	— Да, интересна е. Хари ми харесва, но Хърмаяни ми е любимка.
	— Защо?
	— Обича да чете. И аз обичам… или по-точно, обичах. Прочетох много книги. — Джоуи посочи Декър и продължи: — Освен това играех футбол, като него. Преди да се разболея. Сигурно щях да стана много добър.
	— Обзалагам се, че щеше да станеш велик — отвърна Джеймисън с разтреперан глас.
	Декър гледаше разочаровано книгата, сякаш тя не бе оправдала очакванията му.
	— Благодаря ти, Джоуи — каза той. — Може да се върна и да ти прочета оставащите страници.
	— Може и аз да дойда — предложи импулсивно Джеймисън. Думите й като че ли изненадаха и самата нея.
	— Ще се радвам — каза Джоуи. — Благодаря. Може да се засечете с Ан.
	— Може — каза Декър.
	— Навремето работех като доброволка — каза Джеймисън. — Може би ще намеря време и ще дойда тук. Какво ще кажеш, Джоуи?
	— Ще се радвам — повтори момчето, но усмивката му помръкна, а заедно с нея сякаш се стопи цялата му енергия. То затвори очи и дишането му стана по-дълбоко.
	— Това е тъжно… повече от тъжно — прошепна Джеймисън. — Никого ли си няма това дете?
	— Не. Едно семейство се канело да го осинови, но се отказало, когато научило за болестта.
	— Какво се опитваш да докажеш с тази книга?
	— Опитвам се да си обясня нещо. Всъщност сигурен съм в догадката си, но тя ще покаже, че всички останали са грешили.
	Декър тъкмо се канеше да върне книгата на мястото й, когато Джоуи отвори очи и извърна глава към него.
	— Странно — каза момчето.
	— Кое? — попита веднага Декър.
	— Събудих се през нощта и те видях с книгата.
	Декър погледна първо книгата, после момчето.
	— Така ли? И какво му е странното?
	— Ами… и преди съм се будил нощем… два пъти и тогава видях и него да държи книгата. Стори ми се странно. Все пак той не ми чете. И двата пъти излезе с нея. Но събудех ли се на сутринта, я намирах на лавицата. И двата пъти.
	— Кой беше той? — попита Декър с необичайно напрегнат глас. — Кой вземаше книгата?
	— Онзи с очилата. Мисля, че се казва… — Джоуи замълча за момент. — Гледал ли си онзи филм за чипоносковците?
	— Имаш предвид… — започна Джеймисън.
	Декър вече й бе обърнал гръб и излизаше от стаята.
	— Алвин — довърши Джеймисън, преди да хукне след Декър.


>	55

	Декър сновеше около входа на хосписа и се ядосваше на себе си. Богарт разговаряше с един полицай на паркинга отпред. Ченгето забърза нанякъде, а Богарт отиде при Декър. Новините не бяха добри.
	Алвин Дженкинс беше изчезнал.
	Вместо да отиде на вечерна визитация, той бе напуснал хосписа в мига, в който бе излязъл от кабинета си. Декър незабавно позвъни на Богарт. Федералните агенти претърсваха сградата няколко часа, но не откриха нищо полезно.
	— Издадохме заповед за задържането му — заяви Богарт. — Изпратихме екип в апартамента му. Или по-точно, на адреса, който е посочил в служебното си досие.
	— Обзалагам се, че Дженкинс е решил да задейства плана си за бягство веднага щом започнахме да задаваме въпроси. Сигурно има половин дузина паспорти, които ще издържат на всякаква проверка. По дяволите, може вече да лети с частен самолет към страната, от която е дошъл. — Декър изпъшка и доби нещастно изражение. — Бях прекалено бавен, Рос. Изпуснах момента.
	— Не разбирам как изобщо ти хрумна, че това място може да има нещо общо със случая?
	— Бъркшър никога не би си губила времето да идва тук, ако това не е обслужвало някаква цел. — Декър вдигна книгата. — Твоите хора от лабораторията трябва да я проверят. В нея има нещо, което е било важно и за Бъркшър, и за Дженкинс. Изненадан съм, че той не се е опитал да я вземе, преди да избяга.
	— Непременно ще го направим. — Богарт прибра книгата в найлонов плик за улики, който извади от джоба на палтото си. — „Хари Потър“? Какво очакваш да открием?
	— Вероятно кодирано съобщение, което използва за шифър текст от книгата.
	— В такъв случай Алвин Дженкинс е работил с Ан Бъркшър. Смяташ ли, че той те е нападнал и е взел онази флашка?
	Декър сви рамене.
	— Знам, че външният вид понякога лъже, но Дженкинс не ми прилича на човек, който може да стреля със снайперска пушка. Освен това е дребен и наближава шейсетте. Онзи, който ме нападна, беше много по-млад и много по-едър. Не е лесно човек да ме повали на земята.
	— Това означава, че има още някой…
	— Ако сме изправени срещу цяла шпионска мрежа, тя може да обхваща доста хора. Биха могли да повикат и подкрепления от страната, за която работят… Знаем, че навремето Бъркшър е работила за Съветския съюз, което означава, че списъкът със заподозрените страни е сравнително кратък.
	— Ще се поровим в миналото на Дженкинс. Трябва да са го проверили, преди да го назначат тук.
	Декър се взираше в мрака, потънал в мислите си.
	— Нещо друго ли те притеснява? — попита Богарт.
	— Тази жена е чела книга на умиращо дете, за да предава откраднати секретни данни — каза Декър.
	— Да, и аз си помислих, че това е кощунство — каза Богарт. — Винаги съм искал деца. Е, не се получи. Скоро ще съм разведен, но продължавам да мисля за това.
	Декър го погледна.
	— Можеш да се ожениш отново и да имаш деца, Рос.
	— Тази работа е за по-млади от мен. Наближавам петдесет.
	Декър сви рамене.
	— Казвам само, че не бива да изключваш възможността. Но какво ли знам аз? Преди имах дете, сега нямам.
	— И досега щеше да го имаш, ако светът не беше толкова извратен.
	— Да, но нея вече я няма и не мога да променя този факт. Защо да мечтая за нещо, което не мога да имам?
	Богарт се почувства неловко.
	— Къде е Алекс? — попита той.
	— Мисля, че още е при Джоуи Скот. Появата на полицаите събуди пациентите и дори разтревожи някои от тях. Алекс го успокоява.
	— И това момченце си няма никого?
	— Очевидно. Не знам колко още му остава, едва ли е много. От такива истории ти идва да опреш пистолет в главата си и да натиснеш спусъка. — Той погледна Богарт и добави: — Както направи Уолтър Дабни.
	— Той е направил своя избор, Еймъс. Всеки сам избира.
	— Така е, но понякога ти се струва, че каквото и да избереш, все ще е гадно.
	— Ще занеса книгата в лабораторията — каза Богарт и се запъти към колата си.
	Декър го изчака да потегли, влезе в хосписа и тръгна към стаята на Джоуи Скот. Джеймисън седеше на ръба на леглото и вдигна поглед, когато Декър се появи на прага.
	— Току-що заспа — прошепна тя, стана и излезе в коридора.
	— Богарт отнесе книгата в лабораторията.
	— Някаква следа от Дженкинс?
	Декър поклати глава, а тя погледна към леглото.
	— Можеш ли да си представиш нещо по-безсърдечно от това, което са направили тези хора? Използвали са като прикритие умиращо дете.
	— Това едва ли е най-безсърдечното нещо, на което са способни някои — отвърна Декър, — но, да, съгласен съм, че е ужасно.
	— Не мога да повярвам, че го казвам, но може би Дабни е извършил добро дело, като е застрелял Бъркшър.
	— Мнозина ще се съгласят с готовност. Но това не означава, че е постъпил правилно.
	— Знам. Просто търся отдушник. Каква е следващата ни стъпка? — попита тя.
	— Може пък полицията да хване Дженкинс и той да проговори. Или пък да открие нещо в апартамента му. Но едва ли, ако начинът му на живот наподобява този на Ан Бъркшър. Виж, в книгата може да има нещо, което да ни даде повече информация.
	— Какво става с Натали?
	— Ангажирана е със сключването на споразумение. Може колегите да измъкнат още нещо от нея.
	— Не, имам предвид дали семейството й знае какво е направила.
	Декър се изненада от въпроса й.
	— Мисля, че не. Богарт не спомена да е говорил с тях. Бюрото не обича да разгласява подобна информация.
	— Жал ми е за това семейство. Изгубиха съпруг и баща, а сега и една от сестрите може да влезе в затвора.
	— Както Богарт спомена по-рано, всеки прави своя избор.
	— Смяташ ли, че Натали може да е споделила нещо със сестрите си?
	— Нямам представа. Но все пак тя живее извън страната. Вероятно не се виждат много често.
	— Питам се защо ли е заминала за Франция.
	— Доста хора решават да живеят в чужбина.
	— Да, но семейството ми се струва доста сплотено. Останалите три сестри живеят тук.
	— Може пък Натали да не е била толкова близка с останалите.
	— Предполагам.
	Декър я погледна и каза:
	— Благодаря.
	— За какво?
	— Че ми напомни да спра да приемам за даденост информация, което не е потвърдена.
	Декър тръгна по коридора. Преди да го последва, Джеймисън се върна до леглото, наведе се и целуна по челото спящото момче.
	После забърза след Декър.


>	56

	Върнаха се в апартамента призори и след няколко часа сън пак бяха на крак. Декър бе станал първи и бе направил кафе. Стоеше до прозореца с чаша в ръка, зареял поглед навън. Продължаваше да вали пороен дъжд.
	— Някакви новини от Браун? — попита Джеймисън още от вратата.
	Той поклати глава.
	— Не. Защо?
	— Просто се чудех.
	Декър се обърна и я погледна.
	— Защо, Алекс? Знам, че не ти е любимка.
	— Снощи си поговорихме. Всъщност говорих предимно аз.
	— И какво й каза?
	— Бях пределно откровена.
	— За какво?
	— За всичко.
	Декър изсумтя.
	— В такъв случай съм искрено учуден, че не те е застреляла.
	— Аз също имам пистолет.
	— Тя не е лош човек, Алекс.
	— Но не е и особено добър. Освен това се издъни с информацията за Натали. Голям пропуск.
	— Когато бяхме в Бърлингтън, ти подозираше, че съм избил собственото си семейство.
	Джеймисън помръкна.
	— Тогава бях журналистка. Не биваше да изключвам нито една възможност.
	— И никога не си допускала грешки?
	— Разбира се, че съм. Всички грешим.
	— Аз също, особено в това разследване. Но ти не ми се нахвърляш с обвинения.
	— Защото си ги признаваш. Освен това постигна голям напредък. Не съм видяла Браун да прави нито едното, нито другото.
	— Добре, ще ти изредя някои неща, които говорят в нейна полза. На паркинга ме спаси от сигурна смърт. Ако не беше Браун, в момента ти щеше да живееш сама. Тя ми разкри много повече информация за разследването им, отколкото е допустимо. Когато отидох в АВР, беше очевидно, че колегите й са бесни. Останах с впечатлението, че това може да й коства кариерата. Но тя го направи, защото иска да разкрие истината. Спала е с Мелвин? Какво толкова? Тази жена работи по петнайсет часа на ден и не знае в коя страна по света ще се озове следващата седмица. Да, има пари, но няма никого до себе си. Родителите й са починали, няма братя и сестри. Вероятно се чувства много самотна. Също като Мелвин. Двамата са се намерили… макар и само за една нощ. Радвам се за тях.
	— Това, което каза, е вярно, но не разбирам защо се чувстваш длъжен да я защитаваш за всичко.
	— Истината е, че имаме нужда от нея, за да стигнем до дъното на тази история. Не е задължително да я харесваш, Алекс. Достатъчно е само да работиш с нея.
	— Няма да е лесно след последната ни среща. За нея ще е дори по-трудно да работим заедно, отколкото за мен. Не й спестих нищо, Декър.
	— Може да не е толкова докачлива, колкото си мислиш.
	— Предполагам, че скоро ще разберем.
	Телефонът на Декър изпиука и той погледна дисплея.
	— Съвсем скоро. Тя току-що ми изпрати съобщение. Иска да се видим.
	Джеймисън остави кафето си.
	— Къде?
	— Чака ни отпред на паркинга.


	Минута по-късно Декър и Джеймисън вече крачеха към лъскавото беемве.
	— Хубава кола — отбеляза Джеймисън.
	— Да, защото има много повече пространство за краката ми, отколкото в твоята.
	— Ако искаш да бъда любезна, се дръж прилично. И седни отпред.
	Двамата се качиха в колата и закопчаха коланите.
	— Съжалявам, че се обадих в последния момент — каза Браун.
	— Чу ли за снощи?
	— Да. Страхотен пробив. Обявихме този Дженкинс за издирване. Но за да изчезне толкова бързо, трябва да е имал предварително разработен план за бягство.
	— Същото казах и на Богарт.
	— Какво очакваш да открием в книгата? — попита Джеймисън от задната седалка.
	— Звучи старомодно, но шифрите, които използват текстове от книги, изживяват истински ренесанс и това не е случайно. Едно печатно произведение не може да бъде хакнато. А това е достатъчно, за да оправдае завръщането на хартията и печатарското мастило в шпионския свят. Сигурна съм, че ФБР ще провери книгата за всички обичайни кодиращи техники.
	Браун включи на скорост и потегли.
	— Къде отиваме? — попита Декър.
	Браун се извърна и го погледна, преди да отговори:
	— Имаме още едно убийство.
	— Какво? — възкликна Джеймисън.
	— Кой? — попита рязко Декър.
	— Свързано е със семейство Дабни.
	— Ели? Някоя от дъщерите? — попита смаяна Джеймисън.
	— Не. Домашната помощница. Сесилия Рандал.


>	57

	Намираха се в югоизточната част на Вашингтон, пред редица от осем залепени една до друга порутени къщи, чиято обща площ бе по-малка от дома на Дабни в китното предградие Маклийн.
	Полицията вече бе пристигнала и оградила една от тези къщи с жълта лента, която се полюшваше на вятъра.
	— Как разбра толкова бързо? — попита Декър, докато се взираше във входната врата.
	От съседните къщи бяха наизлезли хора, които наблюдаваха озадачено работата на полицията.
	— Имам приятелка в градското полицейско управление — отвърна Браун. — Тя знае, че разследваме случая с Дабни. Когато постъпило обаждането и разбрала къде е работила жертвата, веднага се свърза с мен. Аз на свой ред позвъних на Богарт. Той трябва да пристигне всеки момент.
	Изкараха навън носилка с труп в черен найлонов чувал.
	— Какво се знае засега? — попита Джеймисън. — Ясно ли е как е убита?
	— Полицията не дава никаква информация. Едва ли ще споделят каквото и да било, преди да пристигнат вашите хора. Военното разузнаване не се ползва със същата тежест пред полицията като ФБР.
	— Ето ги, идват — каза Декър, когато наблизо спря кола, от която изскочиха Богарт и Милиган.
	Браун обясни ситуацията с няколко изречения и двамата агенти се отправиха към полицая, който бе поел случая. Показаха му значките си. Езикът на тялото на полицая мигом се промени. Той извади бележник от джоба си и започна да говори.
	Пет минути по-късно Богарт и Милиган се върнаха при Декър и останалите.
	— И така, става въпрос за малокалибрен куршум в тила — съобщи Богарт. — Вероятно работа на професионалист. Мъртва е от около шест часа, което означава, че е убита към два след полунощ. До този момент не са открили някой, който да е видял или чул нещо.
	— Следи от влизане с взлом? — попита Декър.
	— Още проверяват. Засега не са намерили следи, но това не е окончателно.
	— Може би сама е пуснала убиеца вътре — каза Браун.
	— Кого би приела в дома си посред нощ?
	— Само човек, когото е познавала добре — отвърна Декър.
	— Това може да няма връзка с нашия случай — заяви Милиган и се огледа. — Кварталът не е от най-безопасните.
	— Ако е било убийство при обир, би трябвало да си личи по нещо — каза Декър. — Разхвърляно ли е?
	— На пръв поглед не, но полицаите продължават огледа.
	— Или пък са я убили, защото е знаела нещо по случая — предположи Декър.
	— Какво би могла да знае? — зачуди се на глас Джеймисън.
	— Работила е за семейство Дабни — отговори Браун. — Виждала ги е всеки ден. Може да е чула или видяла нещо.
	— Защо обаче са я убили сега? — попита Декър. — Не разследваме случая от вчера, а до този момент нищо не й се е случило. Защо сега?
	— Искаш да кажеш, че нещо се е променило? — каза Богарт.
	— Не изключвам подобна възможност. Семейство Дабни уведомено ли е?
	— Съмнявам се — отвърна Богарт.
	— Ще трябва да им кажем. И да се уверим, че имат алиби.
	— Подозираш, че някоя от дъщерите или дори майката може да е дошла тук посред нощ и да я е застреляла? — попита Милиган скептично.
	— Знам, че една от дъщерите е замесила баща си в шпионска история, която завърши с убийство и самоубийство — каза Декър. — Затова мисля, че когато става въпрос за това семейство, не бива да изключваме нито една възможност.
	Милиган не изглеждаше убеден в думите му, но като че ли се замисли.
	— Двамата с Тод ще останем тук, за да научим каквото можем — заяви Богарт. — Защо вие не разговаряте със семейство Дабни?
	— Става — отвърна Декър. — Смяташ ли, че мога да вляза в къщата за една минута?
	Миг по-късно той последва Богарт и Милиган, за да разговаря с полицаите от отдел „Убийства“, които тъкмо излизаха от дома на жертвата. Браун и Джеймисън останаха сами и се спогледаха.
	— Относно разговора ни… — започна Джеймисън.
	— Беше права за някои неща, но за други — не. Ще те оставя сама да разбереш за кои — каза Браун.
	С това тя сложи край на разговора.


	— Сиси е мъртва?
	Ели Дабни ги гледаше изумено, сякаш Декър, Браун и Джеймисън, които седяха срещу нея в библиотеката, бяха извънземни.
	— Била е убита — поясни Декър. — Застреляна в главата. Прилича на работа на професионалист. Сещате ли се за нещо, което да ни помогне?
	— Трудно ми да е осмисля това, което ми казвате — отвърна вцепенената Ели Дабни. — Аз… аз мислех, че е тук. Предполагах, че е дошла на работа, както обикновено.
	Джулс, Аманда и Саманта стояха до майка си по халати. И трите изглеждаха разстроени. Саманта плачеше тихо, докато Аманда бе облегнала глава на рамото на Джулс. Като че ли само най-голямата сестра се владееше. Погледът й, насочен към Декър, бе изпълнен с решимост.
	— В опасност ли сме? — попита тя.
	Декър я погледна.
	— Възможно е. Можем да оставим един агент пред дома ви.
	— Искам да попитам още нещо — продължи Джулс. — Къде е Натали?
	— Във Франция — отвърна майка й. — Замина още вчера.
	Джулс не отместваше поглед от Декър.
	— Не е във Франция. Корбет ми изпрати съобщение снощи. Изобщо не се е качила на самолета. Позвънила му и го уведомила, че има промяна в плана.
	— Каква промяна в плана? — възкликна Ели Дабни. — Какво става? Къде е сестра ти?
	— И аз това питам — отвърна Джулс. — Защото Натали е съобщила на Корбет, че се сблъскала с „юридически проблеми“, когато напускала страната.
	— Аз съм служител на военното разузнаване — обади се Браун. — Ние разследвахме съпруга ви по подозрение в шпионаж и опасенията ни се потвърдиха…
	— Но татко е помагал на онзи глупак, мъжа на Натали — възрази Джулс.
	— Не, баща ви не е знаел, но всъщност е помагал на Натали. Тя е натрупала дългове от хазарт, не той. Тя е замесила баща ви в тази история, за да покрие нейните дългове.
	— Не може да бъде! — възкликна Джулс. — Имате ли някакви доказателства?
	— Разполагаме с категорични доказателства — видеозаписи плюс самопризнанията на сестра ви. Тя вече сътрудничи на разследването в замяна на снизходителност от страна на прокуратурата.
	Ели едва не се свлече от стола си. Джулс я подхвана и извика:
	— Какво, по дяволите, си въобразявате, като й сервирате това без предупреждение?
	— Отговарях на вашия въпрос — отвърна Браун. — Трябва да знаете, че полицията ще ви разпита във връзка със смъртта на Сесилия Рандал. Ще се интересува дали знаете нещо по въпроса.
	— Откъде можем да знаем? — попита Джулс.
	— Ще ви попитат и дали разполагате с алиби за времето на убийството.
	— Нали не смятате, че имаме нещо общо със смъртта на Сиси? — попита Ели. — Тя… тя беше част от семейството. Отгледа момичетата от съвсем малки, за бога!
	— Въпреки това полицаите ще ви питат къде сте били — отвърна Декър. — Това е стандартна процедура.
	— Кога е била убита? — попита Джулс.
	— През нощта. Около два или там някъде.
	— Всички си бяхме у дома. Спяхме — отвърна Джулс.
	— И всяка от вас може да потвърди, че останалите са били тук? — попита Браун.
	— Легнах си към единайсет — обясни Ели. — Чух Джулс и Саманта да се качват горе към полунощ. Четях книга и ги чух да разговарят…
	— А аз отворих вратата и пожелах „лека нощ“ на мама — добави Джулс.
	— Аз също — присъедини се Саманта. — Двете с Джулс спим в една стая. Имам си собствена, но… не исках да оставам сама. Легнах си към един, но после слязох долу, за да си взема очилата, и проверих как е мама. Спеше дълбоко. Джулс също, когато се върнах в стаята.
	— Ясно е какво сте правили вие трите — каза Браун и се обърна към Аманда: — А вие?
	Аманда седна рязко в едно кресло.
	— Аз… аз си легнах преди другите. Не се чувствах добре. Заспах и се събудих преди час.
	— Разговаряхте ли с някого? — Браун погледна останалите. — Някоя от вас провери ли как е тя снощи?
	— О, я стига! — извика Джулс. — Погледнете я само! Та тя има само една ръка! Наистина ли смятате, че може да стреля с пистолет? Освен това за последните десет години е виждала Сиси… колко? Може би едва няколко пъти. Защо й е да я убива, по дяволите? Защо, която и да било от нас би убила Сиси?
	— Не казваме, че вие сте извършителите. Правим ви услуга, защото, когато полицаите пристигнат, вече ще имате отговори.
	Джулс се сепна, седна до Аманда и я прегърна през рамо.
	— Къде е Натали? — попита Ели.
	— В момента е във ФБР.
	— Тя… тя ще влезе ли в затвора?
	— Не знам подробности — призна Браун, — но мога да ви уверя, че обвиненията срещу нея са много сериозни. Не бих се учудила, ако прекара известно време зад решетките.
	— О, господи! — възкликна Саманта.
	Аманда избухна в сълзи.
	— Какво става, по дяволите? Семейството ни се разпада пред очите ни!
	Джулс погледна Браун.
	— Не сме убили Сиси. И не знаем нищо за това, което е направила или не е направила Нат. Още не разбирам защо татко се е самоубил. Аз… аз… — Тя свали ръката си от рамото на Аманда и зарови лице в шепи.
	— Имате ли нещо против да ни оставите за малко? — попита Ели с треперещ глас. — Ние… ние трябва да останем насаме за известно време.
	Декър, Браун и Джеймисън станаха. Декър каза:
	— Ще разрешим този случай, госпожо Дабни. По един или друг начин.
	— Но това няма да ни върне Уолт или Сиси. Нито пък ще промени случилото се с Нат.
	— Да, госпожо, така е.
	Тримата излязоха и оставиха съсипаното семейство Дабни в библиотеката.
	Навън Браун се обърна към Декър.
	— Какво мислиш?
	— Нещо не е наред, но не мога да разбера какво точно.


>	58

	— Ще ми обясниш ли какво имаше предвид? — попита Джеймисън, когато тя и Браун останаха сами.
	Декър бе слязъл от беемвето и се бе запътил към вашингтонския офис на ФБР. Джеймисън бе останала на задната седалка. Когато той се обърна, тя му махна. Миг по-късно бе влязъл в сградата.
	Браун я погледна в огледалото.
	— Мисля, че бях съвсем ясна.
	— Ясна като мъгла. Каза, че съм права за едно, а за друго — не. Не разбрах за кое по-точно?
	— Сега ли държиш да го обсъдим?
	— Можем да продължим да го отлагаме, но тогава ще натрупаме такава неприязън, че каквото и да каже някоя от нас, то няма да има значение за другата.
	Браун изключи двигателя, разкопча предпазния си колан и се извърна назад.
	— Беше права, че съм се издънила. Но сгреши, че не ми пука за нищо и никого. Напротив, интересува ме какво мисли Декър за мен. Интересува ме Мелвин, макар да го познавам съвсем отскоро. Чувствам се добре в неговата компания. Двамата разговаряхме дълго за теб и Декър. Той има невероятно високо мнение за вас. Никога не бих го наранила и знам, че и той не би го направил. Просто не е такъв човек. Повярвай ми, имала съм връзка с безсърдечни мъже.
	— Аз също — каза Джеймисън. — Виж, бях прекалено груба… не бях справедлива…
	— Свикнала съм. Животът и бездруго не е справедлив. Баща ми беше добър човек и страхотен войник. Извърши истински чудеса в АВР. Не се опита да ме разубеди, когато постъпвах в армията, но и не ме окуражи. А когато му казах, че постъпвам в АВР, той отвърна само: „Сигурна ли, че го искаш? Защото според мен е време да се омъжиш“. Скъсах си задника, за да постъпя в същата агенция като него, а той ми каза само това!
	— Обзалагам се, че те е заболяло.
	Браун сви рамене.
	— Днес положението на жените е по-добро, разбира се, но е далече от идеалното. Повечето мъже, с които се срещам, или се плашат, като разберат с какво се занимавам, или се опитват да ми докажат, че са мъжкари и са нещо повече от мен. А това означава, че не стигаме до втора среща. А в работата колегите ми се чудят какво правя там, защо заемам място, на което би трябвало да е някой мъж.
	— И при мен е същото — призна Джеймисън. — По цял ден съм заобиколена от мъже. Да не забравяме и Декър.
	— И той е мъж като другите.
	— Не, не съвсем. Той е… той е Декър.
	Браун се засмя.
	— Да, разбирам какво имаш предвид. Мелвин също е различен. Той е специален, Алекс. Изобщо не се почувства застрашен от мен. Чувства се достатъчно добре в собствената си кожа, за да не ме ревнува от работата ми.
	— Съгласна съм, че Мелвин е много специален. И заслужава специален човек до себе си. Може това да си ти.
	Браун остана изненадана от думите й и каза:
	— Благодаря ти. Това означава много за мен.
	— Всичко наред ли е между нас? — попита Джеймисън.
	— Дотолкова, доколкото може да бъде — отвърна Браун. — Разбрах какво се е случило. Спасила си живота на Декър.
	Джеймисън сведе поглед към кръста си, където носеше кобура с пистолета.
	— Не е лесно, Алекс — каза Браун. — И никога не става по-лесно.
	— Това ме промени, Харпър. Никога няма да бъда същата. Аз убих човек.
	— Не си се променила. Променила се е само малка част от теб. Има голяма разлика.
	— Но може ли човек да продължиш напред след такова нещо?
	— Ти ще продължиш напред, Алекс. Не казвам, че е лесно, защото не е. Но ще се получи.
	Джеймисън се усмихна признателно, излезе от колата и тръгна към офиса на ФБР. Декър я чакаше във фоайето. Огледа я изпитателно.
	— Не виждам следи от нокти. Това е добре. Някакви скрити рани?
	— Поговорихме си и се разбрахме. Вече имам друго мнение за нея.
	— Радвам се да го чуя.
	— Стана въпрос и за теб.
	— Така ли?
	— Стигнахме до извода, че ти си като нас… момичетата.
	Декър смръщи лице и каза:
	— Ще се престоря, че не съм го чул.
	Минаха през охраната и взеха асансьора. Декър бе позвънил на Богарт предварително и той ги посрещна още в коридора.
	— Имаме резултат — обяви той и ги въведе в една заседателна зала.
	Там ги очакваше Милиган с компютър пред себе си.
	Богарт угаси осветлението и кимна на Милиган, който натисна няколко клавиша и екранът в срещуположния край на стаята оживя.
	— „Хари Потър и затворникът от Азкабан“ — обяви Богарт. — Открихме някои неща, които според мен Роулинг не е включила в книгата.
	Тримата седнаха и Богарт каза:
	— Давай, Тод.
	Милиган въведе още няколко команди и на екрана се появи страница от книгата.
	— Не виждам нищо — заяви Джеймисън.
	— Изчакай малко.
	Милиган натисна няколко клавиша и изведнъж различни букви от книгата започнаха да трептят.
	— Те флуоресцират! — възкликна Джеймисън.
	— Да. Опитахме няколко източника на интерактивна светлина, докато открием нужния.
	— Но цветовете са различни — продължи Джеймисън. — Буквите са с различни цветове.
	— Смятаме, че имаме обяснение. Ако са използвали книгата продължително време, би трябвало да са изпращали множество различни съобщения. Различните цветове са начин получателят да разбере това. Синьото, което виждате, маркира едно съобщение. Червеното — друго. Не знаем кое е първото и кое е второто, но сме убедени, че това е системата.
	— А какво гласят съобщенията? — попита Декър.
	— Не е толкова лесно. Буквите не съответстват на нито един код, с който сме се сблъсквали до момента. Нашите дешифровчици не успяха да го разбият и се обърнаха за помощ към АНС и АВР. Може да отнеме известно време, но за момента поне знаем как са си предавали кодирани съобщения.
	— Бъркшър и Дженкинс — уточни Декър.
	— Точно така. Тя е получавала секретна информация, която е кодирала, а той е използвал специална светлина, за да прочете буквите, да ги препише и да ги дешифрира. После е предавал информацията нататък по веригата.
	— Доста умно решение… да използват хосписа по този начин — отбеляза Декър.
	— Искаш да кажеш _жестоко_ — поправи го Джеймисън.
	— По този начин Бъркшър и Дженкинс не са влизали в пряк контакт — каза Богарт. — Изпращали са си съобщения чрез книгата.
	— Смяташ ли, че са използвали този метод, за да предават информацията, която Дабни е откраднал?
	— Не съм сигурен, но ми се струва доста вероятно.
	— И въпреки това Дабни е убил Бъркшър. Защо?
	— Още не сме успели да докажем, че двамата са се познавали — обади се Декър.
	— Може да са се срещали на някое тайно място. В къщата в гората например — предположи Джеймисън.
	— Добре, да речем че той е продавал секретна информация на Бъркшър — каза Декър. — Въобразявал си е, че тя струва десет милиона, но сумата всъщност е много по-малка. Така и не е видял трансфера на парите. Знаел е, че плащането е извършено, тъй като дъщеря му и семейството й са останали невредими. После е започнал да изпитва угризения, затова е убил Бъркшър и се е самоубил. Но защо на улицата, пред очите на толкова хора? И защо Бъркшър се е съгласила да се срещнат пред Хувър Билдинг? Това вероятно е последното място, на което би искала да бъде. Не е ли заподозряла, че нещо не е наред?
	— Най-вероятно — обади се Богарт. — Но нали Дабни наскоро е сключил сделка с нея, нищо чудно да е решила, че иска да сключи още една.
	— Шпионка, която използва книга в хоспис, за да избегне срещата лице в лице с шпионин, с когото е работела в продължение на години, решава да отиде на лична среща с човек, изпълнил една-единствена поръчка? И за място на срещата избират улицата пред централата на онази агенция, която лови чужди агенти? — Декър погледна Богарт и възкликна: — Виждаш ли някаква логика в това?
	— Не много — призна Богарт. — Но все пак се е случило.
	— А може би не — отвърна Декър.


>	59

	— Сиси е мъртва?
	Декър седеше срещу Натали.
	На най-малката от сестрите Дабни вече бе повдигнато официално обвинение. Тя бе получила адвокатска защита, но бе останала в ареста, тъй като прокуратурата смяташе, че има опасност да се укрие. Поради секретния характер на делото единственото съдебно заседание се бе провело в кабинета на съдията.
	Натали сякаш бе остаряла с десетина години от последната им среща на летище „Дълес“.
	Декър кимна. Бе поискал да говори с нея насаме. Останалите го очакваха в съседно помещение.
	— Всъщност била е екзекутирана.
	— Кой би постъпил така с нея? Тя беше нашата домашна помощница.
	— Откакто сте били съвсем малки?
	— Да, Сиси работеше у нас, откакто се помня.
	— Е, някой все пак я е убил.
	— Но защо смятате, че убийството й има нещо общо с нашето семейство?
	— Не твърдя, че има, но и не бива да изключвам подобна възможност. Трябва да признаете, че вероятността това да е случайно съвпадение е твърде малка.
	Натали кимна.
	— Предполагам, че сте прав. Майка ми и сестрите ми знаят ли?
	— Да. Беше голям шок за тях.
	— Мама ни отгледа, но Сиси винаги е била край нас. Мама много я обичаше. Татко пътуваше постоянно, не знам какво щеше да прави тя без Сиси.
	— Сигурен съм, че е било точно така. Извадили сте късмет с нея.
	— Защо пожелахте да се видим?
	— Сключихте ли споразумение с прокуратурата?
	— Мисля, че още работят по него. — Устните й потрепериха. — Адвокатът ми смята, че ще се наложи да лежа известно време в затвора. — Тя вдигна поглед към Декър. — Докато съм там, няма да мога да виждам дъщеря си, нали?
	— Говорихте ли със съпруга си?
	— Обеща да дойдат тук с Таша. — Натали избърса сълзите си. — Наговорих куп глупости по негов адрес. Всъщност Корбет е много свестен. Забърках се в тази каша само по моя вина. Пристрастена съм към хазарта и не знам кога да спра. Той се опитваше да ми помогне, но това е болестно състояние.
	— Признаването на проблема е първата крачка към решаването му.
	— Така е — съгласи се унило тя. — Предполагам, че семейството ми е наясно с моето положение.
	— Съобщихме им част от истината. Много се тревожат за вас.
	— Мога ли да ги видя в някакъв момент?
	— Не виждам защо не.
	— Провалих си живота, нали?
	— Не сте първата, няма да бъдете и последната. — Декър се приведе напред и продължи: — Ако обаче ни помогнете, ще помогнете и на себе си.
	— Но аз ви казах всичко, което знам.
	— Възможно е да знаете неща, за които дори не подозирате.
	— Не разбирам. Какви например?
	— Когато хората, от които бяхте взели пари, получиха реалната сума, вие позвънихте ли на баща си? Уведомихте ли го за това?
	— Разбира се.
	— Той е смятал, че става въпрос за десет милиона, нали?
	Тя кимна.
	— Така му казах, защото така ми бяха наредили.
	— А те са го направили, защото не са искали да му оставят друг избор, освен да им продаде секретната информация. Това е бил единственият начин да намери такава сума за толкова кратък срок.
	— Агент Декър, какво щеше да се случи, ако той беше отказал да ми помогне? Какво щяха да направят?
	— Предполагам, че са имали резервен план как да манипулират баща ви.
	— А дълговете от хазарт?
	— Ситуацията щеше да се развие неблагоприятно за вас. Но те очевидно са преценили правилно как ще постъпи баща ви. Знаели са, че няма да ви откаже.
	— Това ме кара да се чувствам още по-зле. Аз съм виновна за смъртта на татко. А той винаги е правил всичко за мен.
	Натали опря глава в масата и захлипа тихо.
	— Когато позвънихте на баща си, за да му съобщите, че парите са платени и вие сте в безопасност, той какво ви каза?
	Тя вдигна бавно глава.
	— Каза, че изпитва облекчение, но настоя да потърся помощ. Заяви, че ако се налага, ще се качи на самолета и ще ме доведе у дома, за да е сигурен, че ще получа адекватно лечение.
	— Не спомена ли как се е сдобил с парите?
	— Не.
	— А вие не заподозряхте ли нещо нередно?
	— Не знаех с какви точно средства разполагат родителите ми — отвърна бавно Натали, — но не очаквах да са спестили подобна сума. Предположих, че са ипотекирали къщата.
	— Мина ли ви през ума, че баща ви може да е продавал секретна информация?
	— Няма да ви лъжа. Няма да се преструвам, че не ми е минало през ума. Но макар да не ставаше въпрос за десет милиона, хората, на които дължах пари, щяха да ме убият. Изобщо не се съмнявах в това.
	— Аз също не се съмнявам. Познавам хора, които са готови да прережат гърлото на някого заради едно хапче оксиконтин. Баща ви каза ли нещо друго? Освен онази забележка: „Мислиш си, че познаваш някого, а после се оказва, че изобщо не го познаваш. Но тогава вече е прекалено късно“.
	Тя се облегна назад и избърса сълзите си с ръкави.
	— Не ви казах всичко. За последен път разговарях с него два дни преди да застреля онази жена.
	Декър се приведе напред.
	— Защо не ни казахте по-рано?
	— Бях в шок. Не можех да повярвам, че съм причинила това на собствения си баща. Бях ужасена от възможността истината да излезе на бял свят. И тя, разбира се, излезе.
	— Той ли ви позвъни?
	— Да.
	— Какво ви каза?
	— Звучеше толкова… тъжно. Толкова отчаяно. А татко беше най-големият оптимист, когото някога съм срещала. Предположих, че причината е болестта му. Знаеше, че няма да се пребори с нея. А подобна новина би довела до депресия всекиго, нали?
	— Така е. Какво друго? — настоя Декър.
	— Каза ми, че каквото и да се случи, трябва да запомня семейството ни такова, каквото е било преди. В щастливите времена. Когато всички бяхме малки. Преди… преди да ни се случат всички тези гадости.
	— А вие какво му отговорихте?
	— Опитах се да го ободря. Но той просто не ме слушаше. Отвърна, че когато човек осъзнае, че наближава краят му, започва да вижда света около себе си с неподозирана яснота.
	— _Яснота?_ Какво ли е имал предвид?
	— Нямам представа. Опитах се да го попитам, но той продължаваше да не ме слуша. Реших, че болестта започва да му се отразява…
	— Какво друго?
	Натали сподави поредното си хлипане.
	— Беше толкова глупаво. Попита ме дали помня как всички заедно отидохме в Дисни Уърлд. Качих се на едно влакче и получих тежък пристъп на астма. Наложи се да повикат линейка, която да ме отведе в болница. Мама беше прекалено разстроена, затова остана със сестрите ми, докато татко се качи в линейката с мен. Аз бях много уплашена, но той запази самообладание и започна да ме успокоява. Татко винаги е бил толкова силен, толкова спокоен, независимо от обстоятелствата. Спомнях си този момент много добре. В продължение на цяла година след това сънувах кошмари. Наистина смятах, че ще умра, защото не можех да дишам. Нямах представа защо се е сетил за това. Когато го попитах, той отвърна: „Когато нещо се обърка, спомни си кой е бил неизменно до теб. Не забравяй, че винаги съм се опитвал да постъпя правилно. Винаги. Каквото и да става“.
	— Защо според вас го е казал?
	— Татко умираше. Нямах представа, че два дни по-късно ще застреля някого и ще се самоубие. Реших, че иска да го запомня с добро. Но не беше необходимо да ми го казва.
	— Сега, след като знаете какво е направил, как бихте изтълкували думите му по телефона?
	Натали погледна Декър с любопитство. Очите й бяха зачервени от плач.
	— Аз… не съм мислила за това. Смятате ли, че то променя нещо?
	— Мисля, че променя всичко — отвърна Декър.


>	60

	Декър седеше на пейката заедно с Мелвин Марс.
	Намираха се на стадиона на една гимназия във Вашингтон и наблюдаваха тренировката на футболния отбор.
	— С всяка изминала година хлапетата стават все по-едри — отбеляза Марс. — Това прилича на колежански отбор.
	Декър кимна.
	— Тренират като професионалисти — каза той. — В наши дни всички искат да попаднат в НФЛ.
	— Мисля, че повече от тях ще се задоволят да си осигурят спортна стипендия за колежа — отвърна Марс.
	— Може би си прав.
	— За това ли ме повика? За да гледаме тренировката на някакъв гимназиален отбор?
	— Говорих с Харпър Браун — каза Декър.
	— А, ясно.
	— Онази сутрин рано-рано тръгнах към хотела ти, защото не отговаряше на позвъняванията.
	— И я видя да си тръгва.
	— Да.
	— Тя ми каза. Съобщи ми и че Алекс е застреляла онзи тип. Как е тя?
	— Ще се оправи. — Декър помълча и каза: — Значи ти и Харпър Браун, а?
	— Какво очакваш да кажа? Просто се случи.
	— Не ми дължиш обяснение, Мелвин. Можеш да правиш каквото искаш.
	— Повече от двайсет години не съм имал приятелка, Декър.
	— Ще се виждате ли отново?
	— Да, надявам се.
	— Радвам се за теб.
	— Сериозно ли го казваш?
	— Защо да изживееш живота си в самота?
	— Ей, чакай малко! Не се каня да й направя предложение или нещо подобно. Просто искам да излизаме заедно. И да се забавляваме.
	— Това е хубаво.
	— Ами ти?
	— Какво аз?
	— Сам го каза. Защо да изживееш живота си в самота?
	— Не съм сам. Имам теб, Алекс, Богарт и Милиган.
	— Знаеш какво имам предвид.
	— Двамата с Алекс сме като стара семейна двойка. Непрекъснато спорим. Най-вече за теб.
	Когато Марс го изгледа въпросително, Декър поясни:
	— Дълга история, но краткият отговор гласи, че и двамата се радваме за теб.
	— Благодаря.
	Продължиха да наблюдават играта.
	— Онзи рисивър е доста добър, тича бързо и работи добре с ръцете — каза Марс. — Видя ли какъв финт направи, преди да събори противника си?
	— Напомня ми на теб. Но ти винаги можеше да надбягаш противника, ако финтът не свършеше работа.
	— Да, но това е минало.
	— Мислил ли си с какво искаш да се занимаваш?
	— Мислил съм, но още нямам решение. Карам ден за ден. Как върви твоето разследване?
	— Поднесе ми няколко неочаквани обрата.
	— Нещата започнаха ли да се подреждат?
	— Тъкмо когато реша, че се подреждат, става нещо, което обърква всичко.
	Марс го потупа по рамото.
	— Обзалагам се, че ще се справиш, братле.
	— Искаш ли да се запознаеш с едно момче, което много обича футбола? — попита Декър.
	— Разбира се. Кое момче?
	— Ще видиш.


	Час по-късно спряха на паркинга пред хоспис „Доминион“.
	— Хоспис? — попита Марс, когато слязоха от колата.
	— Хайде, Мелвин.
	Няколко минути по-късно вече бяха в стаята на Джоуи Скот.
	Очевидно потиснат, Мелвин не знаеше какво да каже. Декър побърза да обясни на Джоуи:
	— Това е моят приятел Мелвин Марс. Играл е за „Тексас“, а също и за Отбора на звездите, освен това е бил номиниран за трофея „Хайсман“, който се връчва на най-добрия играч в колежанския футбол. Не игра в НФЛ, но ако беше получил тази възможност, щеше да влезе в Залата на славата. — Посочи снимката на нощното шкафче и добави: — Като твоя приятел Пейтън.
	— Вярно ли?! — възкликна Джоуи. — Приятно ми е да се запознаем, господин Марс.
	— Наричай ме Мелвин — каза той и стисна съвсем леко ръката му.
	После погледна към Декър, който обясни:
	— Джоуи също е играл футбол. От него щеше да излезе страхотен играч.
	— Не се съмнявам в това — отвърна Марс. — Обзалагам се, че си бил много бърз, Джоуи. Имаш физиката на спринтьор.
	Джоуи кимна.
	— Наистина бях много бърз — каза той, закашля се и се опита да се изправи.
	Марс се наведе, за да му помогне.
	— Играех куотърбек в „Поп Уорнър“.
	— Най-важната позиция на терена — каза Марс, придърпа един стол и седна до леглото. — Спомням си един мач, в който изоставахме в резултата от самото начало. Обезкуражихме се. Бяхме сигурни, че ще изгубим. Тогава нашият куотърбек използва една пауза и ни каза: „Момчета, непременно ще спечелим този мач, защото сме единайсет мъже с една цел. И никой не може да ни попречи да я постигнем. Вярвам в това, вярвам във вашата подкрепа, затова да действаме“. И знаеш ли какво стана?
	— Какво? — попита Джоуи със затаен дъх.
	— Спечелихме не само този мач, но и всички следващи, включително на стадион „Котън Боул“. — Марс вдигна пръст и добави: — Само защото един човек повярва в нас. Друго не ни трябваше — каза той и протегна юмрука си, за да може момчето да допре своя в него.
	Джоуи погледна Декър.
	— Благодаря ти, че доведе Мелвин да се запознаем. Много е готин.
	— И аз съм на това мнение — отвърна Декър.


	След като се сбогуваха с Джоуи и тръгнаха към колата, Марс попита тихо:
	— Никаква надежда ли няма?
	— Очевидно — отвърна Декър.
	— По дяволите! Хлапето няма да има шанса да порасне, да види живота!
	— Знам. Понякога съдбата може да бъде много гадна.
	Марс го погледна.
	— Двамата с теб сме го изпитали на собствен гръб.
	— Ти направи деня му незабравим, Мелвин.
	— И той моя.
	— Как?
	— Накара ме да се замисля за бъдещето. За това какво ще правя. Джоуи не е получил никакъв шанс, а това само ме амбицира да не проваля моя. В края на краищата щастието ти се усмихва само веднъж, нали?
	Декър кимна бавно.
	Качиха се в колата и потеглиха.
	— Към апартамента ли? — попита Мелвин.
	— Да, Алекс е там. Имаш ли планове за вечеря?
	— Всъщност… да.
	— С Харпър ли?
	— Можем да си направим среща по двойки.
	— Ние с Алекс не сме двойка. Аз съм по-скоро големият й брат. Много по-големият й брат.
	— Знам. Ще се радвам просто да излезем заедно.
	Марс го остави пред жилището му и потегли. Декър го изпрати с поглед, обърна се и видя колата на Джеймисън на паркинга. Явно се беше прибрала.
	Декър обаче не се качи в апартамента, а свърна на изток и тръгна пеша. Двайсетина минути по-късно стоеше пред къщата на Сесилия Рандал.
	Местните ченгета и федералните агенти бяха приключили с огледа. Служебната карта на Декър му осигури достъп до местопрестъплението. Той влезе в малката дневна и се огледа.
	Един от криминалистите, който тъкмо затваряше куфарчето си, вдигна глава и каза:
	— Идвахте по-рано, нали? Със специален агент Богарт.
	— Точно така. Какво можете да ми кажете?
	— Един-единствен изстрел в тила. Смъртта е настъпила мигновено. Открили са я в спалнята.
	— На леглото?
	— Не, до него.
	— Паднала е от леглото?
	— Не, всички улики показват, че е била коленичила до него.
	— Убиецът ли я е накарал да го направи?
	— Предполагам. Беше облечена с дълга тениска и долнище на пижама. Леглото не беше оправено, явно е спала в него.
	— Доколкото разбрах, няма следи от взлом. Ключалките наред ли са? Прозорците?
	— Нищо не е счупено или повредено. Кварталът не е от най-безопасните и макар жертвата да не е разполагала с охранителна система, на двете врати — предната и задната — са поставени допълнителни резета. Всички прозорци пък имат специален обков против взлом.
	— След като е била заспала, това означава, че някой е отворил вратата с шперц или е имал ключ.
	— Проверихме бравите. И най-добрите шперцове оставят следи. Не открихме нито една.
	— Това означава, че убиецът е влязъл с ключ.
	— Така изглежда.
	— Нещо откраднато?
	— Имала е доста бижута, но все евтини дрънкулки. Нямаше лекарства с рецепта в аптечката. Намерихме дамската й чанта — портмонето, кредитните карти, парите й… всичко беше вътре.
	— Явно не става въпрос за обир.
	— Разбрах, че това убийство може да е свързано със случай, който разследвате.
	— Свързано е и още как.
	— Желая ви успех. Надявам се да го разплетете.
	Аз също, помисли си Декър.


>	61

	— Не можем да го открием. Сякаш е потънал вдън земя — заяви гневно Богарт.
	Бяха се събрали в кабинета му във вашингтонския офис на ФБР. Той седеше от едната страна на масата, а Декър, Джеймисън и Милиган — срещу него.
	Косата на Богарт беше разрошена, вратовръзката му висеше накриво и не се бе бръснал поне два дни. Крайно необичайно за човек, който винаги бе толкова спретнат.
	— Алвин Дженкинс е имал на разположение само половин час — каза Джеймисън. — Толкова време прекарахме при Джоуи, преди Декър да се сети за книгата. Как е възможно да изчезне толкова бързо?
	— Побягнал е веднага след като ви е оставил в кабинета си — обясни Милиган. — Открихме колата му на паркинга, което означава, че някой го е откарал. Всичко говори за добре обмислен план. Вероятно Дженкинс е позвънил на някого и помощта е пристигнала веднага.
	— Претърсихме жилището му — добави Богарт. — Оказа се наблизо, в Хърндън. Ако смятате, че апартаментът на Бъркшър е стерилно чист, трябва да видите неговия. В хладилника нямаше нищо, в гардероба открихме само един костюм, малко бельо и тоалетни принадлежности. Мебелите бяха под наем… всъщност оказа се, че вървят в комплект с апартамента. Проверихме навсякъде, взехме четката му за зъби, за да извлечем ДНК и да проверим в различни бази данни с надеждата да открием съвпадение. Нищо. Предполагам, че и той като Бъркшър не фигурира в нито една база данни.
	— Но е работил в хосписа — изтъкна Джеймисън. — Би трябвало да е представил автобиография и препоръки, които управата да е проверила.
	— Не са се постарали особено — обясни Милиган. — Заплащането е прекалено ниско и трудно намират служители. Мисля, че изобщо не проверяват кого назначават. Но както в случая с Бъркшър, и тук вероятно имаме работа с фалшиви документи.
	Джеймисън погледна Богарт.
	— Това означава ли, че нямаме абсолютно нищо?
	— Имаме една ужасна каша — отвърна той.
	— Не, имаме нещо — обади се Декър, — макар кашата наистина да е голяма. — Погледна Богарт и продължи: — Някой е имал ключ за дома на Сесилия Рандал. Няма следи от влизане с взлом. Тя явно е спяла, когато убиецът е влязъл в дома й. Сама не би пуснала никого в този час.
	— Убиецът може да се е сдобил с ключ по какви ли не начини.
	— И наша задача е да проверим всеки от тях.
	— Говорил си с Натали — каза Милиган. — Тя ти е разказала онази история с линейката, за която баща й се е сетил неотдавна. Какво означава това според теб?
	— Опитвал се е да й каже нещо. Не е могъл да го направи директно, за да не я постави в неудобно положение по някакъв начин.
	— В неудобно положение? — възкликна Джеймисън. — Как?
	— Той е откраднал секретна информация, за да покрие нейните дългове от хазарт… или по-скоро, дълговете на зет си, защото тя му е казала така. Съмнявам се, че е споделил с нея откъде ще намери парите. Но е разбрал, че задължението е изплатено, защото тя е останала жива. А и сама му е казала, че всичко е наред. За да осигури парите, Дабни е прибягнал до помощта на Бъркшър. Кога и как е станало това, нямам представа. Според мен Бъркшър е била замесена в тази история от самото начало. Мисля, че е знаела за дълговете на Натали. Нищо чудно тя и хората й да са насърчили нейната зависимост и така да са я подмамили да натрупа сериозни задължения, тъй като са очаквали да се обърне за помощ към баща си.
	— Чакай малко, в такъв случай Бъркшър трябва да е наблюдавала Дабни от известно време. А въпреки това ние не успяхме да открием връзка между тях.
	— Няма значение. Да предположим, че такава връзка наистина съществува. Дабни занася на Бъркшър откраднатите данни и обявява цената си. Тя се съгласява, тъй като отлично знае, че погасяването на дълговете няма да й струва десет милиона. Бъркшър получава секретната информация и изплаща съответната сума. Не изключвам възможността онези, за които е работила, да са откупили дълга предварително, което означава, че наредителят и получателят биха били едно и също лице. Ако е така, постъпили са умно от финансова гледна точка.
	— Ако трансакцията е била извършена успешно, като при това става въпрос за вътрешна сделка, защо му е на Дабни да убива Бъркшър? — попита Джеймисън.
	— Защото, макар тя да е била в по-изгодна позиция по отношение на сделката за хазартните дългове на Натали — знаела е действителните размери на сумата, — той е знаел нещо, за което Бъркшър не е имала представа. — Декър помълча и добави: — Знаел е, че умира.
	— Искаш да кажеш, че я е убил, защото е знаел, че никога няма да бъде осъден за това престъпление? — попита Богарт. — Защото е предпочел сам да отнеме живота си, вместо да остави туморът да направи това?
	— И да, и не.
	— Господи, Декър, това звучи по-сложно от компютърен алгоритъм! — възропта Милиган.
	— Мисля, че всичко е далеч по-просто и ясно. Дабни е искал да си отмъсти на Бъркшър, защото тя е чуждият агент, който го е принудил да продаде секретна информация, а той не е могъл да понесе тази мисъл. Нямало е начин да върне информацията, затова се е погрижил тя повече да не шпионира против страната му.
	— Добре, ти каза „и да, и не“. Всичко това се отнася към първата част. А втората?
	— Под „не“ имах предвид начина, по който го е направил. Дабни я е подмамил по някакъв начин пред сградата на ФБР и я е застрелял.
	— Защо го е направил?
	— Искал е да изпрати послание на някого. Ясно и категорично послание, че това е краят. Няма да го направи отново, затова по-добре да оставят семейството му на мира.
	Богарт се изправи и попита:
	— Чакай малко, искаш да кажеш, че са щели да го използват отново?
	— Разбира се. Веднъж вече са го принудили да шпионира в тяхна полза. Оттам нататък не им ли сътрудничи, разполагат с достатъчно информация и факти, които го уличават в престъпления, и могат да съсипят живота му. Бъркшър е щяла да напусне страната, за да не пострада. Дабни обаче е щял да пострада. И не само той, а цялото му семейство.
	Богарт кимна и каза:
	— Затова е решил да хване бика за рогата и да предотврати подобна възможност. Бъркшър е мъртва, той — също. И това е било възможно, защото те не са знаели, че той умира?
	— Да — отговори Декър. — Но много бих искал да науча отговорите на два въпроса.
	— Кои? — попита Богарт.
	— Какво се е опитвал да каже Дабни на дъщеря си, когато й е припомнил онази случка? Защо не й го е казал директно?
	— А вторият въпрос?
	— Кой е бил клоунът?


>	62

	— Изглеждаш много нещастен — каза Джеймисън.
	Тя шофираше и от време на време поглеждаше към Декър.
	— Не съм нещастен, а схванат. Ще ти помогна да си купиш нова кола, Алекс. Не мога повече да се изтезавам така. Ще получа тромби в краката.
	— Помниш ли, когато махаше предната седалка и сядаше отзад?
	— Оказа се крайно непрактично, защото трябваше да използвам четири различни инструмента и ми отнемаше цял час.
	— Каква кола? — попита заинтригувана Джеймисън.
	— Все ми е едно, стига да е поне два пъти по-голяма от тази и да има място за краката ми.
	Отново бе започнало да вали и колите пълзяха по улиците, а мрачните мисли ставаха още по-мрачни.
	— Значи Мелвин е отишъл да види Джоуи Скот.
	Декър отвори очи и кимна.
	— Когато казах на хлапето, че той без малко е щял да грабне трофея „Хайсман“, а също и да влезе в Залата на славата, имах чувството, че то ще се пръсне от вълнение.
	— Не се съмнявам. Но това прави още по-ужасен начина, но който Бъркшър е използвала Джоуи. Достатъчно безсърдечно е да постъпи така с който и да било неизлечимо болен пациент, но Джоуи е единственото дете в целия хоспис. А тя е седяла до леглото му и му е чела книгата само за да може да предава тайни съобщения.
	Реакцията на Декър бе, меко казано, необичайна.
	— Алекс, обърни. Отиваме във Вирджиния.
	— Във Вирджиния? Къде по-точно?
	— В хосписа.


	Завариха Сали Палмър в кабинета й. Тя им обясни, че след изчезването на Алвин Дженкинс й се налага да остава до късно, докато намери кой да го замести.
	— Не мога да си обясня защо избяга така. А полицията не ми казва нищо — заяви намусено тя. — Предполагам, че и вие не можете да ми кажете каквото й да било за него.
	— Права сте — отвърна Декър. — Кога започна работа при вас Дженкинс?
	— Преди около два месеца.
	— А кога се появи като доброволка Ан Бъркшър?
	Палмър се замисли.
	— Горе-долу по същото време.
	— А кога Джоуи Скот постъпи като пациент?
	Този път Палмър трябваше да се консултира с компютъра си.
	— Странно!
	— Кое? — попита рязко Декър.
	— Джоуи е дошъл преди девет седмици. Това означава, че и тримата са се появили при нас едновременно. Ама че съвпадение!
	— Не мисля, че е било съвпадение — отвърна Декър.
	Палмър го изгледа с недоумение, но той не й обърна внимание и продължи:
	— При първото ни идване споменахте, че Джоуи е щял да бъде осиновен, но семейството се отказало, когато детето се разболяло.
	— Точно така! Отвратителна работа!
	— Откъде получихте тази информация?
	— Откъде съм я получила?
	— Кой ви каза?
	— А! Служителката от социалните служби, която придружаваше Джоуи при постъпването му при нас. Тя ми каза. Беше доста разстроена. Също като мен.
	— И тъй, казали са ви, че Джоуи е щял да бъде осиновен, но осиновителите му разбрали, че е болен, и това ги е разколебало?
	— Точно така.
	— Имате ли медицинския картон на Джоуи?
	— Да.
	— Знам, че по принцип нямате право да разкривате подробности пред нас. Но можете ли да ни кажете кога му е била поставена диагнозата левкемия?
	Палмър се почувства неловко, но в крайна сметка се консултира с компютъра. Лицето й отново изобрази безкрайно учудване.
	— Нищо не разбирам. Това е толкова нелогично. Чудя се как не съм съобразила по-рано.
	— За какво? — попита Джеймисън.
	Декър отговори:
	— Всеки онкоболен преминава през съответното лечение, особено когато пациентът е дете и целият му живот е пред него. Диагнозата на Джоуи би трябвало да е поставена още преди години, след което да е преминал през цял спектър от терапии, преди лекарите да обявят положението му за безнадеждно. И едва тогава да постъпи тук. Следователно двойката, пожелала да „осинови“ Джоуи, би трябвало да е знаела за състоянието му от много отдавна.
	— Точно така. Напълно прав сте — потвърди енергично Палмър.
	Декър се огледа.
	— Ръководите хубав хоспис. Частен хоспис. Как е възможно сираче като Джоуи да си позволи услугите ви?
	— Ами… въпросната двойка… тя прояви известно благородство и плаща сметките за Джоуи.
	— Искате да кажете, че са поели всички разходи за дете, което не са пожелали да осиновят? — попита Джеймисън. — Струва ли ви се логично?
	— Ни най-малко — отвърна Декър. — Но от друга страна… Как Джоуи се озова точно тук? — обърна се той към Палмър.
	— Те двамата го доведоха. Искаха лично да изберат мястото, тъй като щяха да плащат сметките.
	— А Бъркшър и Дженкинс са дошли при вас след постъпването на Джоуи, нали?
	— Да. Малко след това, но Джоуи, както виждам, е бил първи.
	— И Бъркшър сама е пожелала да чете на Джоуи?
	— Да.
	— Как изобщо е разбрала за него?
	Въпросът му озадачи Палмър.
	— Нямам представа. Но си спомням, че когато дойде, попита дали имаме деца. Заяви, че иска да повдигне духа им.
	— Не се съмнявам. И единственото дете по това време беше Джоуи, нали?
	— Да. Много необичайна практика е малко дете да бъде настанено в хоспис. Но, уви, понякога се случва.
	— Така е — съгласи се Декър.
	— Както вече казах, фактът, че поеха разходите на Джоуи, компенсира донякъде отказа им да го осиновят.
	— Не мисля, че случаят е такъв.
	— Какво? — попита недоумяващо Палмър.
	— Дайте ни имената и адреса на семейството.
	— Това е конфиденциална информация.
	— Опасявам се, че трябва да я споделите с нас.
	— Защо?
	— Защото тези хора са използвали вашия хоспис, за да предават открадната секретна информация на врагове на страната ни. Ако това не е достатъчно за вас, винаги можем да извадим заповед за обиск и да повикаме спецчастите.


>	63

	Горният край на Масачузетс авеню. Наоколо имаше предимно посолства и огромни частни имения. Старите пари и новите долари пребиваваха в неловко съжителство. Човек не идваше да живее тук, ако нетното му богатство не беше поне деветцифрено число.
	Кварталът не беше свикнал с полицейско присъствие, освен при появата на чуждестранен лидер и кортеж от коли със знаменца.
	— Е, Декър, надявам се да си прав — каза притеснено Богарт.
	Заедно с Милиган и Джеймисън те седяха в автомобил, паркиран срещу импозантна къща от трийсетте години на миналия век, заобиколена от висока каменна стена с порта от ковано желязо.
	— Аз също — отвърна Декър.
	— Да действаме тогава.
	Излязоха от колата и пристъпиха към портата. Богарт каза по радиостанцията:
	— Всички да заемат позиции. Готови ли сте? — Когато получи отговор, кимна и ги подкани: — Хайде.
	Той натисна звънеца, чу се някакво слабо пращене, но никой не му отговори. Позвъни пак. Резултатът беше същият.
	— ФБР, отворете портата!
	Отново никакъв отговор.
	— ФБР, отворете портата или ще бъдем принудени да влезем със сила!
	Нищо.
	— Има ли изобщо някой? — зачуди се Богарт. Огледа се и включи радиостанцията. — Екипът да дойде.
	Минута по-късно пред входа спря микробус, от който слязоха двама спецполицаи. Те свалиха таран на колела с хидравлично задвижване.
	— Действайте — даде им зелена светлина Богарт.
	Двамата полицаи включиха тарана, разположиха го срещу портата от ковано желязо и застопориха колелата. Единият натисна бутона на дистанционното, което държеше в ръката си. Буталата на тарана се изстреляха напред и удариха двойната порта точно по средата. Крилата отхвърчаха навътре.
	— Влизайте! — каза Богарт в радиостанцията си.
	От микробуса слезе екип тежковъоръжени полицаи и се втурна по алеята към къщата. От другата страна на двора през оградата се прехвърлиха федерални агенти и също хукнаха към къщата.
	Богарт, Милиган, Декър и Джеймисън последваха ченгетата от специалните части. Застанаха пред входната врата, Богарт почука по масивното дърво и се представи. Отново не получи отговор.
	— Разбийте вратата — нареди той.
	Преносимият таран отново влезе в действие и изкърти вратата за миг. Агентите нахлуха в къщата.
	Тя беше огромна, с множество стаи и места за криене. Но не им се наложи да търсят дълго.
	Библиотеката бе прекрасно обзаведено помещение с лавици от пода до тавана и огромна камина с мраморен плот. По средата бяха разположени богато резбовано бюро и високо старинно кресло. До едната стена имаше черно кожено канапе, два фотьойла и масичка от ковано желязо и дърво, които сигурно струваха петцифрена сума.
	Не че това имаше някакво значение за тях.
	Мъжът седеше на един от фотьойлите. Жената лежеше на канапето. В челото на всеки от тях зееше дупка с почернели ръбове.
	— Алфред и Джулия Горски — обяви Богарт.
	— Тези типове не оставят свидетели — заяви Милиган.
	— Трябва да претърсим това място от тавана до мазето — заяви Богарт.
	— Ще повикам криминалистите — отвърна Милиган, извади телефона си и отиде в далечния ъгъл на библиотеката.
	Богарт погледна Декър.
	— Значи те са използвали умиращо дете като средство за предаване на секретна информация?
	Декър кимна.
	— Знаели са, че Джоуи умира. Затова са го избрали за „осиновяване“. Никога не са имали намерение да стане част от семейството им. Просто са го довели в хосписа. Затова Бъркшър е започнала да ходи там. Така си е осигурила идеалното прикритие. Кой би я заподозрял? Открихме, че Дженкинс е постъпил на работа като нощен управител, когато жената, заемала тази позиция, не се е появила на работа. Питам се кога ли ще открият и нейното тяло.
	— По дяволите! Този случай става все по-голям и по-голям! — възкликна Богарт.
	— Вселената също — отвърна Декър.
	— Добрата новина е, че сме в процес на разбиване на тяхната шпионска мрежа. Вече изгубиха четирима агенти и това едва ли ще са последните жертви в техните редици.
	Обърнаха се и видяха Харпър Браун на прага.
	Тя пристъпи напред и огледа двата трупа.
	— Познаваш ли ги? — попита Богарт.
	— Чувала съм за тях. Семейство Горски организираше благотворителни балове, прерязваше лентите на нови болници, даваше приеми, на един, от които е присъствал и началникът на моята агенция.
	— Какво знаеш за миналото им?
	— Имигранти от Полша. Основатели на огромна търговска компания.
	— Е, сега вече знаем с какво са търгували — каза Джеймисън.
	— Изненадан съм, че след като са били толкова известни, случилото се с Джоуи не ги е компрометирало — каза Богарт. — Имам предвид отказа им да го осиновят.
	— За тази работа си има специалисти по връзки с обществеността — отвърна Браун. — Освен това семейството е плащало престоя му в хосписа. При това положение никой е нямало да ги укори, ако изобщо се е знаело. Финансирали са строителството на нов център за младежи в неравностойно положение в югоизточната част на щата. Никой е нямало да ги обвини заради случая с Джоуи, колкото и ужасно да звучи.
	— Питам се как ли въпросните специалисти по връзки с обществеността ще извъртят нещата, когато се разчуе, че Горски са били шпиони — отвърна гневно Джеймисън.
	Богарт се обърна към Браун:
	— Ти как се озова тук?
	Браун погледна Джеймисън.
	— Алекс ми звънна. За което съм й благодарна.
	— За нищо — отвърна Джеймисън, а Декър я изгледа с любопитство.
	— Имаш ли представа за кого може да са работили Горски? — попита Богарт.
	— Очевидните заподозрени са руснаците, разбира се. Но не бива да изключваме китайците, севернокорейците, някои страни от Близкия изток…
	— Нима терористи от Близкия изток биха използвали хора като Горски? — учуди се Джеймисън. — Не мисля, че биха могли да им имат доверие.
	— Много хора, които на пръв поглед приличат на теб и мен, започват да изповядват радикални идеи — отвърна Браун. — Същото се отнася до севернокорейците и китайците. А понякога всичко се свежда до парите.
	— Добре, но ако семейство Горски е било богато от много години и през цялото това време ни е шпионирало, бихме могли да изключим Близкия изток — каза Декър. — Арабите влязоха в голямата игра едва след Единайсети септември.
	— Ще останеш изненадан, ако научиш истината — отвърна Браун.
	— Семейство Горски било ли е в състояние да краде поверителна информация? — попита Богарт. — Или просто е финансирало онези, които са се занимавали с това?
	— Второто. Те са се движели сред най-висшите кръгове във Вашингтон и са познавали хора, които са имали достъп до секретна информация. Говоря за политици, военни, държавни служители, ръководители на компании от военната промишленост. В този дом вероятно често са идвали такива гости.
	— Твърде много неизвестни, и то на най-високо ниво — отбеляза Богарт.
	— Казвам това, което мисля, агент Богарт.
	— И предполагаш, че тайните, които Уолтър Дабни е откраднал, са били предадени по тази верига?
	— Не бих се изненадал, ако установим, че Горски са платили хазартните дългове на Натали в замяна на секретната информация, която Дабни е откраднал. Предал я е директно на Бъркшър. Тя на свой ред я е предала на Дженкинс, а той — нататък по веригата. — Браун погледна Богарт и каза: — Моите хора разбиха шифъра в „Хари Потър“.
	— И?
	— Предавали са си класифицирана информация в продължение на поне девет месеца. С помощта на флуоресцентна светлина открихме съобщения в най-различни цветове. Както подозирахме, става въпрос за „задна вратичка“ към три строго секретни бази данни на АВР. Предполагахме, че Дабни е откраднал именно тази информация. В резултат на това бяха разкрити няколко наши агенти, които работеха под прикритие в чужбина. Вече загубихме петима от тях…
	— Но Дабни не е крал информация преди девет месеца — изтъкна Богарт. — Той се е включил доста по-късно, когато Натали е затънала в дългове.
	— Очевидно не е бил единственият шпионин, с когото са работили — отвърна Браун.
	— Но той не би могъл да разполага с подобна информация само защото е работил по договори с военното разузнаване — каза Джеймисън. — Вашите хора би трябвало да пазят тази информация само за вътрешно ползване.
	— Така е. Но Дабни е използвал познанството си с ключови хора в агенцията, за да получи кодовете за достъп до въпросните бази данни. Установихме това постфактум, когато вече бяхме понесли сериозни щети.
	— Къде са работили агентите, които сте загубили? — попита Декър. — Това би могло да стесни критериите за търсене.
	— В Сирия и Либия.
	— Този факт помага ли ни да извадим от уравнението част от неизвестните? — попита Декър.
	— Би ни помогнало, но преди трийсет години. В момента Русия е толкова силно ангажирана със ситуацията в Близкия изток, че нищо чудно и тя да стои зад това. Путки неотклонно реализира плана си отново да превърне Майка Русия в глобален играч. За целта трябва да разпростре влиянието си навсякъде, включително в пустинята. Не бива да изключваме и Китай, защото те преследват същите цели. Достатъчно е да погледнете какво правят в Южнокитайско море. И двете страни увеличават военния си потенциал. Не забравяйте и Северна Корея. Ким Чен Ун е непредвидим играч, твърдо решен да създаде ракета с ядрена бойна глава, която да достигне Западното крайбрежие.
	— Изглежда, апокалипсисът ще настъпи по-скоро рано, отколкото късно — отбеляза унило Джеймисън.


>	64

	Декър седеше на канапето със затворени очи и клюмнала глава.
	Джеймисън току-що бе излязла от банята, облечена с дълга тениска и шорти. С едната ръка миеше зъбите си, а в другата държеше найлонов плик с боклук. Прекоси боса коридора, хвърли поглед към Декър, сви рамене и хвърли плика в кофата за смет до кухненския плот.
	В този момент на вратата се почука.
	Джеймисън се огледа и видя, че Декър не реагира.
	Тя понечи да каже нещо, но устата й беше пълна с пяна. Изтича в банята, за да я изплакне.
	Отново се почука.
	— Декър, ще отвориш ли?
	Той не помръдна, дори не отвори очи.
	— Ще приема това за „не“! — каза Джеймисън, избърса устата си с хартиена салфетка и забърза към вратата.
	Погледна през шпионката и облещи очи.
	— Да? — попита тя през вратата.
	Отвън стояха четирима мъже, всичките облечени в костюми. Един от тях бе поднесъл пред шпионката разтворената си служебна карта.
	— Мили боже! — промълви Джеймисън.
	Отвори вратата и отстъпи крачка назад.
	Четиримата не помръднаха. Водачът им огледа Джеймисън от глава до пети, след което хвърли поглед към Декър през отворената врата на кухнята.
	— Еймъс Декър? — попита той.
	— Да — отвърна Джеймисън. — Да, това сме ние. Аз… — Тя си пое дъх, овладя вълнението си и каза: — Аз съм Алекс Джеймисън. Той е Еймъс Декър.
	— Специален агент Нейтън Дийл, Сикрет Сървис. Господин Декър, трябва да дойдете с нас.
	— Кога? — попита Джеймисън.
	— Веднага.
	— Защо? — настоя тя.
	— Веднага.
	Декър отвори очи и ги огледа.
	— По-добре иди да се облечеш, Алекс.
	— Поканата не включва вашата приятелка — отвърна рязко Дийл.
	— В такъв случай няма да дойда — заяви Декър, затвори очи и се облегна назад.
	Дийл погледна един от хората си, после Джеймисън.
	— Заповедите ни включват само него.
	— Декър — каза Джеймисън, — това е Сикрет Сървис, за бога!
	— Никъде не отивам с тях, ако не носят заповед за арестуването ми. Само ако и ти дойдеш. И, момчета, ако мислете, че ще ме вдигнете на ръце и ще ме изнесете навън, държа да ви предупредя, че съм доста тежък.
	Дийл се намръщи, извади телефона си и се отдалечи по коридора на етажа.
	Измина цяла минута, преди да се върне. Въздъхна дълбоко, погледна Джеймисън и кимна рязко.
	— Добре, вие също идвате.
	— Ще ми дадете ли десет минути, за да се преоблека?
	— Пет минути. Чакат ни важни хора.
	Джеймисън се втурна към стаята си и затръшна вратата след себе си.
	Дийл влезе в апартамента и огледа Декър. Не пропусна измачканите му дрехи, небръснатото му лице и разчорлената му коса.
	— Искате ли да се преоблечете?
	Декър се изправи. Извисяваше се с цяла глава над агента.
	— Не виждам смисъл — заяви той.
	— Защо? — попита рязко Дийл.
	— Защото всичките ми дрехи приличат на тези.
	За негова изненада, Дийл се усмихна.
	— Предупредиха ме, че сте особняк, но, честно казано, намирам това за доста освежаващо.


	— О, боже! Божичко! — възкликна Джеймисън.
	Беше облякла панталон, късо сако и бяла блуза. Косата й беше захваната на тила с шнола. Двамата с Декър се возеха на задната седалка на огромен джип със затъмнени прозорци.
	Джеймисън се взираше смаяно в Белия дом.
	— Бог не живее тук — обади се Декър. — А президентът.
	— Не мога да повярвам, че това се случва.
	— Честно казано, идвал съм тук и преди.
	— В Белия дом? — учуди се Джеймисън. — Кога? Как?
	— Когато „Бъкайс“ спечели шампионата на страната. Имахме богат спонсор с връзки в тогавашното правителство. Той ни уреди. Срещнахме се с президента. Снимахме се с него. Беше забавно. Бях едва на двайсет.
	— Никога не си ми казвал.
	— Май не.
	— Къде е снимката?
	— Изгубих я.
	— Имал си снимка с президента и си я изгубил?
	— Аха — отвърна Декър равнодушно.
	— Защо ли не съм изненадана?
	Влязоха през един страничен вход и джипът спря на алеята пред Белия дом. Агентите на Сикрет Сървис ги придружиха вътре, поведоха ги по един коридор и ги оставиха пред малка стая. Вътре ги очакваха Богарт и Браун.
	— Явно днес ще се движим сред висшето общество — отбеляза Богарт с усмивка.
	— Колко висше? — поинтересува се Джеймисън.
	— Съветът за национална сигурност — отвърна Браун. — Макар и не в пълния му състав.
	— Не очаквах да те видя тук, Алекс — каза Богарт. — Решението да не присъстваш не беше мое, а на ръководството, което не се съобрази с мнението ми.
	— Декър им заяви, че никъде няма да ходи без мен.
	Богарт се усмихна широко.
	— Не съм изненадан. Все пак вие двамата сте екип.
	Лицето на Джеймисън засия.
	Нейтън Дийл се върна и каза делово:
	— Да вървим.
	Прекосиха няколко коридора, преди да се озоват пред голяма двойна врата. Дийл я отвори, покани ги вътре и я затвори след тях.
	Заседателната маса бе дълга и правоъгълна. Едната стена бе заета от монитори.
	Около масата седяха шест души.
	Джеймисън позна държавния секретар, министъра на отбраната и министъра на вътрешната сигурност. Погледът й попадна на жена, която не познаваше, но впоследствие научи, че е съветникът по въпросите на националната сигурност. Плюс широкоплещест мъж в парадната униформа на военноморския флот — председателят на Съвета на началник-щабовете. Начело на масата седеше президентът на Съединените щати.
	Джеймисън положи сериозни усилия да се успокои.
	Богарт прошепна в ухото й:
	— Присъствието му тук показва колко сериозен е проблемът.
	Президентът ги покани да седнат и се обърна към Богарт:
	— Агент Богарт, днес трябва да връча награда на ФБР за успешното приключване на мисия, спасила живота на много хора.
	— Да, сър, знам.
	— Ако вашият екип ни помогне с решаването на този проблем, ще връча още една награда. — Президентът се обърна към жената и каза: — Гейл, имаш ли нещо против да започнеш?
	— Благодаря, господин президент — отвърна Гейл Чарлс, съветник по националната сигурност.
	Тя кимна на гостите и заяви:
	— Съветът е запознат с проблема, но бихме искали да зададем някои уточняващи въпроси и да споделим с вас допълнителна информация, която вероятно е свързана със случая, който разследвате.
	Богарт вдигна ръка.
	— Госпожо Чарлс, бих искал да ви уведомя, че макар агент Браун и аз да имаме право на достъп до информацията, свързана с това обсъждане, това не се отнася за агент Декър и агент Джеймисън.
	— Знаем, но нямаме нищо против да продължим обсъждането в сегашния формат.
	— Разбрано. Благодаря.
	Чарлс продължи с делови тон:
	— Интересуват ни последните събития, свързани със семейство Горски. Разполагате ли с нова информация след претърсването на дома им?
	— Продължаваме да търсим — отвърна Богарт, — но за момента не сме открили никакви улики за принадлежността им към шпионската мрежа. Честно казано, съмнявам се, че ще открием.
	— Но сте убедени, че са замесени по някакъв начин в шпионаж срещу страната ни.
	— Напълно. Семейство Горски е осигурявало финансова помощ на малко момче, настанено в хоспис в Рестън. Ан Бъркшър, за която е потвърдено по категоричен начин, че е била шпионин, е чела на детето от книга, която е съдържала кодирана класифицирана информация, открадната от различни федерални агенции. Освен това, докато пътувах насам, колегите ме уведомиха, че са попаднали на превод от фирмената сметка на Горски към банка в Швейцария. От там парите са прехвърлени в Естония, след което са преведени в банкова сметка във Франция. Смятаме, че това е сумата за погасяването на дълговете от хазарт, принудили Уолтър Дабни да открадне секретна информация.
	Президентът се покашля и каза:
	— Мислите ли, че зад това стоят руснаците?
	— Не изключваме нито един възможен играч — отвърна Богарт, — но засега всичко сочи, че са замесени руснаци.
	— Предполагам, че това не бива да ни изненадва предвид онази хакерска история. Руснаците демонстрират мускули в небето, в морето, в киберпространството…
	— Както знае адмирал Хауърд — обади се Браун, — откраднатата информация компрометира част от нашите разузнавателни операции в чужбина. Преди два часа броят на оперативните агенти, които загубихме, достигна десет души. И макар да подозираме, че зад всичко това стои Русия, не бива да изключваме възможността тя да си сътрудничи с някоя регионална сила от Близкия изток. Повечето оперативни агенти, които изгубихме, действаха в Сирия и Йемен. Вярно, че руснаците имат стратегически интереси в региона, но същото се отнася и за други страни, включително Иран и Саудитска Арабия.
	— Знаем, че Москва обединява усилия с определени регионални сили — каза Чарлс. — Нямам предвид традиционни техни съюзници като Асад например. Загубата на оперативните агенти не бива да остане без отговор.
	— Ако знаем кой точно е замесен в тази история — намеси се адмирал Хауърд, — ще можем да подготвим добре премерен отговор. Каквото повикало, такова се обадило.
	Президентът хвърли поглед към Хауърд, преди да насочи вниманието си към Декър.
	— Агент Декър, отделих част от днешния следобед, за да се запозная с досието ви.
	— Надявам се, че не сте си изгубили времето — отвърна Декър.
	Богарт си пое рязко дъх, но президентът се усмихна.
	— Напротив, беше ми много интересно. Имаме късмет, че човек с вашите способности работи за нас.
	— Опитвам се само да стигна до истината.
	— В такъв случай сте избрали място, пълно с предизвикателства.
	— Така е, сър.
	— Имате ли идеи как да стигнем до истината?
	Декър сведе поглед за няколко секунди.
	Богарт го погледна. Явно се опасяваше, че той няма да отговори. Тъкмо се накани да направи това вместо него, когато Декър се размърда на стола си.
	— Вече разполагаме с по-голямата част от фактите, които да ни помогнат да разрешим случая. Просто трябва да ги подредим в нужната последователност. Ключовите въпроси за мен са защо Уолтър Дабни е убил Ан Бъркшър и защо го е направил точно пред сградата на ФБР. На второ място, кой му помагал в онзи ден, преоблечен като клоун? И как е успял Дабни, за когото агент Браун смята, че доскоро не е извършвал шпионаж, да се свърже с дългогодишен шпионин като Ан Бъркшър? Трябва да има някаква връзка. И накрая, какво е имало в банковия сейф на Дабни, който той е бил принуден да опразни малко преди смъртта си?
	— Въпросите са напълно уместни и се надявам да откриете верните отговори — каза президентът, след което погледна съветника по националната сигурност. — Сега е моментът да ви предоставим информация, която може би е свързана с вашето разследване. Надявам се тя да ви помогне да разберете колко неотложен е проблемът, пред който сме изправени. Затова ви повикахме.
	Всички погледи се насочиха към Чарлс. Тя взе таблета си и прелисти няколко страници.
	— Информацията пристигна току-що, което наложи да се срещнем тази вечер. Съветът на началник-щабовете вече е уведомен, както и всички членове на Съвета за национална сигурност. — Тя замълча за секунда, докато прочете следващите няколко реда, и продължи: — Както вероятно знаете, напълно възможно е данните, откраднати от Уолтър Дабни, да са предоставили на враговете ни средство за проникване в някои от най-секретните ни бази данни. Това само по себе си е достатъчно тревожно. Сега вашите колеги във Форт Мийд са засекли разговор, който предполага, че страната ни ще бъде подложена на атака. Нямаме представа каква форма ще приеме тя, но информацията, която получаваме по този начин — когато враговете ни не подозират, че ги подслушваме, — е доказала своята надеждност в миналото.
	— Имаме ли представа коя е мишената? — попита Браун.
	— Анализът, който направихме, предполага, че тя е емблематична за страната ни. Светът се промени твърде много за твърде кратко време. Навлизаме в нова студена война, при положение че в Близкия изток бушуват няколко много горещи конфликта. В правителствата на някои наши съюзници участват членове на фашистки движения, голяма част от света е просто едно буре с барут… Затова не можем да изключим нито една възможност. Ако въпросната атака все пак бъде осъществена и ние идентифицираме източника й, няма да имаме друг избор, освен да реагираме по адекватен начин. Това може да постави началото на верига от събития, които да имат крайно негативни последици в глобален мащаб.
	Адмирал Хауърд се покашля и каза:
	— Военните са съгласни с тази оценка.
	— Както и Държавният департамент — добави държавният секретар.
	Министърът на вътрешната сигурност кимна в знак на съгласие.
	Декър зададе очевидния въпрос:
	— Повикахте ни тук тази вечер, защото опасенията ви явно са свързани с нашия случай. Как по-точно?
	Чарлс погледна президента, който кимна.
	Тя се обърна към Декър и каза:
	— Разговорът, който засякохме, е воден изцяло на арабски и в него се споменава едно име.
	— Кое е това име? — попита Богарт.
	— Дабни.


>	65

	— Трябва да се обадя на майка ми — заяви Джеймисън, когато двамата с Декър се прибраха в апартамента.
	— Защо? — попита той.
	— Сериозно ли ме питаш? — изуми се тя. — Току-що се срещнах с президента!
	— Срещата беше тайна, Алекс. Не можеш да я обсъждаш с никого.
	Джеймисън изгледа неуверено телефона си.
	— Може би имам право да прибягна до една малка благородна лъжа и да кажа, че сме се срещнали случайно.
	— Срещнала си случайно президента на Съединените щати? Къде? На бензиностанцията? В „Старбъкс“?
	Тя остави телефона си.
	— Може би си прав.
	Декър свали сакото си и го окачи на закачалката до вратата.
	— Дабни — каза той.
	— Знам. Толкова е странно. Да чуеш цял разговор на арабски и в него да прозвучи това име. Шантава работа.
	Декър се настани на канапето и вдигна крака върху масичката за кафе.
	Джеймисън седна на страничната облегалка.
	— Чудя се дали Мелвин и Харпър ще излязат на втора среща.
	— Да, изненадан съм, че тя не повдигна този въпрос в Ситуационната зала. Сигурно и президентът се питаше същото.
	Джеймисън го удари шеговито по рамото.
	— Знаеш какво имам предвид.
	— Не обичам да ме въвличат в живота на други хора.
	— Но да си част от живота на другите е нещо съвсем обичайно за повечето хора, Декър.
	— Не и за мен.
	Тя въздъхна.
	— Срещата тази вечер поставя разследването ни в нова светлина. Имам предвид, че ако някой планира атака срещу страната ни, трябва да разрешим случая колкото се може по-скоро.
	Декър затвори очи.
	— Да не би да се каниш да спиш? В такъв случай отивам да си легна.
	— Какво искаш да кажа, Алекс?
	— Страната ни е заплашена от нападение. Какво ще направим, за да го спрем?
	— Мисля върху това. Работя върху това. Но не съм магьосник.
	— Много хора смятат, че си, включително аз. Ти никога не се проваляш.
	— Провалял съм се много пъти. И ако се опасяваш, че небето ще се срути, не съм аз човекът, който може да предотврати това.
	Декър се изправи рязко, взе сакото си и излезе.
	— Декър, почакай! Не исках да…
	Той вече бе хлопнал вратата след себе си. Слезе по стълбите и закрачи в прохладната нощ.
	Беше ядосан, а това не му харесваше. Знаеше, че Алекс се е опитала да му направи комплимент, да изрази пълното си доверие в неговите способности. Той обаче се чувстваше подложен на огромен натиск. И макар промяната, настъпила в онзи миг на футболния терен, да го бе лишила от някои социални умения, Декър съвсем ясно осъзнаваше колко висок е залогът.
	Беше изминал дълъг път от онова затънтено градче в Охайо, където бе работил като частен детектив и бе намирал клиенти на най-неочаквани места.
	_Не толкова отдавна живеех в кашон, Алекс. А сега от мен се очаква да вляза в ролята на спасител на тази страна. Що за лудост е това!_
	Декър пъхна ръце в джобовете си, наведе глава и продължи.
	Достигна реката и зарея поглед над водата.
	Тя бе огледален образ на мислите му: тъмни, мрачни, тягостни.
	Трябваше да включи на скорост. Трябваше да вдигне оборотите. Но случаят бе прекадено сложен, приличаше на машина с толкова много движещи се части. Тъкмо когато си помислеше, че е разбрал как работи механизмът, той се разпадаше и се налагаше да започне отначало.
	_Това случайно ли е? Или някой се опитва да ни постави в неизгодна позиция?_
	Затвори очи и превъртя лентата назад. Хрумна му, че този процес наподобява творчеството на старите аниматори, които бяха рисували едни и същи сцени, но с леки вариации. И ако човек прелисти купчината с рисунки, ще види всичко като на забавен каданс.
	Декър реши да започне от самото начало. За пореден път.
	Изведнъж му хрумна нещо.
	Нещо, свързано с покупката на недвижими имоти.
	Извади телефона си и набра номера. Фей Томпсън, съдружничката на Уолтър Дабни, вдигна едва след третото позвъняване.
	— Какво има? — попита тя, след като Декър се представи.
	— Чудех се нещо…
	— Вижте какво, нямам мира от адвокати и федерални агенти. Не мога да се занимавам с…
	— Ако ни съдействате, това ще ви представи в по-добра светлина — прекъсна я Декър.
	Чу я да въздиша, след което да пита:
	— Какво ви интересува?
	— Когато постъпихте във фирмата, бизнесът вървеше добре, нали?
	— Да, много добре.
	— Имате ли представа как е започнал Дабни? Компанията в същите офиси ли е била от самото начало?
	— Разбира се, че не. По онова време той е бил сам. Не е имал нужда от толкова място. Не че е могъл да си го позволи.
	— Защото е полагал основите на бизнеса си.
	— Точно така. Човек трябва да работи много, да преодолее безброй трудности, за да изгради такава компания. Уолтър е успял. Започнал е от нулата и постепенно си е проправил пътя към върха. Чувала съм, че неведнъж е опразвал кредитните си карти. Но в крайна сметка успя.
	— Значи не е разполагал с много пари?
	— Защо човек с пари ще опразва кредитните си карти? — попита ехидно Томпсън.
	— Права сте. Доколкото знам, Уолтър е карал жълто порше, когато е работил в АНС, нали?
	— Нямам представа. Приключихме ли?
	— Имам само още един въпрос. Отнася се за къщата…
	Но Томпсън вече бе затворила.
	Декър използва телефона си, но не за да позвъни на някого, а за да повика такси. Няколко седмици по-рано Джеймисън му бе инсталирала приложение, с което да поръчва коли от „Юбер“. Пет минути по-късно вече пътуваше към Вирджиния.
	Когато колата излезе на магистралата, Декър имаше чувството, че времето на другия бряг на реката е по-студено. Спряха пред дома на семейство Дабни и Декър излезе от таксито.
	Отвори му Саманта. Като че ли бе плакала току-що.
	— Какво искате? — попита намусено тя.
	— Майка ви тук ли е?
	— Легнала си е. Не можете ли да ни оставите на мира?
	— Бих искал, но не мога — отвърна Декър. — Ще ме пуснете ли да вляза?
	— Защо?
	— Моля ви.
	Саманта отстъпи крачка встрани и му позволи да влезе. Затвори вратата и го погледна.
	— Е?
	— Когато бяхте малки, тук ли живеехте?
	— Да.
	— В тази къща?
	— Да!
	Джулс излезе от друга стая и видя Декър.
	— Какво правите тук? — попита настойчиво тя.
	— Трябва да задам няколко въпроса.
	— Какво общо има фактът дали сме живели тук или не с цялата тази история? — попита Саманта.
	— Не съм сигурен. Родителите ви са живели тук в продължение на… колко… трийсет и пет години?
	— Там някъде, предполагам — отвърна Джулс. — Аз съм на трийсет и седем и не помня да сме живели на друго място.
	— В библиотеката видях албуми със семейни снимки. Имате ли нещо против да ги разгледам?
	— Защо? — попита рязко Джулс.
	— Защото в случая настъпи неочакван обрат и разрешаването му се превърна в задача от първостепенна важност. Имаме основания да смятаме, че не го ли разкрием, страната ни ще пострада сериозно.
	Джулс и Саманта се спогледаха. Джулс каза:
	— Шегувате се.
	— Много ми се иска да беше шега.
	Думите му я изненадаха.
	— Добре, ако искате да прегледате старите снимки, моля, заповядайте.
	Саманта остана в коридора, а Джулс поведе Декър към библиотеката, свали албумите от лавицата и ги постави на масичката за кафе. Когато се извърна към вратата, за да си тръгне, Декър я спря.
	— Имате ли нещо против да останете с мен и да отговорите на въпросите, които могат да възникнат?
	Джулс въздъхна и покорно седна до него, а той взе първия албум.
	Снимките бяха подредени хронологично, затова Декър сравнително бързо откри това, което го интересуваше.
	— Това ли са дядо ви и баба ви? — посочи той няколко стари снимки.
	Джулс кимна.
	— Родителите на баща ми. Вече са покойници. Родени са в Принстън, Ню Джърси. Често им ходехме на гости. Дядо беше професор по политология в университета там.
	— Впечатляващо. Изглеждат ми заможни хора.
	— Не. Живееха в къща, осигурена от университета. А когато остаряха, татко започна да им помага финансово.
	Декър посочи друга снимка.
	— А тези?
	— Родителите на мама. Те са от Орегон.
	— Ходили ли сте им на гости?
	— Не. Само съм чувала за тях. Имали са малка ферма. Загинали са в свлачище, когато мама е била дете. Кални порои отнесли целия имот, къщата, плевнята, всичко… Така и не открили телата на родителите й. По това време мама била на училище, затова оцеляла. После я изпратили в сиропиталище. А когато пораснала, заминала за Източното крайбрежие.
	— Как са се запознали родителите ви?
	Изражението на Джулс омекна.
	— В интерес на истината, историята звучи доста романтично. Баща ми тъкмо бил завършил колеж и започнал работа в Мериленд. Майка ми била сервитьорка в едно кафене близо до офиса му. Тя също учила в колеж. Част от колегите на татко се отбивали там, за да закусват и обядват. Тя често обслужвала масата му и така завързали приятелство. По онова време мама е била голяма красавица. Не се съмнявам, че е имала куп ухажори. Една вечер, когато си тръгвала от работа, татко я чакал на паркинга с букет цветя и билети за театър. Излишно е да казвам, че са се влюбили. Останалото, както се казва, е история.
	— Много мило. Това означава, че майка ви не произхожда от богато семейство.
	— От богато семейство? Не, не съм чувала нищо подобно. Защо?
	— Някой спомена за… Не е важно.
	Декър затвори албума.
	— Нещо друго? — попита Джулс.
	— Натали обади ли ви се?
	Тя кимна.
	— Звучеше добре. Каза, че съжалява за всичко.
	— А вие какво й отвърнахте?
	Джулс сви рамене.
	— Това, което е направила Нат, е отвратително. Имам предвид, че… тя разби семейството ни. Но въпреки това си остава моя сестра.
	— Кръвта вода не става — каза Декър и стана.
	— Открихте ли убиеца на Сиси?
	— Не още. Но работим по въпроса.
	— Нищичко не разбирам… Честна дума.
	— Не сте единствена.
	Декър излезе от къщата, обърна се и огледа фасадата. Знаеше, че е трябвало да го забележи по-рано. Имаше две възможности. Трябваше само да разбере коя от тях съответства на истината.


>	66

	— Осемстотин четирийсет и девет хиляди долара, толкова им е струвала къщата — каза Милиган на Декър. — Купили са я преди малко повече от трийсет и пет години. В момента данъчната й оценка е четири пъти по-голяма, да не говорим за цената й на свободния пазар.
	Намираха се в кабинета на Милиган във вашингтонския офис на ФБР. Предишната вечер, когато се прибра, Декър се извини на Джеймисън за внезапното си излизане. Тя на свой ред му се извини за подхвърлените коментари.
	— И без това сме под голямо напрежение — каза му. — И най-вече ти. Не биваше да те натоварвам допълнително.
	С това разговорът бе приключил.
	Сега Декър се взираше в екрана на компютъра.
	— Преди трийсет и пет години. Две години след раждането на Джулс — каза той.
	— Точно така.
	— По това време Дабни още е работил в АНС, нали?
	— Да — каза Милиган. — Постъпил е там четири години по-рано, веднага след колежа. Шест години по-късно е напуснал и е основал собствена компания.
	— Знаем ли каква заплата е получавал в АНС?
	— Знаем приблизително и за да изпреваря очевидния ти следващ въпрос, ще кажа, че с нея не е можел да си позволи дори скромна къща. Въпреки това е купил цяло имение, и то на двайсет и шест годишна възраст. Това определено е трябвало да привлече внимание.
	— Знаем ли дали е платил в брой, или е взел кредит?
	— Документите, които открих, показват, че Дабни е платил четиристотин хиляди в брой, а за останалата сума е взел кредит. Съпругата му също е работела по онова време. Била е агент по продажбите във фирма за недвижими имоти.
	— Може ли с нейната заплата да са изплащали вноските по кредита?
	— Не, дори двете заплати не са били достатъчни. Откъде обаче са дошли онези четиристотин хиляди за първоначалната вноска? Колегите от АНС би трябвало да са задали този въпрос още тогава.
	— Може да са го задали и да са получили удовлетворителен отговор — каза Декър.
	— Възможно е — призна Милиган. — Ще ги попитаме, но от собствен опит съдя, че не бива да очакваме да получим каквато и да било информация от тях. Богарт непрекъснато им задава въпроси, свързани с Дабни, но досега не е получил нито един отговор. — Погледна Декър и попита: — Какво привлече вниманието ти към това?
	— Голяма скъпа къща, купена от млада двойка, която не разполага с пари. Елементарно.
	— Предполагам, че трябваше да ми направи впечатление. Но тази подробност ми се е изплъзнала на общия фон… Дабни е преуспял през годините и домът му е красноречива илюстрация на успеха му. Не се сетих да проверя кога го е купил.
	— Сесилия Рандал ми каза, че Дабни си е взел жълто порше по същото време, когато е сключил сделката за къщата. Според нея, ако се съди по облеклото и поведението на госпожа Дабни, тя произхождала от богато семейство. Джулс обаче казва, че родителите на Ели са загинали в свлачище и тя е израснала в сиропиталище. Възможно е да е получила обезщетение. Но в такъв случай защо е работила като сервитьорка, за да си плати колежа?
	— Няма логика — призна Милиган.
	— Открием ли откъде са дошли парите, може би ще разберем какво се е случило толкова години по-късно.
	— Смяташ ли, че има връзка?
	— Би трябвало.
	— Дабни е работил в АНС. Несъмнено е имал достъп до класифицирана информация. А после е започнал собствен бизнес. Смятаме, че е прибягнал до шпионаж съвсем наскоро, и то само за да помогне на Натали. Но това са предположения. Ами ако е шпионирал през всичките тези години?
	— Не мога да преценя — каза Декър. — Може да е работил с Бъркшър преди трийсет години, а после да е престанал поради някаква причина. Десетилетия по-късно се е обърнал към нея, за да му помогне да продаде откраднатата информация. Това отговаря на въпроса защо не успяхме да открием каквато и да било връзка между тях. Не сме проверявали миналото им преди трийсет години.
	— Мисля, че си на прав път.
	— От друга страна, Дабни няма как да е убил Сесилия Рандал. Някой друг го е направил.
	— Не сме сигурни, че смъртта й е свързана с нашия случай. Може да е случайно убийство.
	Декър поклати глава.
	— Не мисля, че е случайно.
	— Ако Дабни е шпионирал през цялото време, семейството му няма да преглътне лесно тази новина, особено след всичко, което жена му и дъщерите му преживяха.
	— В този случай няма нищо лесно — отвърна Декър.
	Сбогува се и тръгна по коридора към кабинета, който делеше с Джеймисън. Предаде й разговора си с Милиган.
	— Теорията ти обяснява някои неща — каза тя.
	— Но не ни приближава към отговора на въпроса кой стои зад всичко това. Или къде възнамерява да нанесе своя удар. Това е най-важното.
	— Преди малко разговарях с Богарт. Не са открили нищо полезно в дома на Горски.
	Декър седна срещу нея и впери поглед в тавана.
	— Не си доволен от собствената си теория, нали?
	— Защо го казваш?
	— Защото те познавам. Личи ти.
	Той се обърна и я погледна.
	— Права си, не съм доволен.
	— И кога ще останеш доволен?
	— Когато подредя цялата картина, а не само част от нея.
	— Може и да не успееш.
	— Не изключвам подобна възможност.
	Той качи върху бюрото огромните си крака с обувки четирийсет и осми номер и се облегна на стола си.
	— Говори ли с Харпър Браун? — попита Джеймисън.
	— Не съм се чувал с нея.
	— Двамата с Мелвин са се видели отново.
	— Откъде знаеш?
	— Току-що говорих с него. Отишли са на обяд… по-скоро на пикник на остров Рузвелт. Каза, че са прекарали страхотно.
	— Радвам се, че Браун намира време за удоволствия, докато работи по случай, който може да предреши съдбата на тази страна.
	— Всеки има нужда от почивка от време на време — отвърна Джеймисън.
	— Сега пък ти я защитаваш — подсмихна се Декър.
	— Не, просто демонстрирам напредничаво мислене. Трябва да гледаме напред, не назад.
	— Добре, аз също трябва да отбележа някакъв напредък. Затова да се залавям за работа — каза той и се изправи.
	— Къде отиваш?
	— Не съм сигурен, но като разбера, ще ти кажа.
	— Ей, Декър!
	Той се обърна.
	— Какво?
	— Защо се застъпи за мен пред Сикрет Сървис и настоя да присъствам на срещата в Белия дом?
	— Въпросът ти ме изненадва.
	— Какво искаш да кажеш?
	— Това имах предвид, когато казах, че винаги можеш да разчиташ на мен, Алекс.


>	67

	— Не смяташ ли, че подходът ти е погрешен?
	Харпър Браун погледна Декър от другата страна на масата в кафенето, в което се бяха отбили.
	— Към този случай ли? Какво искаш да кажеш?
	Декър й бе позвънил на излизане от вашингтонския офис на ФБР и двамата се бяха уговорили да се срещнат тук.
	— Дабни убива първо Бъркшър, после себе си. Случаят започва от тук и ние го разглеждаме линейно.
	— Така е, но има и по-стари истории, които също трябваше да проверим. И го направихме. Случаят не започва с убийството на Бъркшър.
	— Правилно, то е резултат от нещо в миналото. И ние проверихме всички тези истории, но според мен обърнахме прекадено голямо внимание на Дабни.
	— Защото не успяхме да открием абсолютно нищо за Бъркшър. Единственото, в което сме сигурни, е шпионската й дейност. Не разполагаме с нищо друго.
	Вместо отговор Декър извади куклата от раницата, която бе взел, и я постави на масата между двамата.
	— Имаме това.
	Браун погледна изненадано куклата, преди да вдигне глава.
	— Това? Някаква си кукла? Да, знаем, че в нея има тайно отделение и вероятно е била използвана за предаване на крадена секретна информация, но какво от това?
	— Защо кукла?
	— Защо не?
	— Да разсъждаваме логично. Крадеш тайни, криеш ги в куклата и я носиш на някого, вероятно на Бъркшър.
	— Точно така.
	— Отново питам, защо кукла?
	— Ами… тя е незабележима, невидима. Повечето хора не биха й обърнали внимание.
	— Напротив, биха й обърнали внимание, ако видят мъж да я носи. Прекалено голяма е, за да се побере в джоб. А чантата може да бъде претърсена.
	Искаш да кажеш, че другият човек е бил жена?
	— Или жена, или мъж с малко момиченце.
	— Чакай малко… Дабни ли имаш предвид?
	— Възможно е. Куклата може да е принадлежала на някоя от дъщерите му. Бюрото стигна до извода, че тя е произведена преди около трийсет години. А това означава, че момичетата на Дабни са били на подходящата възраст за кукли. И както сама каза, това е нещо незабележимо, невидимо. Кой би заподозрял, че едно малко момиченце с кукла в ръка пренася секретна информация? За тези хора е нещо обичайно да използват деца за прикритие. Като Джоуи Скот и книгата.
	Браун се замисли.
	— Прав си. Това означава ли, че ще попитаме дъщерите му за куклата?
	— Да, непременно ще го направим.


	— Къде я намерихте? — възкликна изумена Джулс.
	Декър и Браун седяха в дневната с Джулс, майка й и двете й сестри.
	— Джулс, това не е ли твоята кукла Миси? — възкликна Ели Дабни.
	Младата жена я взе от Декър и я повъртя в ръката си.
	— Сигурна ли сте, че е ваша? — попита Браун.
	Вместо отговор Джулс подуши косата на куклата и погледна лявото й стъпало.
	— Виждате ли червените точици върху обувката? Изцапах я с боя и после не можах да я изчистя. И познавам мириса на косата й. Къде я открихте? Как?
	— Открихме я в хода на разследването — отвърна Декър и взе куклата от ръцете й. — Помните ли кога за последен път я видяхте?
	Джулс се облегна назад.
	— Аз… не знам. Не помня да съм я вземала в колежа. — Лицето й поруменя. — Исках да я взема, но размислих. Когато се връщах вкъщи, не съм се сещала за нея.
	— Това означава ли, че куклата е останала тук, в дома ви? — попита Браун.
	— Запазихме стаите на момичетата във вида, в който ги бяха оставили. Искахме, когато се връщат, да ги заварят непроменени — каза Ели Дабни. — Във всички четири стаи имаше кукли. Мислех, че още са тук. Сиси поддържа… — Гласът й потрепери. — Сиси поддържаше идеален ред и чистотата навсякъде.
	— Можем ли да надникнем в тези стаи? — попита Декър.
	Джулс ги поведе нагоре. След като ги остави сами, Декър и Браун откриха още три кукли със същите тайни отделения зад батериите.
	— По дяволите! — възкликна Браун. — Това говори за сериозна шпионска организация! Четири дъщери и четири кукли с малки скривалища!
	— Което потвърждава теорията, че Уолтър Дабни е познавал Бъркшър. Работили са заедно.
	— А това обяснява как е могъл да си позволи подобна къща преди толкова много години.
	Декър я погледна.
	— И ти ли се сети за това?
	— Понякога имам моменти на прозрение — отвърна скромно Браун.
	— Да проверим семейната спалня.
	Тя се оказа доста по-просторна от тези на момичетата, тъй като през портал се влизаше в стая с телевизор и голяма камина. Претърсиха първо шкафовете в спалнята, после двата големи гардероба; този на Ели бе с размерите на малък килер или дрешник. Декър провери и банята, като не пропусна нито едно чекмедже. В аптечката откри куп лекарства, изписвани срещу рецепта. Бяха предимно медикаменти за поддържане на сърцето и снижаване на холестерола, но имаше и инхалатор за астма.
	Лоша работа е старостта, помисли си Декър.
	Затвори вратата на аптечката и се присъедини към Браун в спалнята.
	— Няма други кукли — каза тя.
	Взеха трите кукли и слязоха долу. Влязоха в дневната, в която бяха оставили Ели Дабни и дъщерите й. Джулс продължаваше да държи в ръце старата си кукла.
	— Какво ще правите с тях? — попита Саманта и посочи куклите.
	— Трябва да ги вземем — отвърна Браун.
	— Но защо?
	— Защото са веществено доказателство.
	Саманта понечи да отвърне нещо, но погледна Джулс и се отказа.
	Декър седна срещу Джулс.
	— Искам да ви покажа тази снимка още веднъж и да ви попитам дали познавате жената на нея. — Той извади снимката на Бъркшър.
	— Казах ви, че не я познавам — отвърна Джулс.
	Декър я показа на останалите. Ели и дъщерите й я погледнаха и поклатиха глави.
	— Представете си я с по-тъмна коса и с по-малко бръчки — настоя Декър.
	Отново се взряха в снимката и Джулс каза:
	— Наистина не я познавам.
	Тя погледна Саманта и майка си, които повторно поклатиха глави.
	— Какво означава това? — попита Ели Дабни. — Куклите и всичко останало? Нищо не разбирам.
	— Ние също, ако този факт може да ви послужи за успокоение — отвърна Браун.
	— Да не би… да не би да подозирате, че Уолт е бил замесен в нещо, свързано с тези кукли? Какъв смисъл има в това? Те бяха играчки на момичетата, не негови. Никога не съм го виждала да държи кукла. Това е абсурдно!
	— Нямаме право да обсъждаме нищо в момента — отвърна Браун. — Все още сме на етап събиране на доказателства.
	Двамата с Декър си тръгнаха с куклите и се отправиха към колата й. Той спря, обърна се и погледна къщата.
	— Знаеш ли онази детска игра „Топло — студено“?
	— Да.
	— Всеки път, когато изляза от тук, имам чувство, че е станало по-студено.
	Когато потеглиха, Браун подхвърли:
	— С Мелвин ще вечеряме навън. Ти и Алекс ще дойдете ли с нас?
	— След вашия чудесен пикник?
	Тя се изчерви и отвърна:
	— Наистина беше чудесен. Мелвин ми донесе цветя.
	— Сигурни ли сте, че искате компания? — попита той.
	— Скъсваме се от работа. На карта е заложена съдбата на страната. Но няколко часа в приятна компания може би ще ни се отразят добре.
	— Съгласен — каза Декър.


>	68

	Вечерята мина добре, разговорът бе лежерен и духовит. Това беше приятно разнообразие на фона на напрегнатото разследване, което им позволи да презаредят батериите си. След ресторанта и четиримата отидоха в дома на Браун близо до Капитолия.
	Джеймисън огледа смаяно луксозния интериор.
	— Харпър, имаш прекрасен дом!
	Браун й подаде чаша вино и каза:
	— Заслугата е най-вече на баба ми. Тя имаше усет за тези неща. Но и аз добавих това-онова. Няколко картини, онази статуетка там, два-три килима. И още някои неща — добави небрежно тя. — Получи се удобно и уютно.
	— Да, наистина.
	Декър и Марс седяха в другия край на дневната. Вместо вино двамата бяха предпочели по бутилка мексиканска бира „Дос Екис“.
	— Вечерта беше забавна — каза Мелвин.
	Той беше облечен с джинси и тъмнозелено поло, което едва побираше мускулестия му торс.
	— С теб винаги е забавно, Мелвин.
	Декър се обърна и видя, че Браун наблюдава Марс. После тя продължи разговора си с Джеймисън.
	— По всичко изглежда, че госпожа Браун е твоя почитателка.
	Марс отпи от бирата и се ухили като малко момче.
	— Тя е страхотна жена. Била е къде ли не, правила е какво ли не. А аз не съм ходил никъде и не съм правил нищо. — Той се огледа. — Богата е, но не го демонстрира. Това ми харесва. Освен това е атлетична. И има не само спортна фигура, но и спортен дух. Рано сутринта тичахме заедно.
	— Преди пикника? — попита Декър.
	Усмивката на Марс стана още по-широка.
	— Знам. Но ни е приятно, когато сме заедно. Във всеки случай, тя няма проблем да поддържа моето темпо. Понякога дори си мисля, че не дава всичко от себе си.
	— Освен това е мила с децата и обича животните. Добра партия е.
	Мелвин продължи да се усмихва.
	— Познаваме се съвсем отскоро. Но съм убеден, че си пасваме.
	— Искрено се радвам за теб, Мелвин — каза Декър и погледна часовника си. Минаваше полунощ. — Ще си допия бирата, а после ще се при…
	Лампите угаснаха и четиримата потънаха в пълен мрак.
	— Какво става, по дяволите? — възкликна Марс.
	— Или някой бушон е изгорял, или трансформаторът отвън е гръмнал — отвърна Декър.
	Покрай него мина някой, но в мрака Декър не видя кой. Секунда по-късно Браун каза:
	— Останалите къщи на нашата улица имат ток. Трябва да е…
	Тя спря, обърна се и се втурна към Декър и Марс. Хвана ги за ръце и ги подкани:
	— Последвайте ме! Бързо! Джеймисън! Вдясно и направо по коридора!
	— Какво…?! — възкликна Марс, но Браун го дръпна рязко за ръката и те излязоха от стаята.
	Секунди по-късно предната и задната врата изхвърчаха от пантите си и в къщата нахлуха маскирани мъже. Носеха късоцевни автомати MP5 и прибори за нощно виждане. Откриха огън в мига, в който прекрачиха прага.
	Докато Браун и останалите тичаха по коридора, Декър, който беше най-отзад, се обърна и изпразни половината си пълнител.
	Покрай него профучаха куршуми, които пръснаха една лампа, откъртиха парченца гипс от стените и пронизаха няколко картини. Във въздуха полетяха късчета дамаска и пълнеж от фотьойлите.
	Продължиха да тичат. Декър изстреля всичките си патрони, а миг по-късно Джеймисън също откри огън.
	Браун отвори с ритник една врата в края на коридора и нареди на всички да влизат вътре, след което я затвори и заключи.
	— Ей, там! Бързо!
	Във вратата се забиха куршуми, но нито един не успя да я пробие.
	Декър погледна Браун.
	— Блиндирана е — отвърна тихо тя, извади телефона си и набра някаква комбинация от цифри.
	Част от стената се отвори безшумно. Зад нея се показа метална врата. Тя също се отвори с помощта на хидравличен механизъм.
	— Влизайте вътре! — нареди Браун. — По-бързо!
	Влязоха в помещението и Браун натисна друг клавиш на телефона си. Вратата се затвори и подвижната част от стената се върна на мястото си.
	Браун светна лампата в стаята и Декър и останалите се огледаха. На едната стена бе монтиран екран, очевидно свързан с камера, разположена пред вратата, защото показваше стаята, която бяха напуснали току-що. Видяха как вратата отхвръква навътре и в стаята нахлуват въоръжени мъже.
	— Трябва да се обадим в полицията — каза Декър.
	— Охранителната ми система го е направила автоматично, след като активирах вратата към убежището.
	— Какво е това? — попита Джеймисън и се огледа. — Скривалище?
	— Железобетонни стени със стоманена облицовка, звуконепроницаеми, устойчиви на куршуми и гранати, с независим източник на въздух и електричество, с достатъчно вода и храна за една седмица. Плюс химическа тоалетна.
	— Това твое дело ли е? — попита Джеймисън.
	— Нали споменах, че домът ми има някои екстри.
	— Нуждаеш ли си от подобно скривалище? — попита Декър.
	— Очевидно, предвид случилото се току-що. Декър, тече ти кръв! — каза Браун и посочи лицето му.
	Той опипа място.
	— Явно нещо ме е одраскало. Не е куршум. Парченце от стената или от мебелите.
	— Аз не извадих такъв късмет.
	Всички се обърнаха към Марс, който притискаше с длан едната си ръка, обляна в кръв.
	— Мисля, че е само драскотина, но болката направо ме изгаря!
	Браун грабна комплект за първа помощ от рафта на стената и започна да превързва и почиства раната на Марс. Джеймисън й помагаше. През това време Декър следеше на екрана маскираните мъже, които претърсваха предната стая.
	— Ченгетата идват — обяви той.
	И наистина можеше да чуе воят на сирените, препредаван от микрофона на камерата отвън.
	Вбесени, че не успяха да открият мишените си, маскираните мъже обсипаха стените с куршуми. Нито един от тях не успя да пробие защитата на скривалището. А после, когато сирените се усилиха, те се обърнаха и хукнаха навън.
	Четири минути по-късно Браун и останалите излязоха от скривалището навреме, за да посрещнат полицаите, които влизаха предпазливо в съсипаните от стрелбата стаи. Браун извади служебната си карта и обясни какво се е случило.
	Полицаите огледаха опустошението. Един от тях каза:
	— Някой определено не ви харесва, госпожо.
	— Затова съм си направила пълна застраховка на дома и имуществото — отвърна Браун.
	След като полицаите приключиха с огледа и взеха показанията им, те си тръгнаха и оставиха четиримата да се взират напрегнато един в друг.
	— Размина ни се на косъм — каза Марс. — Как разбра какво се случва, Харпър?
	— Когато погледнах навън, видях червените точки от приборите им за нощно виждане. Точно по средата на челото. Използваха стар модел, който нашите служби изхвърлиха от употреба по очевидни причини. Това превръщаше хората ни в прекалено големи мишени.
	— Слава богу, че разполагаш с такова убежище — каза Джеймисън.
	— Какво искаха, по дяволите? — попита Марс. — Освен да ни убият, разбира се.
	— Явно са ни проследили — каза Браун. — И са прекъснали тока, преди да атакуват.
	— Чудя се… — изрече замислено Декър.
	— Какво се чудиш? — попита Браун.
	Декър не й отговори.


>	69

	Отново дъжд.
	Този път валеше като из ведро, а в далечината проблясваха светкавици, следвани от мощния тътен на гръмотевиците.
	Декър, който не обръщаше никакво внимание на капризите на времето, седеше на един стол и се взираше в лаптопа си, поставен на кухненската маса. Пред сградата стояха на пост двама агенти на ФБР, а други двама охраняваха дома на Харпър Браун. Марс бе останал при нея.
	Богарт и Милиган бяха пристигнали на мястото на нападението. Криминалистите не бяха открили нищо, освен купища гилзи, изхвърлени от автоматите, и отворената кутия на електрическото табло, която нападателите бяха разбили, за да прекъснат захранването в дома на Браун. Съседите бяха чули изстрелите и двама от тях бяха видели мъжете да скачат в очакващия ги джип, но не бяха видели номера, който бе покрит с черна боя. Декър и Джеймисън нямаше какво да правят там и се бяха прибрали. Марс и Браун бяха останали да разчистят бъркотията след нападението.
	Декър не бе помръднал от мястото си вече цял час. Джеймисън отдавна си бе легнала. Той докосна онова място на лицето си, където го бе раздрала някаква отломка. Браун бе почистила раната и бе поставила марля и лепенка.
	Декър отново насочи вниманието си към лаптопа. Взираше се в една и съща страница вече двайсет минути. Затвори очи и се замисли. Когато ги отвори, погледна часовника си.
	Наближаваше седем сутринта. Не беше мигнал, но чувстваше необичаен прилив на енергия. Позвъни по телефона. Проведе разговор с една жена, който продължи около минута. После взе ключовете от автомобила на Джеймисън, помаха на агентите, които седяха в колата си, прекоси паркинга, в резултат на което стана вир-вода, напъха се зад волана и потегли.
	Отиде в централата на ФБР, слезе в залата за аутопсии и се срещна със съдебния лекар Лин Уейнрайт, с която си бе уговорил среща преди малко.
	Тя беше облечена в лекарска престилка, а на гърдите й висяха очила на метално синджирче. Доктор Уейнрайт се прозя и каза:
	— Едва се добрах до тук. Дъждът и шофьорите са много лоша комбинация, особено във Вашингтон.
	— Самата истина.
	— Е, какво има?
	— Исках да ви попитам нещо. Но предпочетох да го направя лице в лице.
	— Така и предположих. — Тя го поведе към бюрото в ъгъла и двамата седнаха. — Питайте! — подкани го доктор Уейнрайт.
	— Позволете първо да ви съобщя някои медицински симптоми, след което ще ви помоля да ми кажете каква може да е причината.
	— Добре.
	— Вродени дефекти у децата. Липсващи пръсти на единия крак и деформирана ръка.
	— Хм, това може да се дължи на много причини.
	— Не съм приключил. Всички деца имат астма.
	— Това стеснява кръга, но не достатъчно. Какво друго?
	— Сега ще изброя някои лекарства.
	Декър бе записал названията им по памет и сега връчи листчето на доктор Уейнрайт.
	Погледът й пробяга по списъка.
	— Това е за черния дроб — посочи с пръст тя, — а това за бъбреците. „Липитор“ се предписва при високи нива на холестерола. Повечето хора знаят това благодарение на масираната телевизионна реклама. „Золофт“ се бори с депресията, а това спомага за увеличаване на костната плътност.
	Декър кимна.
	— Нещо в резултатите от изследванията на Дабни да ви е направило впечатление?
	— Не. Получих кръвната картина и данните от токсикологията. Както ви споменах и преди, Дабни е вземал болкоуспокоителни, но това са единствените медикаменти, които открихме в организма му, в случай че се питате дали е бил под въздействие на опиати например, когато е натиснал спусъка.
	— Дабни не е вземал нито едно от тези лекарства. Всичките са на съпругата му.
	— В интерес на истината, той е бил в добро физическо състояние, като изключим мозъчния тумор, разбира се. Ако не е бил туморът, спокойно е можел да живее още двайсет години.
	— Късмет.
	— Лош късмет — поправи го доктор Уейнрайт.
	— Да — отвърна разсеяно Декър.
	— Какво смятате? — попита тя.
	— Чудя се защо толкова здраво на вид семейство има толкова много физически и медицински проблеми.
	— Астмата може да е наследствена.
	— Една от дъщерите спомена, че майка им има астма, но не и баща им.
	— Така е. Белите дробове, синусите и хранопроводът на Дабни са съвсем чисти. Не забелязах никаква дразнимост на тъканите, която да подскаже за наличието на астма или друг белодробен проблем.
	— Това означава, че основният виновник за вродените дефекти на децата е съпругата с нейните лекарства.
	— Вижте какво, хората в тази страна — от децата до старците — пият прекалено много лекарства. Майка ми например вземаше по двайсет и четири хапчета на ден през последните три години от живота си, а тя имаше приятелки, които вземаха още повече. Имам чувството, че днес всяко дете пие „Риталин“ или друг психостимулант. Звучи абсурдно, но е самата истина.
	— Разбирам — отвърна Декър. — Но това ме гложди… И бездруго не разполагам с други следи.
	— Може би се хващате за сламка.
	— Възможно е. Но предпочитам да мисля, че съм на крачка да открия иглата в копата сено.


>	70

	Коленете на Декър го боляха. Донякъде от дъжда, донякъде от стари футболни травми. И донякъде от факта, че краката му опираха в арматурното табло, а воланът се бе забил в корема му.
	_Непременно трябва да си купя една прилична кола._
	Чистачките се бореха безуспешно с дъжда по предното стъкло. Декър имаше чувството, че мисълта му се носи ту наляво, ту надясно в техния ритъм.
	Не можеше да прогони от главата си едно нещо, което можеше да се окаже важно.
	Сесилия Рандал бе разговаряла с него и Джеймисън. Малко след това тя бе убита.
	Декър и Браун бяха разговаряли със семейство Дабни. Малко след това двамата едва не бяха убити.
	Имаше ли причинно-следствена връзка между тези факти?
	Мислите му се върнаха към разговора с домашната помощница.
	Сесилия Рандал бе решила, че Ели Дабни произхожда от богато семейство. Оказа се, че това не е истина. В такъв случай какво можеше да обясни покупката на къщата и поршето още докато Уолтър Дабни беше работил в АНС, при това на нископлатена длъжност? Един от възможните отговори бе шпионската дейност на Дабни.
	Ели Дабни имаше куп здравословни проблеми, включително спонтанни аборти. Три от дъщерите й бяха високи и атлетични, но имаха астма. На Саманта й липсваха пръсти, а на Аманда — част от ръката. Семейство Дабни са прекрасни, бе заявила Сесилия, трудно можело да се намерят по-добри.
	След което някой бе пронизал с куршум мозъка й.
	А после двамата с Браун разговаряха с Ели Дабни и дъщерите й за онази кукла. И откриха другите кукли със същите тайни отделения.
	Тръгнаха си от дома им и отидоха на вечеря, след което се отбиха в къщата на Браун, където едва не бяха убити от банда главорези с автомати.
	И в двата случая причината най-вероятно бяха разговорите в дома на семейство Дабни.
	Възможно ли бе някой да подслушва къщата? И този някой да го е нападнал край старата къща на Бъркшър в гората? И да е изпратил убийците снощи?
	Не биваше да забравя и куклите! Как точно се вписваха те в тази история? Както бе казала Ели Дабни в защита на своя съпруг, Уолтър не бе докосвал куклите. Вероятно не ги бе носил в офиса, не ги бе тъпкал с крадена информация и не ги бе предавал на някого — на някоя неизвестна трета страна — само за да ги върне по-късно на дъщерите си. В това нямаше логика. Всеки щеше да обърне внимание на мъж, който носи кукла. А и човек не може да влезе в АНС с кукла в ръка.
	Възможно бе Уолтър Дабни изобщо да не бе правил подобни неща. Възможно бе размяната да е ставала по съвсем друг начин.
	Декър завъртя рязко волана и подкара колата в друга посока.
	Паркира срещу дома на Сесилия Рандал. Полицията бе вдигнала охраната, но входната врата изглеждаше открехната. Декър изскочи от колата и пресече тичешком улицата, докато дъждът се сипеше отгоре му. Почука на вратата.
	Никой не отговори. Той извади пистолета си, бутна вратата и надзърна вътре.
	— ФБР! Има ли някой?
	Отново не получи отговор. Но чу проскърцване на дъски и вдигна поглед нагоре.
	На втория етаж имаше някой.
	Декър се качи тихо по стълбите и се огледа. Видя само две стаи. В едната светеше лампа.
	Промъкна се до вратата и тъкмо да сложи ръка върху топката на бравата, когато тя се завъртя.
	Декър отстъпи назад с насочен пистолет.
	Жената изпищя, когато го видя, и изпусна кашона, който носеше.
	— О, господи! Какво искате? — изкрещя тя. — Моля ви, не ме наранявайте!
	Декър бръкна в джоба си и извади служебната си карта.
	— Аз съм от ФБР. Няма да ви нараня.
	Жената се олюля и се подпря на рамката на вратата.
	— Божичко! Уплашихте ме до смърт!
	Декър прибра пистолета си и я огледа.
	Жената беше чернокожа, слаба, около четирийсетте, с къса прошарена коса.
	— Коя сте вие? — попита той.
	— Ронда Кейн.
	— Какво правите тук?
	— Това е домът на майка ми.
	— Сесилия Рандал е вашата майка?
	— Да.
	— Моите съболезнования.
	Тя погледна кашона.
	— Дойдох да взема някои неща. Не знам какво да правя с тази къща. Сигурно ще я продам.
	— Наблизо ли живеете?
	— В Балтимор, което не е чак толкова далече. — Жената го изгледа с печално изражение. — Открихте ли кой го е направил?
	— Не още. Но след като сте тук, имате ли нещо против да ви задам няколко въпроса?
	— Полицията вече ме разпита.
	— Моите въпроси може да се окажат различни.
	— Вижте, мама нямаше врагове. Нямам представа кой би искал да й причини нещо лошо. Работеше много, ходеше на църква, отгледа ме… беше добър човек. Сигурно някой е влязъл, за да я ограби. Колко пъти я молех да се махне от този квартал. Това е къщата, в която израснах. Тогава районът беше хубав, но сега е опасен. Пълно е с типове, готови да убият човек за няколко долара.
	— Така е, но не мисля, че майка ви е убита от крадци.
	— Защо?
	— Сама казахте, че е работила много. За семейство Дабни, нали така?
	— Точно така. В продължение на повече от трийсет години.
	— В такъв случай трябва да ги познавате доста добре.
	— Да, когато бях малка, мама често ме водеше у тях.
	— Значи сте се виждали неведнъж с дъщерите.
	— Играехме си заедно. Аз бях малко по-голяма. Понякога наглеждах Джулс или Саманта. А когато Натали беше бебе, често й сменях памперсите и й давах мляко.
	— Много мило от ваша страна.
	— О, те ми плащаха. Много държаха на това. Господин и госпожа Дабни бяха мили хора, особено госпожа Дабни. По-често виждах нея, понеже господин Дабни все работеше или пътуваше. Той се прибираше у дома, след като двете с мама си бяхме тръгнали.
	— Имате ли представа къде е пътувал господин Дабни?
	— Защо?
	— Разследваме и неговата смърт.
	— Чух, че се е самоубил.
	— Така е. Но все още не сме открили причината.
	— О… нямам представа къде точно пътуваше. Из цялата страна, в различни щати… Веднъж помагах на мама да разопакова багажа му. Тъкмо се бе върнал от командировка и на куфара му още имаше етикет на авиокомпанията.
	— Спомняте ли си инициалите на летището?
	— Не, но си спомням, че авиокомпанията не беше американска. Не мога да се сетя коя точно. Но тогава мама ми каза, че господин Дабни често пътува в чужбина.
	— Откъде е знаела това?
	Кейн се усмихна.
	— Когато бях малка, Саманта бе взела паспорта на баща си и го бе скрила в кухнята. Претърсиха цялата къща. Мама го откри в буркана със захарта. Прелисти паспорта страница по страница, за да изтърси от него захарните кристалчета. А после каза, че бил пълен с печати и визи от къде ли не.
	— Майка ви споменавала ли е, че в семейство Дабни има нещо необичайно?
	— Нещо необичайно? — Кейн го изгледа изпитателно. — Какво целите с тези въпроси?
	— Да открия истината, надявам се.
	— Семейство Дабни са добри хора.
	— Не се съмнявам, но все пак Уолтър Дабни уби човек.
	Изражението на Кейн се промени. На мястото на объркването се появи тъга.
	— Още не мога да повярвам, че го е направил. Той е последният човек на света, за когото бих предположила, че е способен на това. А после да се самоубие? И да остави госпожа Дабни сама? Двамата се обичаха толкова много. Бяха идеалната двойка.
	— Външният вид понякога лъже. — Декър погледна кашона. — Какво има там?
	Кейн се усмихна.
	— Вещи от детската ми стая. Живеехме двете с мама. Имах братче, но то почина още като бебе, а татко си отиде, когато бях на четири.
	— Съжалявам.
	— Мама е запазила някои от детските ми неща. Аз самата имам две дъщери и реших, че може да им харесат, макар че… вече са твърде големи за тях.
	— Имате предвид играчки?
	— Да.
	Тя отстъпи назад и отвори широко вратата. Декър видя грижливо оправено легло, бял скрин с много чекмеджета и две високи етажерки, отрупани с всевъзможни вещи.
	— В наши дни децата искат все неща, които са видели по телевизията. Книгите на доктор Сюс, печки „Изи Бейк“, пъзели… И дори кукли. Всички искат барбита. А знаете ли колко струват? Моите бяха много по-хубави и по-евтини. И за да си играеш с тях, трябваше просто да използваш въображението си.
	Декър я слушаше с едно ухо. Беше вперил поглед в лавицата, отрупана с кукли, наредени в стройна редица.
	— Тези стари кукли ваши ли са?
	— Да.
	— Знаете ли, че те приличат на онези, които дъщерите на Дабни имат?
	— Така ли? Е, в това има логика.
	— Защо?
	— Защото семейство Дабни ми ги подаряваше.


>	71

	— Всичките имат тайни отделения — обяви Милиган.
	Декър седеше срещу него, а Богарт се бе настанил на стола зад бюрото си. Джеймисън и Браун седяха срещу Богарт.
	— И така, куклите на дъщерята на Сесилия Рандал са напълно идентични с тези на четирите дъщери на Дабни и всичките имат скривалища? — попита Джеймисън.
	Декър кимна и взе две от куклите.
	— Това е Миси, куклата на Джулс Дабни. А тази е била на Ронда, дъщерята на Сесилия Рандал. Можете ли да ги различите?
	Всички се приведоха напред и впериха погледи в двете кукли.
	— Дори петънцата от боя по обувките са напълно еднакви — каза Браун.
	— Помиришете косите им — подкани ги Декър.
	Браун и Джеймисън го направиха. Джеймисън възкликна:
	— Миришат еднакво.
	— Именно. Джулс позна куклата си по петънцата от боя и миризмата. Дъщеря ми правеше същото със своите играчки. Това е обичайно за децата. Който и да стои зад тази история, трябва да призная, че обръща голямо внимание и на най-дребните детайли.
	— Това означава ли, че Рандал е била брънка от тази шпионска мрежа? — попита Браун.
	— Сигурно.
	— Не е задължително — отвърна Декър. — Може да е била замесена, без да знае.
	— Как би могло да стане това? — намръщи се Браун.
	— След като Ронда Кейн ми каза за куклите, разговарях надълго и нашироко с нея. Когато била малка, още преди да тръгне на училище, всеки ден ходела с майка си у Дабни. А като пораснала, Рандал я записала в близко до тях училище. Очевидно семейството е уредило това. Рандал я водела у тях и Ронда оставала там да си играе или да си пише домашните, докато станело време да се прибират. А когато поотраснала, занимавала децата — била им бавачка и дори помагала на майка си в домакинската работа. Вярно, правела го след училище, но, така или иначе, повечето си дни прекарвала в дома на семейство Дабни.
	— Тогава обаче едва ли е носила кукла със себе си — каза Джеймисън.
	— Не, разбира се. Но го е правила в продължение на години. Ронда Кейн нямаше представа кога са били разменени куклите. А аз не можех да й кажа нищо друго, без да разкрия конфиденциална информация, затова не питах повече.
	— Добре, да предположим, че куклите са били използвани за предаване на крадена информация — каза Браун. — Как според теб са го правили?
	— Уолтър Дабни е изнасял секретни материали от АНС и ги е носил у дома си. Нямам представа как ги е измъквал от агенцията, но всички знаем, че това се е случвало в миналото. И други са успявали да изнасят информация от там. След като е започнал собствен бизнес, задачата му се е улеснила. Трябвало е само да предаде данните от проектите, по които работи, на своя отговорник или направо на купувача. Поставял ги е в някоя от куклите. Когато Ронда Кейн е идвала със своята кукла, той е трябвало само да ги размени. Ронда винаги е връщала куклата си у дома. Сама ми каза, че когато била малка, вземала някоя кукла в училище или пък майка й я носела в дома на Дабни, за да си играе с нея, когато свършат часовете. Попитах я дали често е сменяла куклите и тя каза, че един ден си играела с една, друг ден — с друга, защото не искала да се чувстват самотни.
	— Какво е ставало после? — попита Браун. — Ако Сесилия Рандал не е била част от това?
	— Когато Рандал е отивала на работа, някой е влизал в дома й. Изваждал е информацията от куклата и си е отивал. Тя не е имала охранителна система. Би трябвало да са влизали и излизали без проблем.
	— Възможно е — съгласи се Богарт.
	— По този начин Дабни изобщо не е контактувал с другата страна. Струва ми се, че Сесилия Рандал е играела ролята на посредник, без изобщо да разбере. Освен това не мисля, че са използвали куклите всеки ден. Уолтър Дабни вероятно е предупреждавал по някакъв начин другата страна кога вътре има нещо.
	— А когато децата пораснали и куклите заели мястото си по лавиците, той по всяка вероятност е прибягвал до друг похват — каза Богарт. — Както Бъркшър е използвала онази книга например.
	— Това означава, че Уолтър Дабни е предавал страната си в продължение на трийсет години! — възкликна Браун.
	— Така изглежда — призна Богарт.
	— Странно, че не са го хванали в даден момент — отбеляза Милиган. — Имам предвид, че толкова други шпиони, дори такива, които са работили с години, в крайна сметка са били разкрити.
	— Знаем за тях, само защото _са били_ разкрити — изтъкна Декър. — Възможно е да има много, които никой никога не е залавял.
	Браун кимна.
	— Слабото място на Уолтър Дабни е била дъщеря му. Смятал е, че тя е в опасност, затова е действал по-бързо от обичайното. Или пък отдавна е спрял да шпионира и е изгубил форма. Както и да е, потърсил е старата си връзка, за да помогне на Натали. Този път обаче ние го засякохме. Вярно, прекалено късно, за да му попречим да продаде откраднатите тайни, да застреля Бъркшър и да се самоубие.
	— Променил се е и още един важен фактор — каза Богарт. — Дабни е знаел, че умира.
	— Вече обсъдихме възможността чрез убийството на Бъркшър и последвалото самоубийство да се е опитвал да компенсира вредите, които е нанесъл на страната ни през всичките тези години — добави Джеймисън.
	Богарт погледна Декър.
	— Какво мислиш?
	Той не отговори веднага. А когато го направи, погледът му беше отнесен, сякаш изобщо не говореше на тях.
	— Звучи логично, но не съм убеден, че е станало точно така.
	— Защо? — попита Браун. — Защо отхвърляш тази теория?
	— Защото оставя без отговор твърде много въпроси и най-вече кой ме нападна и взе онази флашка. И кой уби Сесилия Рандал. Защото смятам, че това може да са същите хора, които са принудили Уолтър Дабни да открадне секретна информация, за да спаси дъщеря си.
	— Добре, може да е същата шпионска мрежа, която е работила с Дабни в миналото — каза Браун. — Да допуснем, че той е продавал тайни в продължение на години, но в един момент е решил да се оттегли, да се пенсионира, така да се каже. Другата страна не е останала доволна, но е осъзнавала, че ако го притисне, той може да реагира по начин, който да провали прикритието й. В един момент обаче Натали се забърква в неприятности благодарение на страстта си към хазарта. Другата страна вижда в това възможност да манипулира Дабни и да го принуди да се върне към стария занаят. Повярвал е, че дъщеря му дължи десет милиона долара, а това е означавало, че е трябвало да продаде много важни тайни. И той го е направил. Осигурил им е достъп до свръхсекретни бази данни.
	— Сигурни ли сте в това? — попита Декър.
	— Да.
	— И как разбрахте?
	— Проследихме откраднатата информация. Дабни е имал достъп до нея. Използвал е своите пароли… пароли, с които е разполагал в резултат на работата си за АВР.
	— Не може ли да го е направил друг човек от неговата фирма?
	— Системата изисква въвеждането на биометрични данни, Декър. Бил е Дабни. Извън всяко съмнение! Оставил е сложна електронна следа, затова стигнахме до него прекалено късно.
	— Следователно в момента получателите на тази информация също разполагат с достъп до въпросните бази данни. При това от известно време.
	— Да.
	— И вече може да са научили някои наши тайни?
	— Несъмнено.
	— Нещо конкретно? Нещо _особено_ важно?
	— Всичко е важно!
	— Ясно, но сещаш ли се за нещо, което да е по-важно?
	— Вече ти казах, че там има информация за наши операции в чужбина. Както и че загубихме няколко агенти.
	— Нещо друго?
	Браун въздъхна и обмисли въпроса.
	— В интерес на истината, не всичко е свързано с дейността на АВР. Част от информацията е свързана с други федерални агенции — АНС, ЦРУ, АБН, дори ФБР. Има и поверителни доклади от Съвета на началник-щабовете.
	— По какви въпроси?
	— По въпроси, до които нямаш достъп, но в духа на сътрудничеството между нашите агенции мога да ти кажа, че информацията се отнася до операциите в Близкия изток, стратегията срещу „Ислямска държава“, разузнавателни данни от войната в Сирия, руската политика спрямо балтийските държави, евентуалната реакция на НАТО… Най-различни неща.
	— И враговете ни могат да действат във всеки един от тези аспекти — отбеляза Декър. — Защото ти каза, че заплахата, спомената в онзи разговор, ще бъде осъществена съвсем скоро.
	— Именно. Мащабите са големи. Прекалено големи.
	— Но в Белия дом ни казаха, че атаката ще бъде извършена тук, на американска земя — обади се Богарт.
	— Не твърдя, че данните от разузнаването са погрешни — каза Браун. — Само изтъквам факта, че не е възможно да ги потвърдим.
	— Бъркшър не е от Близкия изток — отбеляза Декър. — Но въпреки това онзи разговор, в който се споменава името на Дабни, е на арабски.
	— Възможно е руснаците да работят съвместно с някои близкоизточни фракции — заяви Браун. — Вижте до каква степен са ангажирани в Сирия. Искат да се превърнат в регионален играч, след което отново да станат глобална сила. Ако евентуалната атака срещу страната ни отклони нашето внимание от международната политика, Москва лесно ще запълни вакуума, който ще оставим.
	— Мога да си представя как подобна стратегия се увенчава с успех — отбеляза Декър.
	— Случайно да сте засичали нови разговори? — попита Богарт.
	Браун вдигна рамене.
	— Никой не е споменавал отново името на Дабни, но според колегите от АНС същият източник, инициирал онзи разговор, демонстрира повишена активност. От опит съдим, че това означава само едно — планът е приведен в действие. А когато разговорите спрат, до атаката остават броени часове. Така са процедирали в миналото.
	— Млъкнат ли, това означава, че бомбата ще избухне всеки момент, така ли? — попита Декър.
	— Да.
	— Тогава трябва да се молим да продължат да си говорят.


>	72

	Декър тичаше. Но не в действителност.
	Тичаше в съня си.
	Носеше екипа на „Кливланд Браунс“. Беше отново на двайсет и две и спринтираше по терена в деня, в който се откриваше новият сезон на НФЛ. Бе пробил сред титулярите благодарение на умението си да дава всичко от себе си в името на отбора, което означаваше да тича като луд и да хвърля безразсъдно тялото си срещу телата на други млади мъже, не по-малко едри и здрави от него.
	Ударът дойде изневиделица. Нещо го връхлетя откъм сляпата му зона, вдигна го във въздуха, изби шлема от главата му и го приземи на метър встрани в безсъзнание. И макар никой да не знаеше все още, на практика той беше мъртъв. Защото, когато се събуди в болницата, откри, че онзи Еймъс Декър, когото бе познавал през целия си живот, е изчезнал.
	На негово място се бе появила напълно непозната личност. Толкова различна от оригиналния Еймъс Декър — емоционално и интелектуално, — колкото това бе възможно.
	След като и последният фрагмент от съня прелетя през съзнанието му като куршум, Декър отвори очи и седна в леглото си. Дишаше тежко, а лицето му бе обляно в пот, въпреки че в стаята беше хладно.
	Той впери поглед в мрака. Отвън долитаха шумовете на уличния трафик, а след минута прозвуча и грохотът на самолет, който бе излетял от близкото летище „Рейгън“. Навън ръмеше.
	Декър продължаваше да се взира в мрака. Мислите му си оставаха насочени към футболното игрище. Към човека, който бе някога. И макар сега да имаше съвършена памет, не можеше да извика образа на младия мъж отпреди двайсет години.
	_Мога да си спомня кой бях, но не съвсем точно. Каква ирония!_
	Обърна се и погледна куклата на нощното шкафче. Същата като онази, с която си бе играла Моли. С една разлика — тази от шкафчето най-вероятно бе използвана за шпионаж.
	Той легна отново и се зае да подрежда фактите.
	Разполагаше с достатъчно улики, но нито една от тях не успяваше да го отведе до отговора, а само до следващата улика. Усещаше, че продължава да се върти в омагьосан кръг, без ни го веднъж да поеме инициативата и да излезе на прав път.
	Декър беше работил и като полицейски инспектор, и като частен детектив. През годините бе разрешил толкова много случаи, но малко от тях бяха така заплетени. Неслучайно бе заявил на Браун, че подходът им е погрешен, макар тя да не бе разбрала какво точно има предвид.
	_А може и аз да не разбирам._
	И всичко се въртеше около Уолтър Дабни. Това можеше да се очаква. Бяха успели да разкрият голяма част от миналото му, което не можеше да се каже за Бъркшър.
	Най-голямото предимство на Декър бе феноменалната му памет, затова той отново се обърна за помощ към нея.
	Затвори очи и върна лентата назад.
	Имаше нещо… нещо, което някой бе казал. Декър не беше сигурен дали то е свързано със случая. Поради някаква причина го бе приел за случайна забележка, но може би в нея се криеше друг смисъл, който да хвърли светлина върху нещо…
	Кадрите се забавиха. Декър сбърчи вежди.
	Имаше чувството, че колелцата на слот машината се въртят, въртят и в един момент се забавят, когато цикълът приближава своя край, и показват дали играчът печели, или губи в зависимост от комбинацията.
	_Хайде. Подредете се заради мен. Помогнете ми да спечем. Имам нужда от помощ._
	Колкото и странно да му се струваше, в главата му изскочи образът на Мелвин Марс. Бяха разговаряли за нещо в дома на Харпър Браун миг преди нападението.
	Тракането от въртенето на колелцата заглъхна. Кадрите продължиха да се забавят.
	Марс бе казал нещо по адрес на Браун. То бе прозвучало напълно невинно в мига, в който го бе изрекъл. Беше прозвучало съвсем естествено, като неотделима част от разговора. Но просто нямаше връзка със случая.
	Едно… две… три…
	Въртенето на колелцата се забави още повече. Образите също. Декър започна да различава очертанията на картината, която се оформяше.
	Марс разказваше на Декър колко е впечатлен от Браун. Колко много е пътувала, как не парадирала с финансовото си състояние. Марс бе впечатлен от нея. Определено се наслаждаваше на компанията й.
	Тя била духовита и забавна, карала го да се чувства добре.
	Не, не беше това. А нещо друго.
	Декър имаше чувство, че държи една от онези лепкави мухоловки, а във въздуха се вихрят безброй конфети. Успееше ли да ги накара да полетят надолу и да се залепят за мухоловката, нещата може би щяха да се подредят.
	Последва ново завъртане на колелцата. Появиха се нови образи.
	Пет… шест… седем… осем…
	Джакпот!
	В главата му грейна една-единствена дума, досущ като онези тайни послания, изскочили от страниците на книгата за Хари Потър.
	Декър се изправи толкова рязко, че главата му се замая.
	_Атлетична._


>	73

	Декър излезе от моргата на ФБР, след като отново бе разговарял с доктор Лин Уейнрайт. Този път й бе задал нови въпроси и бе получил нови отговори. Полезни отговори.
	Върна се във вашингтонския офис на ФБР, седна пред компютъра и започна да търси. На екрана се изля порой от информация и парченцата от пъзела започнаха да заемат местата си все по-бързо и по-бързо.
	_Най-после!_
	Откри термини, които никога през живота си не бе срещал, включително няколко, които дори не можеше да произнесе. Разгледа снимки на хора, направени преди десетилетия.
	Много снимки. На много хора.
	Всичките покойници, отишли си твърде рано от този свят. И все с болка.
	Беше нещо чудовищно. А светът се бе престорил, че не го забелязва.
	Но това чудовищно нещо бе открило възможности пред други хора. И те се бяха възползвали от тях.
	После си спомни една снимка, поставена на място, където не би трябвало да бъде.
	Не беше обърнал внимание на този факт. Беше му се сторил маловажен, макар много добре да знаеше, че в това разследване не може да има нищо маловажно.
	Декър стана, излезе и се отправи към кабинета на Богарт.
	Завари го в компанията на Милиган и Джеймисън, които го уведомиха, че очакват агент Браун.
	— Кажете й да ни чака у Дабни — отвърна Декър.
	— Защо? — попита Богарт. — Какво е толкова важно там?
	— Всичко.


	Трийсет минути по-късно спряха пред входа на Дабни. Беемвето на Браун вече бе паркирано там. Тя излезе от колата, когато Богарт, Декър и останалите се отправиха към къщата.
	— Какво има? — попита Браун. — Защо сме тук?
	Милиган посочи Декър.
	— Заради него.
	Джулс отвори вратата.
	— Трябва да говорим с майка ви — каза Декър.
	— Не е тук.
	— Къде е?
	— Щом настоявате, на гроба на татко.
	— А той къде се намира?
	— Не можете ли да я оставите на мира поне за малко?
	— Къде се намира? — повтори настойчиво Декър.
	Джулс се поколеба и му каза.
	— И още нещо — добави той. — Трябва да прегледам един от албумите със снимки, които ми показахте по-рано.


	Влязоха в гробището през широко отворената двойна порта от ковано желязо. Браун бе оставила колата си пред дома на Дабни и се бе качила при Декър и останалите.
	— Мразя гробищата — каза Джеймисън. — Заравят те в пръстта, идват известно време, а после спират. Не, благодаря. Предпочитам да ме кремират.
	— Мисля, че имаш достатъчно време да обмислиш този въпрос — подхвърли Богарт и зави по една странична алея, следвайки упътването на Джулс Дабни.
	До бордюра бе паркиран ягуар кабриолет. Когато спряха, видяха Ели Дабни да седи на каменна пейка до пресния гроб на съпруга си. Надгробна плоча все още нямаше.
	Излязоха от колата и Браун попита:
	— Декър, няма ли да ни кажеш какво става?
	— Ще разберете всичко само след две минути — отвърна той и ги поведе по алеята към Ели Дабни.
	Тя ги изгледа враждебно.
	— Джулс ми позвъни, за да ме предупреди, че идвате. Не искам да прозвучи грубо, но когато посещавам гроба на съпруга ми, очаквам да уважавате скръбта ми.
	— Разбирам — отвърна Декър. — За съжаление, въпросът не търпи отлагане.
	Той седна на пейката до нея, а останалите ги наобиколиха. Извади от джоба си една снимка и я показа на Ели.
	— Родителите ми — отвърна тя. — Откъде я взехте?
	— Загинали са при свличане на земни маси.
	— Да, беше ужасно.
	— И всичко е било унищожено? Къщата, плевнята, телата им… Така и не са ги открили. Джулс ни каза.
	— Ако не бях на училище по това време, и аз щях да загина.
	— И сте изгубили всичко? Родителите си? Всички вещи?
	— Да! Нямах нищо, освен дрехите на гърба ми. Нямах семейство. Отидох в сиропиталище.
	Декър кимна.
	— В такъв случай откъде се е появила тази снимка?
	Ели понечи да каже нещо, но спря. Покашля се и отвърна:
	— За щастие, беше у мен. Винаги я носех със себе си.
	Декър кимна.
	— Очаквах подобен отговор.
	— Това е самата истина.
	— Говорих тази сутрин със съдебномедицински експерт от ФБР. За щастие, нейният чичо е бил лекар на американския олимпийски отбор през седемдесетте. Той й е разказвал какво са правели колегите му в някои страни. И тя ми съобщи доста интересни неща.
	Ели не отвърна нищо.
	Декър продължи:
	— ДП 14.25 говори ли ви нещо?
	Очите на Ели се разшириха едва забележимо. Той обаче забеляза това.
	— Какво? — попита рязко тя. — Какво означава?
	— Много добре знаете, но за останалите ще обясня, че това е името на източногерманската програма за създаване на перспективни олимпийски атлети с помощта на анаболни стероиди, които повечето от тях са приемали, без да знаят. Това означава Държавен план 14.25.
	— Източна Германия? Какво общо имам с нея, по дяволите? Аз съм родена в Орегон!
	— Туринабол за орален прием, любимият анаболен стероид на източногерманците. Има и друго название, но, честно казано, не мога да го произнеса. Повишавал е рязко спортните резултати без някои от най-лошите странични ефекти. Но все пак е давал странични ефекти. Спомняте ли си някои източногермански плувкини от седемдесетте? Имаха мустаци, говореха басово, мускулите им бяха огромни… Една американска плувкиня се оплака, но никой не й обърна внимание, дори я обвиниха, че не умее да губи. Оказа се, че е била права, но това не попречи на източногерманците да грабнат златото.
	— Занимателен урок по история на спорта — отвърна бавно Ели Дабни. — Но какво общо има това с мен, по дяволите? Нито съм от Източна Германия, нито съм ходила на олимпийски игри.
	— Предполагам обаче, че са ви включили в националната програма за спортни надежди. Подготвяли са ви за участие в олимпиада. Вероятно от съвсем ранна възраст. Имали сте отлични качества за атлетка. Висока, стройна, мускулеста. Години наред са ви давали туринабол или нещо подобно. На вас и на останалите олимпийски надежди. Искали са да създадат нещо като перфектната арийска раса на Хитлер. Но дори с помощта на химията пътят към върховете на спорта не е никак лесен. Знам го от собствен опит. Справка — футболната ми кариера. Само най-добрите сред най-добрите достигат върха, а кои ще бъдат те, става ясно още на дванайсет-тринайсетгодишна възраст.
	Ели погледна Богарт.
	— Да не би да не е с всичкия си?
	Богарт не отговори, а Декър продължи:
	— Но вие сте имали друга стойност за тях. Макар да не сте станали атлетка, от вас е можело да излезе нещо полезно.
	— Това е абсурдно.
	— Учили сте усилено английски, докато сте започнали да говорите без акцент. Създали са ви биография, която е трябвало да изучите като своя собствена. Провинциален Орегон. Кално свлачище. Сиропиталище. Сираче. Идвате на Източното крайбрежие, за да започнете нов живот. Кой би ви укорил за това? Започвате работа като сервитьорка в заведение, разположено близо до… къде? Агенцията за национална сигурност. Там срещате доста нейни служители, защото те трябва да се хранят някъде, нали? Набелязвате си младия Уолтър Дабни и той хлътва до уши по красивата Елинор. Не след дълго се жените. Той си носи работа у дома, а вие крадете документите. Впоследствие Уолтър напуска АНС, започва собствен бизнес и вие удряте джакпота. Той вече работи не само с АНС, но и с много други федерални агенции. Вярно, по онова време също е имало мерки за сигурност, но те не могат да се сравняват с днешните. Представям си какви неща е слагал Уолтър в куфарчето си всяка вечер, преди да се прибере у дома. Досега смятахме, че съпругът ви е бил шпионин, но шпионинът всъщност сте били вие.
	Ели се изправи и изкрещя:
	— Как смеете да ме обиждате с всички тези лъжи пред гроба на мъжа ми!
	Декър я погледна и продължи:
	— Проблемът е бил как да предадете тази безценна разузнавателна информация на хората, които е трябвало да я получат. Вие, разбира се, не сте работили сама. Имало е агент, отговарящ за вас. — Декър замълча и добави: — Ан Бъркшър.
	Богарт възкликна:
	— Тя е работила с Бъркшър? А не съпругът й?
	— Никой от нас не е работил с никого! — отвърна рязко Ели Дабни.
	— Децата ви са били малки и сте наели домашна помощница. Сесилия Рандал. Решението било очевидно. Куклите. Предавали сте информацията с помощта на куклите. Нямам представа дали Рандал е знаела какво има в тях. Може да е знаела, а може и да не е знаела. Може да е невинна, а може и да не е. Ползвали сте услугите й през всичките тези години, дори след като децата ви са пораснали и са напуснали къщата. Дъщерята на Рандал твърди, че винаги сте се грижили за тях. Питам се какво ли ще покаже една проверка на финансовото състояние на Сесилия Рандал? А също и на вашето? Как сте успели да купите къщата още когато съпругът ви е работил в АНС? А скъпото порше? Да не би да сте казали на Уолтър, че сте получили голямо обезщетение заради онова свлачище? Или наследство отдалечен роднина?
	Ели понечи да си тръгне, но Богарт я хвана за ръката.
	— Няма да ходите никъде, госпожо Дабни!
	Тя се отскубна и отвърна:
	— Арестувана ли съм? Ако не, веднага ще си тръгна, а когато се прибера, ще се обадя на адвоката ми и той ще ви съди!
	— Не ви арестувам, а ви задържам. Имам пълното право на това! — отвърна категорично Богарт.
	Тя го погледна, после скръсти ръце на гърдите си и извърна глава.
	— След като куклите станали безполезни — продължи Декър, — защото момичетата пораснали, е трябвало да се отървете от тях, но вероятно сте се уплашили, че някой ще намери тайните отделения. Ето защо сте реши ли да ги запазите.
	— Това, че вие го казвате, не означава, че е истина.
	— Кога осъзнахте, че анаболните стероиди са причина за абортите ви? За здравословните ви проблеми? За вродените дефекти на дъщерите ви? Знам, че Джулс и Саманта не могат да забременеят.
	— Не мога да контролирам подобни неща. Това е въпрос на… на генетика… на природа…
	— Природата няма нищо общо в случая. Само химията. Запитах се как е възможно хора, които изглеждат в цветущо здраве, да имат толкова сериозни проблеми. Затова реших да проследя тази история до самия й източник. До вас. Така и направих.
	Ели Дабни се извърна бавно и го погледна.
	— За вас сигурно е било голям шок, когато се разчуха всички онези истории за Щази, туринабола и прочие. Това е медикамент, който предизвиква заболявания на черния дроб и бъбреците, загуба на костна плътност, повишени нива на холестерола, астма… все проблеми, с които вие сте се сблъскали. И поради това вземате съответните лекарства дори и сега.
	Ели Дабни присви устни, но не каза нищо.
	— Освен това приемът на туринабол води до спонтанни аборти и вродени дефекти като тези на дъщерите ви. И накрая, вие вземате „Золофт“, а това е лекарство срещу депресия. Добре разбирам причините за тази депресия.
	— Откъде знаете за абортите? — попита тихо тя.
	— Мисля, че отговорът ви е известен — каза Декър. Когато тя не каза нищо, той го направи вместо нея: — Сиси Рандал. От нея научих и за проблемите на момичетата. А после вие сте разбрали, че ми е казала. Трябвало е да се отървете от нея. Откъде да знаете какво друго може да каже?
	— Смятате, че съм убила Сиси? Но по това време аз бях в леглото си…
	— Една от дъщерите ви се е отбила в стаята ви към един. Сиси е била убита между два и три. Разполагали сте с достатъчно време да отидете до дома й, да я застреляте и да се върнете. Няма следи от влизане с взлом. Тя е имала ключ от дома ви. Каква е вероятността и вие да сте имали ключ от нейния? Не се съмнявам, че ще го открием, ако претърсим къщата ви.
	Ели се обърна и впери поглед в гроба на съпруга си.
	Декър се изправи и застана до нея.
	— Познавали сте Ан Бъркшър още от времето, когато се е казвала Ана Серийзамок. Тя е била вашият отговорник до момента, в който сте направили нещо, което никой не е очаквал. — Декър изчака Ели Дабни да се обърне към него и продължи: — Престанали сте да шпионирате.
	— Не съм шпионка, по дяволите!
	Декър не й обърна внимание.
	— Отказали сте се. Бъркшър обаче продължила да работи с други шпиони в района. В края на краищата това е Вашингтон. Ако ще се занимаваш с шпионаж, това е мястото. Наскоро открихме как Бъркшър е използвала хоспис „Доминион“, научихме за сътрудничеството й със семейство Горски и Алън Дженкинс. Вие обаче сте й обърнали гръб. И тя не е останала доволна. Но не е могла да ви разобличи, без да се разкрие. Подхвърлила е нещо в този смисъл пред своя колежка в училището, където е работила по заместване. „Мислиш си, че познаваш някого, а после се оказва, че изобщо не го познаваш“. Смятам, че е имала предвид вас.
	Ели поклати глава, но не каза нито дума.
	— Дълги години всичко е било наред — продължи Декър, — но изведнъж на сцената се появяват Натали и нейните проблеми с хазарта. Това променя всичко.
	— Не знам за какво говорите.
	— Знаете, и то много добре. Знаете всичко. Съпругът ви никога не би скрил това от вас. Били сте прекалено близки. Не вярвам, че накрая не е разбрал за шпионската ви дейност. Той обаче ви е обичал. Искрено, безусловно. Всички твърдят, че е бил невероятен човек, а това обикновено ме прави подозрителен. Оказа се обаче, че Уолтър Дабни наистина е бил страхотен. Не сте знаели, че Бъркшър така и не ви е простила, задето сте загърбили каузата, и винаги е търсила начин да си отмъсти, или по-скоро, да ви върне под свой контрол. Натали й е предоставила тази възможност. Десет милиона долара, иначе дъщеря ви и семейството й ще бъдат убити от руската мафия. А вие много добре знаете колко жестока може да бъде тя. Натали е казала на съпруга ви, а той е споделил с вас. Достатъчно богати сте били, но все пак Уолтър не е могъл да събере десет милиона за няколко дни. Нищо чудно да е изпаднал в паника. Вие обаче сте имали решение. Трябвало е само да кажете на човека, който ви е обичал, че сте крали тайните му. — Декър спря и погледна Ели Дабни в очите. — Как го прие той, госпожо Дабни? Как прие предателството на жената, която е била негова съпруга толкова години? Жената, която е майка на децата му? Съсипан ли беше? Мога да ви кажа, че той е казал същото на Натали: „Мислиш си, че познаваш някого, а после се оказва, че изобщо не го познаваш. Но тогава вече е прекадено късно“. И той като Бъркшър е имал предвид вас, собствената му съпруга, любовта на живота му.
	По лицето на Ели Дабни се стичаха сълзи. Тя поклати глава, но не каза нищо, докато студеният вятър се носеше на пориви над гробището. Задъха се, извади инхалатор от джоба си и пръсна три пъти в устата си.
	Всички стояха и я гледаха. Вятърът брулеше лицата им.


>	74

	Накрая Джеймисън отиде при Ели Дабни, подаде й хартиена кърпичка и отстъпи крачка назад. Ели изтри сълзите си.
	— Мисля, че сте се свързали с Бъркшър посредством някой стар канал за комуникация — продължи Декър. — Изложили сте й своята дилема и тя ви е казала какво иска от вас в замяна на десетте милиона, които ще вземе от своята организация. Предали сте думите й на съпруга си и той се е погрижил да набави ценната секретна информация. Така Натали е била спасена.
	Но после се е случило нещо, нали? Натали се е изтървала. Оказало се, че дългът й съвсем не е бил десет милиона. Хората на Бъркшър са я принудили да излъже, за да изпаднете в паника и да се върнете към шпионския занаят. Бъркшър отдавна е наблюдавала семейството ви с надеждата да открие някаква слабост, която да използва. И е успяла. Възползвала се е от майчиното чувство на Натали. Вие обаче сте разбрали, че Бъркшър ви е измамила. И сте казали на съпруга си. А той, воден първо от чувство на вина, че е предал страната си, и второ, от ясното съзнание, че няма да доживее евентуален процес, е решил да убие Бъркшър. С ваша помощ.
	Ели прибра инхалатора в джоба си и седна на пейката.
	— Госпожо Дабни, не съм дошъл тук, за да ви съдя. Задачата ми е да открия истината. Нищо повече.
	— Ако ни сътрудничите, това ще ви се отрази благоприятно — добави Богарт.
	— Убедени сме, че хората на Бъркшър готвят нещо — намеси се и агент Браун. — Някаква форма на атака. Ако ни помогнете, можете да разчитате на много по-спокойно бъдеще, отколкото ако откажете да ни сътрудничите.
	— Признаването на истината винаги е добро начало — завърши Декър.
	Измина една безкрайно дълга минута.
	Когато Ели Дабни заговори, гласът й бе дрезгав, но твърд. А тонът й бе унил и примирен.
	— Господи, колко съм уморена! Уморена съм от всичко това! — Тя помълча и продължи: — Уолт ми каза за тумора. Никога не би скрил от мен подобно нещо. Дори след като разбра… след като разбра какво съм правила. Макар че отиде в Хюстън с Натали, а не с мен, за да получи потвърждение на диагнозата. — Ели Дабни замълча отново и погледна гроба. — Идеята да убием Ана не беше на Уолт, а моя. Аз исках да я убия. — Тя поклати глава и за миг затвори очи. — Но Уолт, самоотвержен до самия край, настояваше той да го направи. Както сам казахте, никога не би доживял до процеса.
	— Вие сте се облекли като клоун — заяви Декър. — И сте дали сигнал на съпруга си.
	Ели изтри очи с кърпичката.
	— Бях оставила колата си в един гараж близо до централата на ФБР. Влязох там, свалих клоунския костюм, преоблякох се и се прибрах у дома. Знаех какво ще направи Уолт. Плаках през целия път. Имах чувството, че съм попаднала в истински кошмар. Не можех да мисля…
	— Открихме запис, на който съпругът ви изпразва съдържанието на банковия си сейф, придружен от непозната жена — каза Богарт.
	— Не съм сигурна, но предполагам, че е някоя от хората на Бъркшър. Не знаете, но те се опитаха да вербуват Уолт, след като открадна онази информация, за да плати дълговете на Натали. Ана винаги е играла стратегически. Отмъщението й срещу мен стоеше на заден план. Но привличането на Уолт към шпионската й мрежа щеше да е голям успех за нея. Срещнаха се с него, казаха му някои неща. Той никога не би направил това, което искаха. Но беше изключително умен. В това отношение не отстъпваше на Ана. Престори се, че играе по свирката им, само защото следваше собствения си план. Впоследствие направи видеозапис, на който разкриваше какви тайни е откраднал и споменаваше име, за да могат властите да разбият шпионската мрежа на Ана. Нямам представа как, но те научиха за плановете му и взеха записа.
	— Споменавал ли е вашето име като част от шпионската мрежа? — попита Богарт.
	— Не. Искаше да ме предпази.
	— Много благородно! — каза рязко Браун. — Като се има предвид колко жестоко сте го лъгали и използвали години наред.
	Ели я погледна.
	— За вас също работят шпиони, нали?
	— Да.
	— И те проникват на разни места и се преструват на други хора, нали?
	— Случва се — призна Браун.
	— А вие вярвате, че вършат важна работа в името на родината си?
	— Разбира се. Те са изключително смели и самоотвержени.
	— Според вас шпионите могат да бъдат изключително смели и самоотвержени само ако работят за американците, така ли?
	Браун трепна, но не каза нищо.
	Декър продължи:
	— Видеозаписът е изчезнал, планът на съпруга ви се е провалил… затова сте решили да убиете Бъркшър?
	Ели Дабни кимна.
	— Когато надеждите ми да пробия в спорта рухнаха, бях вербувана от източногерманското Министерство на държавната сигурност — поясни тя, когато видя, че останалите я гледат объркано. — По това време то работеше в тясно сътрудничество с Москва и КГБ. Бяха разработили съвместна разузнавателна програма за инфилтрирането на агенти в Съединените щати, но не като чужденци, а като хора с такива биографии, че всички да ги приемат за американци. Обясняваха ни, че по този начин шансовете ни за успех ще бъдат по-големи. Преминах интензивно обучение, което продължи години. Тогава се запознах с Ана, която също участваше в програмата, но от страна на КГБ. Беше изключително интелигентна, комбинативна, фанатично предана на каузата на Съветския съюз. Аз бях шпионка, а тя — моят отговорник. Никога не станахме приятелки. Не това беше целта. Онова, което се създаде между нас, беше много по-силно от приятелството. Бяхме оперативни агенти, чийто живот нямаше да струва и пукната пара в мига, в който ни разкриеха. Затова връзката между нас беше много силна, почти неразрушима.
	— Разбирам — отвърна Браун, с което си заслужи погледите на останалите.
	Ели продължи:
	— Бях подложена на интензивна идеологическа обработка, да не кажа промиване на мозъка, в резултат на което се чувствах горда, че служа на страната си. И го правих честно и самоотвержено в продължение на много години. Парите за къщата и колата? Казах на Уолт, че са обезщетение от дърводобивната компания, отговорна за калното свлачище, убило родителите ми. Обясних му, че през годините са се натрупали лихви и така сумата е нараснала на няколкостотин хиляди долара.
	— Добре — отвърна Декър. — Макар да съм изненадан, че е предпочел да похарчи парите, вместо да ги вложи в бизнеса, който вероятно е планирал още тогава.
	Ели Дабни се усмихна.
	— Това беше нашият малък компромис. Той получи мечтаната кола, а аз — мечтания дом. Често минавах покрай тази къща още когато принадлежеше на други собственици. Винаги съм я харесвала. В родината ми живеех в едностаен апартамент. Струваше ми се невъзможно да имам такава къща. Но успях.
	— Разбирам.
	Тя се обърна към Декър.
	— А после се случи нещо.
	— Открихте истината за анаболните стероиди? — попита той. — И разбрахте какво са причинили те на депата ви.
	Ели Дабни махна пренебрежително.
	— Не. Отдавна го бях научила. Бях съсипана от помятанията… от страданията на децата ми. Но не можех да направя нищо по този въпрос. Можех да направя нещо друго обаче — да престана да върша онова, заради което бях дошла в тази страна. Можех да престана да шпионирам.
	— И какво ви подтикна към това решение? — попита Богарт.
	Тя се усмихна. Изражението й бе едновременно тъжно и замечтано.
	— Осъзнах, че обичам семейството си повече, отколкото обичам родината си — отвърна тя. — И всеки божи ден живеех, преследвана от ужаса, че мога да бъда разкрита. Затова… спрях да го правя. Обърнах гръб на родината си. Прав сте, Ана побесня. На мен обаче не ми пукаше. Тя заплаши да ме издаде. Но аз бях взела мерки да се защитя. Разполагах с информация, с доказателства, които да разобличат шпионската й мрежа. Получи се патова ситуация. Така стояха нещата — въздъхна Ели Дабни, — докато… Ана не ме надхитри, като използва Натали.
	Тя стана и отиде до гроба на Уолтър.
	— Шпионската мрежа на Ана продължава да действа дори след смъртта й. Свързаха се с мен. Поискаха същото, каквото и от Уолтър — да шпионирам за тях. Макар той да беше мъртъв, те предложиха да ме уредят да започна работа там, където мога да им бъда полезна. Не им отговорих. Страхувах се, че ако им откажа, ще убият всички ни. Те обаче ни наблюдаваха през цялото време. А вие не спряхте да идвате… Убедена съм, че освен това са подслушвали дома ни. И са чули някои неща.
	— Например за куклите, които намерихме? — попита Декър.
	Ели Дабни кимна.
	— Не са си губили времето — отбеляза Браун. — Задействали са се още същата нощ.
	— Как куклата на Джулс се е озовала у Ана? — попита Декър. — През цялото време ли е била у нея, или наскоро е попаднала в ръцете й?
	— Поиска ми я в замяна на помощта във връзка с Натали. Предполагам, че го е приела като символична победа… нали използвахме тези кукли, за да шпионираме.
	— Странно — погледна я Декър.
	— Кое? — отвърна Ели.
	— Джулс беше убедена, че не сте в състояние да криете тайни от семейството си. Очевидно е сгрешила. Сесилия Рандал съзнателно ли ви помагаше в предаването на куклите и шпионската дейност?
	— Не, тя нямаше представа.
	Вие ли я убихте? — попита Декър.
	Ели Дабни поклати глава.
	— Никога не бих могла да го направя. Но забелязах, че ключът от дома й, който държахме в кухнята, е изчезнал. Вероятно ви е казала нещо, което е притеснило хората на Ана. И те са я убили.
	— Права сте — отвърна Декър. — Сесилия Рандал ми каза, че според нея произхождате от богато семейство. Разказа ми и за здравословните проблеми във вашето семейство. Вероятно са се опасявали, че може да ми разкрие още нещо, което да засили подозренията ми.
	Богарт пристъпи към Ели и каза:
	— Госпожо Дабни, арестувана сте по обвинение в шпионаж срещу Съединените щати.
	После й прочете правата, а Милиган й сложи белезници.
	Ели Дабни погледна отново към гроба на съпруга си и промълви:
	— Съжалявам, Уолт. За всичко.
	Преди Богарт и Милиган да я отведат, Декър каза:
	— Госпожо Дабни, имам още един въпрос.
	— Какъв? — попита уморено тя.
	— Защо съпругът ви застреля Бъркшър пред централата на ФБР? Вие ли избрахте мястото или той?
	— Аз уговорих срещата с Ана в този ден. Но тя не знаеше, че вместо мен ще отиде Уолтър. И за да отговоря на въпроса ви, да, идеята за мястото беше на Уолтър. Всъщност мястото, което съобщих на Ана, бе пред кафенето на ъгъла. Но след като подадох сигнала на Уолтър, той ми каза, че ще я пресрещне пред сградата на ФБР и ще я застреля там.
	— И после ще се самоубие? — попита Декър.
	Тя кимна, свела поглед към земята.
	— Вие сте невероятна актриса — отбеляза Джеймисън. — Когато ви видях до леглото на съпруга ви в болницата, и през ум не ми мина, че всичко това е игра.
	Ели Дабни отвърна с разтреперан глас:
	— Току-що бях изгубила единствения мъж, когото съм обичала през живота си, така че, уверявам ви, сълзите ми бяха съвсем истински.
	Настъпи неловко мълчание, което Декър наруши:
	— И все пак защо точно пред сградата на ФБР?
	— Уолт искаше да уплаши здравата тези копелета. Смяташе, че убийството на Ана ще изпрати много мощно послание. Докато аз просто исках да я видя мъртва.
	— Не е ли споменал защо избира това място?
	Тя поклати глава и изхлипа тихо.
	— Може да не ми е имал доверие… Не че бих могла да го виня за това.
	Богарт и Милиган я отведоха. Декър обаче не тръгна след тях. Обърна се и отиде до гроба. Джеймисън и Браун седнаха на пейката и започнаха да го наблюдават.
	— Какво според теб обмисля? — прошепна Браун.
	— Един господ знае — отвърна Джеймисън. — Никога, никога не съм успявала да проникна в главата му.
	А Декър стоеше до гроба и се взираше в прясно изкопаната пръст.
	— Съжалявам, господин Дабни. Заслужавахте по-добра участ. Много по-добра.


>	75

	— Дъщерите знаят ли? — попита Джеймисън.
	Тя седеше срещу Декър в кабинета им във вашингтонския офис на ФБР. Той кимна.
	— Останаха изумени, меко казано. Имаха чувството, че ги връхлита цунами след цунами. Няма да могат да я видят за известно време, но Богарт ги уведоми за всичко. Ще й осигурят адвокат. Ще й трябва много, много добър адвокат.
	— Тя ни помогна. Каза ни важни неща.
	Декър я погледна.
	— Ели Дабни е прехвърлила шейсет. Не само е шпионирала против страната ни, но е замесена в убийството на Бъркшър. Дори съдът да се отнесе снизходително към нея, едва ли ще излезе жива от затвора.
	— Знам. Имах предвид, че е била притисната между чука и наковалнята.
	— Тя сама е избрала да стане шпионка.
	— О, стига, говорим за Щази и КГБ. Наистина ли смяташ, че е имала избор? Ако беше отказала, сигурно щяха да я разстрелят или да я пратят в Сибир.
	— Това няма значение, Алекс. Законът не прави изключение в подобни случаи. Претърсиха къщата и откриха куп подслушвателни устройства. Ето как хората на Бъркшър са знаели какво става. Всичките са безжични, а сигналът може да бъде уловен от човек, седнал в кола на триста-четиристотин метра от къщата.
	Джеймисън се облегна на стола си и се заигра с химикалката, която бе взела от бюрото си.
	— Какво имаше предвид, когато я попита защо Дабни е избрал сградата на ФБР, за да застреля Бъркшър?
	— Исках да разбера дали знае отговора.
	— Това ми е ясно. Но защо смяташ, че е важно?
	— Защото няма обяснение.
	— А ти не обичаш необяснимите неща.
	— От всичко, което знам за Уолтър Дабни, стигам до извода, че той, подобно на Бъркшър, не е правил нищо без основателна причина. Бил е умен, подреден, методичен, концентриран… Не е лесно да създадеш компания като тази, която е изградил. Не забравяй, че е заснел онова видео и е събрал доказателства, за да разобличи онези копелета. Искал е да ги победи в собствената им игра. През целия си съзнателен живот е работил в областта на разузнаването. Осъзнавал е каква вреда могат да ни причинят тези хора с информацията, която им е предоставил. Искал е да оправи нещата, преди да умре. И не мисля, че планът му е включвал само една-единствена цел — да пръсне мозъка на Бъркшър.
	— Но Ели ти отговори. Каза, че съпругът й е искал да изпрати послание.
	— Така казва _тя_.
	— Да не би да не й вярваш? Защо да ни лъже точно сега?
	— Не знам. Лошото е, че времето ни изтича.
	— Браун ми изпрати съобщение. Телефонните разговори са престанали. Настъпило е мълчание. Задействали са плана си.
	— По дяволите!
	— По дяволите! — повтори Декър.


	Декър остави бирата си и изтри устни.
	Марс, който седеше до него в бара, повтори жеста му. А когато остави халбата, трепна от болка.
	— Как е ръката? — попита Декър.
	— Боли по-малко от онзи удар, който ми нанесе в колежа.
	— Опитваш се да ме изчеткаш. Един-единствен път за цял мач успях да спра твоя атака.
	— Но го направи добре.
	— Да. А след това ти ме спря поне петнайсет пъти. Така връхлиташе върху мен, че не станах от леглото три дни. Цялото тяло ме болеше.
	Декър погледна към бирата си, но вниманието му очевидно бе насочено далече от тук.
	— Зле ли е положението? — попита Марс.
	— Иска ми се да можех да ти кажа, но нямаш право на достъп до подобна информация. По дяволите, дори аз нямам право на достъп до нея!
	— _Нищо_ ли не можеш да ми кажеш?
	— Мога да ти кажа, че си свърших работата наполовина. И тъкмо по-важната половина остана недовършена.
	— Алекс се изрази по-образно. Каза, че адът ще се стовари върху главите ни, но не знаете кога и къде ще стане това.
	— Доста точно обобщение.
	Марс отпи от бирата си.
	— Мога ли да помогна с нещо?
	— Случайно да имаш магическа пръчка в джоба си?
	— Не и последния път, когато бръкнах там.
	— В такъв случай не мисля, че можеш да ми помогнеш.
	— Толкова ли е зле положението?
	— Толкова. Виждал ли си Харпър след стрелбата в дома й?
	— Не.
	— Как така?
	— Мисля, че тя иска нещата да се поуталожат…
	Декър се изненада.
	— Защо? Смятах, че те харесва.
	Марс въздъхна.
	— Харесва ме. Може би прекалено.
	— Не разбирам.
	— Мисля, че се страхува да не пострадам, ако съм около нея.
	— Същото се отнася и до мен.
	— Все с някого трябва да излизам, да общувам, Декър.
	— Не те спирам.
	Марс го погледна изненадан.
	— Защо?
	— Защото не те харесвам толкова, колкото те харесва тя. Поради очевидни причини.
	Марс се усмихна и шеговито го удари с юмрук по рамото.
	В този момент телефонът на Декър иззвъня. Беше Джеймисън. Не, номерът, изписан на дисплея, беше нейният, но гласът беше непознат.
	— Господин Декър?
	— Кой се обажда? — попита рязко Декър.
	— Това няма никакво значение — отвърна гласът. — Важното е, че госпожица Алекс Джеймисън е наша гостенка.
	Декър се изправи рязко.
	— Къде е Алекс? Какво искате?
	— Отличен въпрос. Отговорът е: вас.
	— Искам да говоря с Алекс. Веднага!
	Марс остави бирата си и погледна притеснено Декър.
	Миг по-късно по телефона прозвуча треперещият глас на Джеймисън.
	— Аз съм, Еймъс.
	— Къде си?
	— Нямам представа. Тъкмо излизах от колата, когато…
	Настъпи суматоха, след което отново прозвуча същият мъжки глас.
	— Тя е жива… засега. Вие сте умен човек, досещате се какво ще поискам от вас.
	— Къде?
	— Не е толкова лесно. Не искаме приятелите ви от ФБР да дойдат на купона.
	— Как тогава?
	— Разбрахме, че притежавате отлична памет.
	— Какво от това?
	— Ще говоря бързо. А вие се опитайте да не пропуснете нищо. Приятелката ви ще ви бъде благодарна.
	В следващата една минута говори само непознатият.
	Декър затвори телефона и погледна Марс.
	— Трябва да тръгвам.
	— Аз също.
	— Ще се видим по-късно.
	— Не, имах предвид, че идвам с теб.
	— Това е невъзможно!
	— В такъв случай няма да излезеш от този бар.
	— Мелвин, аз…
	— Чух какво каза по телефона. Алекс е в беда. Това означава, че или ще отидем и двамата, или никой няма да ходи никъде.
	— Спомняш ли си последния път, когато отидохме да се срещнем с някого?
	— И едва не хвръкнахме във въздуха? Да, спомням си.
	— Хората, с които си имаме работа, нямат намерение да ни оставят живи.
	— Не се съмнявам.
	— И въпреки това настояваш да дойдеш?
	— Иска ли питане? Хайде, води, приятел.


>	76

	Инструкциите, които Декър получи, бяха доста сложни, но това не го изненадваше.
	Първо се качи на автобус, който го отведе на запад. После отиде на летището, където го очакваше автомобил под наем на негово име.
	Накрая потегли съобразно получените инструкции.
	Покрай него се нижеха ниски хълмове и ливади. Дърветата се превиваха под напора на вятъра, който ставаше все по-силен, колкото по-далече отиваше. Беше студено, а небето бързо се променяше — от лазурносиньо стана оловносиво. Декър погледна в огледалото, за да провери дали не го следват включени фарове.
	Той беше въоръжен, но това нямаше да му помогне, когато стигнеше крайната си цел. Враговете му държаха Джеймисън, а това означаваше, че държат всички козове.
	Намали скоростта, тъй като наближи кръстовището, за което се оглеждаше.
	Свърна от пътя. Очакваше го микробус. Шофьорът премигна с фаровете. Декър излезе и страничната врата на микробуса се отвори.
	Вътре в товарно отделение седеше мъж с насочен към него пистолет. Не носеше маска и той можеше да види лицето му.
	Това не беше добре. Мъжът очевидно не смяташе, че Декър ще оцелее, за да разкаже какво се е случило. Махна с оръжието си и Декър пристъпи към микробуса. Краката му се бяха сковали от дългото шофиране и той се препъна.
	Падна точно пред микробуса. Онзи не помръдна да му помогне. Декър се подпря на стъпенката и се изправи. През цялото време дулото на пистолета сочеше към гърдите му.
	— Краката ли не те държат? — попита ехидно непознатият.
	— Предполагам — отвърна задъхан Декър.
	От микробуса слязоха още двама души. Обискираха го, като използваха дори електронен металдетектор. Откриха само пистолета му, но не и проследяващи устройства.
	Завързаха ръцете му и го блъснаха грубо към задната част на микробуса. Вратата се затвори, микробусът излезе на шосето и ускори.
	Мъжете не разговаряха, а и Декър не беше в настроение за приказки. Микробусът беше товарен, без прозорци, затова не можеше да види къде отиват. Не че имаше значение.
	_Искам само да видя Алекс жива._
	Пътуваха около половин час, преди най-после да спрат. Вратата се отвори и мъжете побутнаха Декър навън. Той се огледа и видя, че се намират пред порутена къща с ниска дървена ограда, половината дъски, от която бяха прогнили и изпопадали. Не се виждаше друга постройка. Къщата се намираше сред същинска пустош. Накъдето и да погледнеше, виждаше само мрак.
	Вътре мъждукаше светлина. Декър се съмняваше, че тук има електричество. Мястото изглеждаше изоставено.
	Похитителите му го поведоха към продънената предна веранда. Вратата се отвори и той влезе вътре.
	Когато вратата се затвори зад гърба му и очите му привикнаха към светлината, Декър установи, че е бил прав. На няколко места из къщата бяха поставени фенери, които работеха на батерии. Те озаряваха помещенията с бледо сияние, досущ като малки ята светулки, които се реят във въздуха. В къщата миришеше на влага и плесен.
	В мига, в който я зърна, не можа да откъсне поглед от нея.
	Алекс се бе свила на едно канапе, толкова разнебитено, че пружините бяха изскочили през прокъсаната тапицерия. Устата й беше запушена, но очите й се взираха в него. Той най-после откъсна поглед от нея и се огледа.
	В малката стая имаше петима мъже и една жена.
	Макар и без перуката, Декър позна в нея жената от видеозаписа в банката. Същата, която бе придружила Уолтър Дабни. С изненада установи, че двама от мъжете имат арабски черти.
	Жената пристъпи напред и огледа Декър от главата до петите.
	— Упорит сте — каза тя със силен чужд акцент.
	Декър издържа погледа й.
	— Много по-млада сте от Ана. Нейно протеже ли сте? Предполагам, че смъртта й ще ви позволи да напреднете в кариерата.
	Лицето й се разкриви.
	— Тя не трябваше да умира.
	— Всички ще умрем някога — каза Декър.
	Жената погледна първо Джеймисън, после него.
	— Днес е вашият ден.
	— И да ни убиете, няма да спрете разследването. ФБР е голяма организация. Това само ще я накара да ви издирва по-упорито.
	Жената се усмихна.
	— Никой не знае какво ще му донесе бъдещето. Аз обаче мога да предскажа вашето. И това на приятелката ви.
	— Разбирам.
	— Изненадана съм, че приемате смъртта си с такава готовност.
	— Алекс е моя приятелка. Винаги може да разчита на мен. Както и аз на нея.
	— Това е добре. Можете да умрете заедно. Вие и вашата приятелка.
	— Някой ден може би, но не мисля, че ще е днес.
	— Ситуацията е извън вашия контрол.
	— Така е.
	— В такъв случай говорите глупости.
	— Мислете каквото си искате.
	Жената го изгледа подозрително. Нареди нещо на един от мъжете на чужд език. Мъжът й отговори и погледна към прозореца. Даде знак на двама от останалите да огледат навън.
	Жената отново погледна към Декър.
	— Или сте много глупав, или много смел.
	— Опасявам се, че в момента не съм нито едното, нито другото.
	Жената извади пистолет от джоба си и го опря в челото му. Вратата на къщата се отвори отново и мъжете се върнаха, като поклащаха глави и размахваха ръце.
	Жената се усмихна на Декър.
	— В такъв случай да приемем, че сте много глупав. Какво ще кажете?
	Стаята имаше една врата и два прозореца. Всички те излетяха от рамките си, а миниексплозиите изпълниха помещението с гъст остър дим. Жената с пистолета изпищя, изтърва го и падна на колене.
	Джеймисън се претърколи от канапето на пода. Мъжете се свлякоха на земята.
	Декър зърна нещо през единия прозорец, но само за миг, преди да затвори очи и също да рухне върху дъските.


>	77

	— Светлинно звуковите гранати са гадна работа, Рос.
	Декър седеше на един стол, все още леко замаян. Богарт го потупа по рамото.
	— Съжалявам, това беше единствената възможност. Мисля, че ще се съгласиш с мен, че тя е за предпочитане пред смъртта.
	Двамата се намираха във вашингтонския офис на ФБР на осемдесет километра от мястото, където похитителите бяха държали Джеймисън. Мелвин Марс седеше от другата страна на Декър.
	— Мисля, че постъпи добре, като не разчиташе аз да те измъкна от тази каша, Декър — каза той.
	Декър потърка ушите си и отвърна:
	— Стига ми, че прояви готовност да рискуваш живота си заради мен. Но си прав, нуждаехме се от тяхната помощ.
	— Постъпи правилно, като ни позвъни, Декър — каза Богарт. — Бързо съставихме план. Беше доста рискован…
	— Но свърши работа.
	Богарт вдигна малко устройство.
	— Добре се справи.
	— Препънах се с огромните си крака и паднах до микробуса. Използвах възможността да го закрепя под стъпенката. Имах късмет, че успях да го направя, преди да ме претърсят. Ами ако не бях успял?
	— Тогава двамата с Алекс щяхте да сте мъртви.
	— Изобщо не ви забелязаха — каза Декър.
	Богарт се усмихна.
	— Ей, Декър, ние сме ФБР.
	— Как е Алекс?
	— Още е зашеметена. Ударили са я доста силно, когато са я отвлекли. И са я упоили. Но нищо сериозно.
	— Сигурен ли си? — попита Декър.
	— Сигурен съм. Ще се оправи.
	— А онези типове? Те ли са поставили подслушвателните устройства в дома на Дабни? Те ли са убили Сесилия Рандал?
	— Не сме измъкнали и една дума от тях и, честно казано, съмнявам се, че ще успеем. Корава пасмина се оказаха.
	— Връщаме се в изходно положение, така ли? — попита Декър.
	— Да, като изключим, разбира се, факта, че заловихме група чужди шпиони.
	— Мисля, че разговаряха на руски.
	Богарт кимна.
	— Да, на руски. Ако не друго, това ще ни даде коз пред Москва.
	— Но някои от тях са от Близкия изток, Рос. Освен това, разговорите, които са засекли в АНС, са били на арабски. Смяташ ли, че руснаците играят заедно с джихадистите?
	— Работата ми във ФБР ме научи, че всичко е възможно.
	— Все още нямаме представа откъде ще дойде ударът — продължи Декър.
	— Вярно. Но ако позволим да се разчуе, че сме заловили техни агенти, може да отменят каквото там са замислили.
	— Не можем да разчитаме на това — възрази Декър.
	— Прав си, не можем.
	— Какво ще правим тогава? — попита Мелвин Марс.
	— Ще открием какво планират и ще го предотвратим — отвърна Декър.
	В стаята влезе Милиган и седна до Богарт.
	— Добре, Държавният департамент се е свързал с Външното министерство в Москва. Руснаците отричат да имат нещо общо.
	— Това не ме изненадва — каза Богарт.
	— Нито пък мен — каза Милиган.
	— Мен обаче ме изненадва.
	Вдигнаха погледи и видяха на прага Браун.
	— Какво има? — попита Богарт.
	— Колегите от АВР току-що получиха секретно съобщение от Москва. По всичко изглежда, че руснаците са засекли разговори с аналогични заплахи, насочени към тях.
	— Аналогични заплахи? — възкликна Милиган. — Вярвате ли им?
	— На никого не вярваме сто процента. Никога. Но хората ни смятат, че руснаците казват истината. Знаят, че в момента отношенията между Вашингтон и Москва са крайно деликатни. Да, руснаците несъмнено имат регионални претенции, но не желаят директна конфронтация с нас. Това би им се отразило зле. Тяхната ахилесова пета е икономиката им. Основава се почти изцяло на добива на горива, а днес предлагането надвишава търсенето в световен мащаб. И бездруго им наложихме санкции заради онази каша с Украйна и анексирането на Крим.
	— Какво означава това за нас? — попита Богарт.
	— В резултат на всичко това руснаците са по-откровени от обичайното. Казаха ни някои неща, а те съответстват на други, които вече знаехме. — Браун въздъхна и добави: — С две думи, изправени сме пред възможно най-лошия сценарий.
	— Какъв е той? — попита Милиган.
	— Става въпрос за трети играч. Шпионската мрежа на Бъркшър вероятно е предлагала услугите си на всеки, който е бил в състояние да си плати. Превърнали са се в наемници. В такъв случай обичайните мерки, които бихме предприели, за да противодействаме на руснаците, губят смисъл. Имаме си работа с неизвестен враг.
	— По дяволите! — измърмори Богарт.
	Милиган добави:
	— Възможно е някой да се опитва да ни скара с руснаците. Един конфликт между две свръхсили дава възможност на друга държава или организация да извлече дивиденти.
	— А на свободния пазар има достатъчно наемници, могат да наберат нужните им хора — добави Богарт. — Това обяснява присъствието на араби в групата на Бъркшър и разговорите на арабски.
	— Значи Бъркшър не е работила за своята страна — каза Декър.
	— Нищо чудно да е сменила господарите си преди доста време — отвърна Богарт.
	— Ето защо е имала апартамент за два милиона и скъп автомобил. Наемниците се интересуват от пари, не от медали. Може да й е омръзнало да служи на родината си.
	Марс ги изгледа един по един, преди да спре погледа си на Декър.
	— Това означава, че се налага непременно да разрешите този случай. И то бързо!
	Декър простена и разтри слепоочията си.
	— Щеше да е по-добре, ако нямах чувството, че Биг Бен бие в главата ми.
	— Както сам каза, светлинно звуковите гранати са гадна работа.


>	78

	— Сигурна ли си, че си добре?
	Декър седеше до леглото на Джеймисън в апартамента им.
	— Добре съм, Декър, просто съм уморена. Отнесоха се доста грубо с мен, преди да ме упоят. Нямам представа какво използваха, но никак не ми понесе.
	— Съжалявам за случилото се.
	— Вината не е твоя. Но заслугата да съм жива, да съм тук е твоя.
	Тя се надигна в леглото и го прегърна.
	Декър се изненада от жеста й, а когато се посъвзе, я потупа по гърба.
	Тя го освободи от прегръдката си и каза:
	— Богарт ми обясни как стоят нещата. За този трети играч и всичко останало. И че нямаме представа коя е мишената.
	Така е, нямаме никаква представа. Знаем само, че ще се случи скоро.
	— Ще се случи, макар да заловихме част от хората им?
	— Това не означава, че няма да приведат плана си в изпълнение. Наемниците са непредвидими.
	— Какво ще правиш?
	Той погледна през рамото й. Навън продължаваше да вали.
	— Ще се поразходя.


	Декър вдигна качулката си и закрачи под дъжда. Той обичаше лошото време.
	Денят, в който бе открил семейството си мъртво, бе прекрасен. В небето нямаше нито едно облаче, подухваше лек бриз, слънцето грееше ярко… В този ден той се бе прибрал у дома и бе заварил убити двете си най-скъпи същества.
	Сега отиде до реката и тръгна покрай брега. Силният вятър образуваше вълни, а чайките се премятаха във въздуха. Стигна до своята пейка и седна, без да обръща внимание на поройния дъжд.
	Декър никога не би признал това пред никого, дори пред самия себе си, но изпитваше ужас от възможността някой ден да затвори очи, да потърси нещо в съвършената си памет и да не го намери. И вместо спомени да не открие нищо.
	Поради тази причина не обичаше да го прави. Паметта му не беше някакво тайно оръжие, не беше вълшебна пръчка, която да размаха и да получи нужния отговор. Успехът му в миналото се дължеше до голяма степен на най-обикновена детективска работа. Задаване на въпроси, събиране на улики, анализиране на фактите, откриване в лабиринта от лъжи и истина на вярната следа, която да го отведе към целта.
	Този път отново му се бе наложило да разсъждава. И то много. Може би прекалено много. Но също така бе открил много неща.
	Бе открил начина, по който шпионската мрежа на Бъркшър бе използвала хоспис „Доминион“.
	Бе открил, че именно Елинор Дабни и Ан Бъркшър са шпионирали заедно в продължение на години.
	Бе открил истината зад комарджийските дългове на Натали и връзката между тях и предателството на Уолтър Дабни.
	Бе разбрал защо Дабни е убил Бъркшър.
	Бе разбрал и че именно съпругата му, преоблечена като клоун, му е сигнализирала, че Бъркшър идва на мястото на срещата.
	Бе разбрал какво се е случило със Сесилия Рандал и бе разкрил тайната на куклите.
	И накрая, слава богу, бе помогнал за спасяването на Джеймисън и залавянето на членове на шпионската мрежа на Бъркшър. Дали пък те нямаше да му дадат част от отговорите?
	Това бяха все положителни резултати.
	Но все още не бе разбрал защо Уолтър Дабни е избрал да застреля Ан Бъркшър именно пред Хувър Билдинг. Думите на Ели, че съпругът й е искал да изпрати послание, не му прозвучаха убедително.
	И тогава, също както думата „атлетична“ бе изскочила в главата му, сега изскочи и една фраза.
	_Изразил се е буквално._
	Той скочи от пейката и хукна към апартамента, където се преоблече в сухи дрехи и надникна в стаята на Джеймисън. Тя спеше дълбоко, затова Декър грабна ключовете от колата и подкара към мястото, където бе започнало всичко.
	По пътя позвъни на Марс и се отби да го вземе. Завари при него Харпър Браун, затова остави колата си пред хотела, в който бе отседнал Мелвин, и се прехвърли в нейното беемве. Тримата продължиха към Хувър Билдинг.
	— Какво се върти в главата ти, Декър? — попита Браун.
	— Прекалено много неща.
	— Стига, кажи нещо конкретно.
	— Веднъж ти споменах, че според мен Уолтър Дабни се е изразил твърде буквално.
	— Да, спомням си.
	— Мисля, че е избрал по същия начин и мястото, където да убие Бъркшър.
	Браун и Марс се спогледаха с любопитство.
	— Не те разбирам — отвърна тя.
	Декър обаче не я слушаше.
	Улиците бяха пусти. В далечината се чуха полицейски сирени и тримата видяха кортеж, който се носеше по разчистените от автомобили улици.
	Браун извърна поглед от Декър и каза на Марс:
	— Мразя, когато в града идват чужди политици. Объркват целия трафик.
	— В Западен Тексас нямахме подобни грижи — отвърна Марс. — Имаше ли две коли една след друга на шосето, това се смяташе за задръстване.
	Браун завъртя театрално очи и отвърна:
	— Забавно.
	Трафикът стана толкова натоварен, че накрая свърнаха към един паркинг и изминаха пеша остатъка от пътя. Дъждът бе намалял, но денят си оставаше мрачен и неприятен.
	Браун вдигна яка, за да се предпази от ръмежа.
	— Добре, стигнахме Хувър Билдинг. А сега какво?
	Декър крачеше бавно, следвайки същия маршрут, който бе изминал в деня, когато Дабни застреля Бъркшър. Беше го правил толкова много пъти, че не знаеше какво очаква да открие сега.
	_Вероятно нищо._
	И все пак той бе дошъл тук, воден от конкретна причина. Идеята му бе хрумнала, докато седеше на пейката край реката. И това не се дължеше на феноменалната му памет. Причината да дойде тук бе далеч по-проста — логическа догадка. Като полицай в Охайо често бе разчитал на подобни хрумвания.
	А сега, когато имаше невероятна памет, можеше да използва и нея. Огледа улицата, всичко по платното и двата тротоара. Напред, назад, наляво, надясно.
	През това време Браун подхвърли на Марс:
	— Вашингтон е интересен град. Може да ти хареса тук.
	— Това покана ли е? — погледна я той.
	— Не давам обещания — отвърна тя с престорена свенливост. — И не очаквам обещания в замяна. Но ми е приятно в твоята компания.
	— Мислех, че искаш да останеш сама за известно време след случилото се в твоята къща. Но после се появи изневиделица.
	— Е, обмислих задълбочено въпроса и стигнах до извода, че ти ще се намираш в по-голяма безопасност, ако аз съм до теб.
	Мелвин се засмя.
	— Добре, трябва да призная, че за пръв път получавам подобно предложение от жена.
	— Може би защото не си излизал с подходящите жени — отвърна тя.
	— Тук определено си права.
	Наляво, надясно, напред, назад. Хора, места, неща…
	Декър затвори очи и се върна към онзи ден, към всичко, което бе видял тогава.
	_Добре, ясно…_
	Сега наложи сцената пред очите си върху онази, която бе видял в деня, в който Дабни застреля Бъркшър.
	И веднага забеляза разликите.
	Павилионът за бурито не беше тук.
	Охранителят не стоеше в будката си.
	Строителните работи в отсрещната сграда бяха преустановени.
	Но както и миналия път, когато бе идвал тук, капакът на уличната шахта бе поставен на място и работниците си бяха отишли.
	Погледна централата на ФБР — ръбеста, грозна, рушаща се…
	Тоалетните не работеха.
	Противопожарната инсталация бе извън строя.
	По фасадата бяха опънати мрежи, които да ловят отчупилите се парчета бетон.
	Дори охранителните камери не работеха както трябва…
	Изведнъж Декър хукна.
	Браун извика:
	— Декър!
	— Ей, Еймъс! — присъедини се към нея Марс.
	Двамата затичаха след него. Декър сви зад ъгъла и спря едва когато стигна до улицата, успоредна на онази, от която бе дошъл.
	— Какво е това? — попита той, когато Браун спря до него, леко запъхтяна.
	— Кое?
	Той посочи улицата.
	— Това!
	— Божичко, какво очакваш да е? Кортеж!
	— Чий?
	— Нямам представа. — Браун впери поглед в автомобилите, а после огледа околните сгради. — Ако съдя по дължината на кортежа и броя на охраната, контра снайперистите по покривите и костюмарите със слушалки в ушите, бих казала — вицепрезидентът. Или дори президентът.
	— Той ще идва днес в Хувър Билдинг?
	— Случва се от време на време.
	Марс щракна с пръсти.
	— Сутринта гледах телевизия във фитнеса на хотела, докато тренирах. Тогава го видях.
	— Какво си видял? — попита Декър.
	— Президентът ще дойде тук, за да връчи някаква награда. По случай успешна съвместна операция с британците и германците. Британският премиер и онази жена… как се казваше… която е начело на Германия, също ще присъстват.
	— Президентът спомена това по време на посещението ни в Белия дом — каза Браун. — Връчването на наградата е свързано с някаква съвместна операция, спасила живота на много хора. Богарт знае за нея.
	Кръвта се отцеди от лицето на Декър.
	— Британският премиер и германският канцлер също са тук, така ли?
	Браун го изгледа с любопитство.
	— Декър, какво има?
	Той се обърна към нея.
	— Уолтър Дабни е знаел нещо, макар да предполагам, че не е знаел подробности. Ели Дабни заяви, че съпругът й се е опитвал да изпрати на терористите мощно послание. Искал да ги накара да се откажат от намеренията си. Тя беше права за посланието, но не и за адресата. Посланието, което Уолтър Дабни е изпратил, е отправено към нас.
	— Какво послание?
	— Послание без думи.
	— Говориш неразби…
	— Послание без думи. Посланието е скрито в действията му.
	— Неговите действия?
	Декър я погледна.
	— Извършил е акт на насилие пред Хувър Билдинг! Браун се обърна бавно и погледна първо спрелия кортеж, после централата на ФБР и накрая Декър. Тогава и тя пребледня.
	— О, господи!


>	79

	Декър се втурна назад и заобиколи сградата. Отново забеляза празната будка на охраната. Реши, че заради посещението на президента служителят вероятно е вътре и помага на охраната на сградата.
	Браун и Марс отново го настигнаха.
	— Какво ще правим, Декър? — попита тя. — Смяташ ли, че ще се опитат да убият президента и останалите лидери? Смяташ ли, че стрелците са вече в сградата?
	— Обади се на Богарт и му кажи какво подозираме. Мелвин, ела с мен.
	Двамата се затичаха, а Браун извади телефона си.
	Декър прекоси улицата и спря пред капака на шахтата. А после вдигна поглед към централата на ФБР.
	— Денят, в който Дабни застреля Бъркшър, тук имаше работници. Правеха нещо в тази шахта.
	— Какво правеха?
	— Нямам представа. — Декър затвори очи и се върна към онзи ден. — Но не видях камион на никоя общинска служба.
	Марс се взря в надписа на капака.
	— Пише „Вашингтон Газ“.
	— Можеш ли да го отвориш?
	Марс се наведе и хвана ръба на капака.
	— Декър, виж! Металът е заварен.
	Браун, която се бе присъединила към тях, обясни:
	— Обичайна практика на Сикрет Сървис е да запечатва всички капаци на шахти по маршрута на кортежа. — Тя замълча. Изглеждаше объркана. — Но кортежът е на съседната улица. Не мисля, че ще минат оттук.
	— Свърза ли се с Богарт? — попита Декър.
	Тя кимна с угрижено изражение.
	— Декър, той е вътре в сградата. Присъства на церемонията.
	— По дяволите! Каза ли му да я евакуират?
	— Казах му какво подозираш, но, Декър, разбери, че не могат да прекратят церемонията и да изведат всички на базата на твоите подозрения. Разбрахме се да му звънна веднага щом открием нещо.
	— Например че президентът е загинал? — отвърна гневно той.
	Марс се помъчи да го успокои.
	— Е, какво друго си спомняш от този ден? — попита той.
	Декър се обърна към него.
	— Спомням си, че един камион влезе в сградата на ФБР. А охранителят ми каза, че повечето външни камери не работят.
	— Нещо друго?
	Декър се извърна рязко и погледна сградата срещу Хувър Билдинг.
	— Видях работници, които внасяха материали в тази сграда.
	Поведе ги към нея. Опитаха се да надникнат през прозорците, но те бяха облепени с плътна хартия отвътре. Декър натисна дръжката на бравата. Беше заключена. Отстъпи назад и вдигна поглед.
	— Не мисля, че вътре има някой.
	— Извършват ремонт — каза Браун и посочи табелата, окачена на един прозорец.
	— В такъв случай тук би трябвало да се работи, не смятате ли?
	Тя изглеждаше объркана.
	— Да не би да мислиш, че вътре се е скрил някой снайперист? Но кортежът е на съседната улица. От тук няма видимост за стрелба.
	— Позвъни в газовата компания и попитай дали са изпращали авариен екип да работи по газопровода в този участък в деня на убийството на Бъркшър — каза Декър.
	— Това може да отнеме известно време.
	— Направи го! — сопна й се Декър, извади телефона си и позвъни на Богарт.
	Той отговори незабавно, но шепнешком:
	— Декър, вече казах на Браун, не мога да евакуирам сградата! Церемонията започна току-що. Но…
	Декър го прекъсна:
	— Каква е била темата на онази среща във ФБР, на която Дабни е трябвало да присъства в деня, когато застреля Бъркшър?
	— Защо питаш?
	— Какво е трябвало да обсъждат на нея?
	— Има ли значение? Очевидно не е възнамерявал да присъства.
	— Но е избрал точно този ден да убие Бъркшър. По дяволите, Рос, кажи ми! — отвърна сърдито Декър.
	— Добре, добре. Фирмата на Дабни консултира колегите относно някои ремонтни дейности тук. Както знаеш, няма да се преместим скоро в нова сграда и се налага да работим по един куп системи тук — електрическа, охранителна… цялата инфраструктура.
	Декър затвори.
	Огледа се, хукна към една алея и свърна по нея.
	Марс и Браун го последваха. Браун тичаше, долепила телефона до ухото си.
	Декър спря до друг вход на сградата. Натисна дръжката. Вратата беше заключена.
	Браун и Марс го настигнаха.
	— Декър, какво става, по дяволите? — попита Браун.
	— Ели Дабни каза, че шпионската мрежа на Бъркшър искала Уолтър да работи за тях.
	— Но той е отказал.
	— Мисля, че Уолтър е постъпил далеч по-умно. Заснел е онова видео, нали? Мисля, че се е срещнал с тях, престорил се е на заинтригуван от предложението, разбрал е какво точно искат от него. А те са се интересували именно от работата му по ремонта на Хувър Билдинг. На това е била посветена срещата, на която е отивал, когато е застрелял Бъркшър. Това е било второто му послание, след първото, което е свързано с мястото на атаката.
	— Смяташ, че мишената е президентът? — попита Марс.
	Декър не отговори.
	— Защо не ни го е казал директно, преди да убие Бъркшър? — попита Браун.
	— Може би защото не е знаел подробности от плана им. Те са разбрали за видеото и са го взели. Това вероятно е подсказало на Дабни, че наблюдават всяка негова стъпка. Нищо чудно да са заплашили и него, и семейството му: направи ли нещо, което да застраши плановете им, близките му умират. Това, предполагам, е бил единственият безопасен начин да ги надхитри.
	— Но защо не са го убили, след като са разбрали, че е направил онзи запис? — попита Браун.
	— Защото това е щяло да привлече внимание към него в момент, в който не са могли да си го позволят. Вероятно са решили, че е по-добре да го следят отблизо и да го ликвидират едва когато забележат явни признаци, че е решил да ги предаде. Не са имали представа, че Дабни възнамерява да убие Бъркшър. — Декър погледна Марс и попита: — Защо не си представиш, че тази врата е тренировъчната шейна?
	Марс се усмихна и кимна.
	— И бездруго имам желание да ударя нещо.
	Декър и Мелвин отстъпиха назад и миг по-късно се втурнаха към вратата. Близо триста килограма мускули и кости се стовариха върху нея с неподозирана скорост.
	И вратата изгуби този сблъсък.
	Двамата паднаха върху нея, но бързо се изправиха на крака. Браун ги последва вътре. Декър се втурна във вътрешността на сградата, а Мелвин и Браун хукнаха след него.
	Постройката бе изтърбушена, от таваните висяха кабели и жици, в единия ъгъл бе издигнато скеле, до него бяха оставени кофи с парцали, а няколко работни маси бяха отрупани с ръчни инструменти и циркуляри. Имаше и два строителни прожектора.
	Единствено, което липсваше, бяха работниците.
	— Къде ли са? — попита Марс.
	— Може да са ги пуснали заради посещението на президента — предположи неуверено Браун.
	— Ако си направите труда да огледате по-внимателно, ще забележите, че всичко това е инсценировка — каза Декър.
	— Чакай малко! Какво искаш да кажеш? — попита Браун.
	— Жената, която отвлече Алекс… Казах й, че дори да ни убият, ФБР е голяма организация и няма да се откаже от издирването им. А тя ми отвърна: „Никой не знае какво ще му донесе бъдещето“.
	— Да не би да искаш да кажеш… — ахна Браун.
	— Мишената не са само президентът и другите двама лидери. Те са просто бонус. Колегите от АНС ни казаха, че мишената е символична, нали? Ето, централата на ФБР носи достатъчно символика.
	— В тази сграда работят над единайсет хиляди души! — възкликна Браун.
	— Бързо! Насам! — извика Декър и посочи стълбището, което водеше надолу. Докато тичаха по стъпалата, той попита: — Някакви новини от газовата компания?
	— Надявам се, че не те изненадва, но ме сложиха на изчакване. В момента слушам инструментал на „Би Джийс“.
	Пробягаха два етажа надолу и се спуснаха в мазето. То също бе празно, нищо, освен голи стени. Огледаха се и в един момент Марс извика:
	— Ей там!
	Декър и Браун отидоха при него.
	Видяха огромна макара с навит на нея кабел, опряна на стената. Беше по-висока от Декър.
	— Какво ли прави това тук? — зачуди се Браун.
	Декър надникна през отвора в средата на макарата, където обикновено работниците пъхаха една от вилките на мотокара, за да я повдигнат.
	— Не мога да видя какво има отзад. — Декър мушна ръка и опипа мястото. — Запълнили са я с нещо. Твърдо е като бетон.
	— Защо са го направили? — попита Браун.
	Декър се опита да надзърне зад макарата, но тя бе твърде тежка и опряна плътно до стената.
	— Една от възможните причини е, за да скрият онова, което се намира отзад — отвърна Декър, погледна Марс и попита: — Готов ли си?
	Двамата опряха рамене от едната страна на макарата и забутаха. Тежестта бе огромна, но Декър и Марс бяха невероятно силни — или поне бяха такива на млади години — и бяха свикнали да бутат тежки предмети. Напънаха се, но краката им се плъзнаха по пода. Двамата изругаха, обляха се в пот, вените им се издуха, но успяха да преместят макарата сантиметър по сантиметър.
	Пред погледа им се появи дупка в стената. Пробита право през железобетона.
	Декър надникна в нея. Там започваше тунел, целият потънал в мрак.
	— Някой има ли фенерче?
	Браун вдигна телефона си и включи фенерчето му. После извади пистолета си. Декър направи същото.
	Браун тръгна първа.
	Марс погледна Декър и попита:
	— Имаш ли някаква представа какво става там? Декър отвърна на погледа му с най-сериозното изражение, което Мелвин бе виждал.
	— Там е краят на онзи телефонен разговор. А може би краят и на всичко останало.


>	80

	Навлязоха в тунела и не след дълго се озоваха пред разклон. Високо над главите им се процеждаше лъч светлина.
	Браун насочи натам фенерчето си.
	— Шахтата е точно над нас — прошепна тя. — Светлината идва от отворите в капака.
	— Което означава, че се намираме точно под улицата — каза Декър. — На доста голяма дълбочина под нея.
	— Това сигурно е шахтата, в която са работели онези хора — отбеляза Браун. — И са проникнали в този подземен тунел от сградата, в която бяхме току-що.
	Ускориха крачка и скоро се озоваха пред нов разклон. В краката им имаше купчина камъни и строителни отпадъци.
	— Проникнали са и тук — каза Декър. — Явно тук е бил краят на сервизния тунел.
	Преминаха през дупката и се озоваха в друг тунел.
	— Как са успели да го направят? Да работят точно под улицата, без никой да ги чуе и забележи? — учуди се Марс.
	— Не е точно под улицата — отвърна Браун. — През цялото време вървяхме под наклон. Предполагам, че се намираме на девет метра под нивото на улицата, а над нас има тонове пръст, чакъл и асфалт. Естествена звукоизолация.
	Продължиха да вървят.
	— Къде, по дяволите, се намираме? — попита Марс и се озърна неспокойно.
	Декър се извърна към Браун. Тя го погледна многозначително.
	— Мисля, че сме точно под Хувър Билдинг — отвърна Браун.
	Не след дълго пред тях изникна нова дупка в стената на тунела, този път пробита странично.
	Навлязоха предпазливо в обширно празно пространство. Прекосиха го и свиха зад ъгъла. Откриха поредната дупка в стената. Но щом пристъпиха към нея и тримата се закашляха силно, а очите им се насълзиха.
	— Какво е това, по дяволите? — изохка Марс.
	— Газ — отвърна Декър, придърпа сакото си и закри с него носа и устата си.
	После се наведе, мина през дупката и се озова в друго помещение. Видя огромни почернели бетонни колони и купчина строителни отпадъци по средата.
	Декър огледа дупката и купчината, без да сваля сакото от носа и устата си. Видя открита тръба, която приличаше на огромна отровна змия.
	Браун и Марс, също с покрити усти и носове, се присъединиха към него и огледаха тръбата. Тя издаваше тихо съскане.
	— Тръбата е пробита — каза Браун с дрезгав глас. — Ето откъде изтича газ.
	— Не трябва ли да има някакви сензори, аларми? — попита Декър.
	Браун посочи тавана, където бяха монтирани няколко устройства с формата на бели полусфери.
	— Ето ги, но мисля, че някой ги е изключил.
	— Какво е това? — попита Марс и посочи вдясно.
	Браун и Декър погледнаха натам. И замръзнаха.
	Пред очите им стоеше цилиндрично метално устройство, от горната част, на което излизаха жици. Приличаше на бутилка за кислород като тези, които водолазите използват. То бе свързано с тръбата.
	Браун мигом отсече:
	— Това е бомба.
	— И има таймер — добави Декър.
	Цифровият часовник отмерваше времето. Оставаха четири минути.
	— Изглежда ми твърде малко, за да нанесе сериозни щети — каза Марс. — Особено толкова дълбоко под земята.
	Браун поклати глава и отвърна с дрезгав глас:
	— Бомбата играе ролята на детонатор. Мястото е пълно с газ. От него ще дойде силата на експлозията. — Тя огледа колоните. — Обзалагам се, че са носещи. Избухне ли бомбата, колоните ще рухнат.
	— А с тях и цялата сграда и всички в нея — добави Декър. — По подобен начин взривяват постройки, предвидени за разрушаване.
	— В такъв случай да вземем бомбата и да я изнесем навън — предложи Марс.
	Той посегна към нея, но Браун сграбчи ръката му.
	— Недей! Виждаш ли тези сини жици? Това са ускорители. Откачиш ли ги, броячът се нулира и бомбата избухва.
	— Откъде знаеш?
	— Служила е като сапьор в армията — каза Декър.
	— Декър, трябва да позвъниш на Богарт и да му кажеш да изведе президента и да евакуира цялата сграда — изрече забързано Браун. — Още сега! Но не звъни от тук. Нямам представа дали нещо в телефона няма да възпламени бомбата или да нулира таймера.
	— Но…
	— Декър, размърдай си задника! Това ми е работата! Върви! Става въпрос за президента, за бога!
	— Добре, но…
	— Върви!
	— Аз оставам с теб — заяви Марс. — Мога да помогна.
	— Нищо не можеш да направиш. Върви с Декър. Ще дойда, когато приключа.
	— Но Харпър…
	— По дяволите, Мелвин! — извика тя. — Остават ми три минути! Изчезвай оттук!
	Декър хвана Марс за ръката и го задърпа към изхода.
	Когато стигнаха дупката и се провряха през нея, Марс се обърна назад. Видя Браун да кашля и киха, прикрила носа и устата си с якето, приведена над бомбата.
	Миг по-късно Марс и Декър се затичаха през тунела. Когато се отдалечиха достатъчно от газопровода, Декър позвъни на Богарт.
	Агентът каза само:
	— Ясно!
	Декър погледна часовника си.
	Марс направи същото.
	— Две проклети минути — каза той. — Трябва да се върна, Декър. Трябва да й помогна.
	— Аз също.
	Хукнаха обратно през тунела. Когато приближиха бомбата, облакът газ бе толкова гъст, че те се замаяха и се олюляха. Марс се удари в стената, а Декър едва не падна на колене. Имаше чувството, че главата му ще се пръсне.
	— Хайде! — извика Марс и се изправи на крака.
	Прекосиха с усилие тунела, стигнаха дупката и се провряха през нея. Стомасите ги присвиха жестоко.
	— Харпър! — извика Мелвин.
	Той бе изтървал телефона си и не можеше да види нищо в мрака.
	Високо над главите им отекна тропот.
	Евакуират сградата, осъзна замъгленият му разум.
	Двамата с Марс се запрепъваха, но продължиха напред. Сега обаче бяха напълно дезориентирани заради газа, проникнал в белите дробове и мозъците им.
	— Трябва да я намерим, и то бързо! — каза Декър. — Преди самите ние да изгубим съзнание!
	— Там! — едва изрече Марс.
	Запълзяха напред.
	Намериха купчината строителни отпадъци.
	От Браун обаче нямаше и следа.
	Макар и останал без дъх, Марс първи стигна последната дупка. Декър го настигна само след секунда. И двамата впериха погледи в червените цифри върху таймера.
	Те не се сменяха.
	Бяха замръзнали на четири секунди.
	От взривното устройство бяха откачени две жици.
	Къде е Харпър? — простена Марс.
	Декър се огледа със сетни сили, прикрил носа и устата със сакото си. Харпър Браун лежеше на земята на половин метър от бомбата, приклещена между газопровода и стената. Декър се пресегна, хвана я за ръката и я задърпа. Марс го видя какво прави, скочи през дупката и му помогна. Бързо я изтеглиха с общи усилия, след което Марс я метна през рамо.
	Едва се добраха до дупката в стената, но когато минаха през нея, ускориха крачка, макар от време на време да се блъскаха в стените на тунела. Когато се озоваха достатъчно далече, за да не долавят миризмата на газ, спряха и Марс положи Браун на земята. Задишаха тежко, главите им се проясниха, но очите на Браун останаха затворени. Имаше и още нещо.
	— Декър, тя не диша! — изкрещя Марс. После коленичи и започна да й прави сърдечен масаж. Докато натискаше гръдния й кош, извика: — Декър, помогни ми!
	Декър коленичи до него, стисна носа на Браун и започна да й прави изкуствено дишане.
	— Хайде, хайде, дишай! — молеше се Марс. — Моля те, Харпър, моля те! Не си отивай, не си отивай!
	И продължаваше да натиска гърдите й.
	А Декър продължаваше да й прави изкуствено дишане.
	Въпреки всичко Харпър Браун не помръдваше.


>	81

	Декър беше с костюм и вратовръзка. Косата му бе подстригана и сресана. Немирните му кичури бяха намазани с много гел.
	До него стоеше Мелвин Марс, облечен също толкова официално. А зад тях бе Джеймисън в елегантна черна рокля.
	Декър погледна часовника си.
	— Време е.
	Тримата тръгнаха по коридора, който водеше към залата. Тя вече бе пълна, а Богарт и Милиган бяха заели местата си на първия ред.
	Богарт вдигна глава и улови погледите им, после посочи свободните места до себе си.
	На сцената имаше трибуна с микрофон. Зад нея стояха две знамена — на Съединените щати от едната страна и на Агенцията за военно разузнаване от другата. На стената отзад се открояваше емблемата на АВР.
	Декър впери поглед в нея и мислите му се върнаха към деня, в който Браун му бе описала символите. Черното представляваше неизвестното, докато пламъците и орелът символизираха знанието и интелекта.
	Все неща, които май не достигаха в наши дни.
	Но въпреки това те се бяха справили с неизвестното, нали?
	Макар да бяха заплатили съответната цена.
	Отляво на сцената се появи директорът на АВР и пристъпи към трибуната. Той откри церемонията и каза няколко думи. После отстъпи мястото си на мъжа, който се бе появил отдясно на сцената.
	Всички присъстващи станаха на крака. А тези в униформа козируваха.
	Президентът на Съединените щати застана на трибуната. Не носеше предварително подготвена реч. Нагласи микрофона и огледа присъстващите.
	— Макар случилото се в Хувър Билдинг да е засекретено поради очевидни причини, днес сме се събрали, за да отдадем почит на един патриот, проявил истински героизъм, изложил се на огромен риск, за да спаси живота на толкова много хора. Както знаете, тази награда обикновено се връчва от представител на националното разузнаване. Но тъй като аз самият бях сред спасените, смятам, че съм безкрайно задължен на този човек. Това е дълг, който никога няма да мога да изплатя. Както някои от вас вече знаят, днес името на героя, или по-точно на героинята, ще бъде добавено към Стената на факлоносците на АВР близо до името на нейния баща.
	Марс закри очите си с ръка и сведе глава. Декър постави ръка на рамото му.
	Президентът продължи:
	— За мен е огромна чест и удоволствие да връча на майор Харпър Браун най-високата награда в областта на разузнаването — Кръста на националното разузнаване за героизъм и доблест, които надминават всичко, което дългът би могъл да изисква от някого.
	Всички станаха на крака, когато Харпър Браун, облечена в парадна униформа, се появи от задната част на сцената и завъртя колелата на инвалидната си количка към микрофона. После козирува отсечено на президента. Той отвърна на поздрава, връчи наградата, окачи лентата около врата й и стисна ръката й.
	Двамата се обърнаха към публиката и президентът каза:
	— Майор Харпър Браун, кавалер на Кръста на националното разузнаване.
	Присъстващите заръкопляскаха, Мелвин Марс най-шумно от всички.
	Браун огледа събралото се множество и помаха. По лицето й се стичаха сълзи. Погледът й обходи редиците и се спря на Декър. Тя се усмихна и около очите й се образуваха бръчици. Той също се усмихна и козирува.
	После Харпър видя Марс. И му смигна. Той се ухили до уши.
	Когато Браун извърна поглед, Декър каза:
	— Лекарите обещават да се възстанови съвсем скоро.
	— Слава богу!
	— Защо се разплака преди малко, Мелвин?
	— По дяволите, Декър, за малко да я загубим. Парамедиците казаха, че най-вероятно е изпаднала в клинична смърт. Но успяхме да я върнем. Успяхме на косъм.
	— Знам. Тя е жива, Мелвин, това е важното.
	Декър се обърна и погледна Джеймисън, която продължаваше да се усмихва и да аплодира Браун. Тя улови погледа му и каза:
	— Изглежда страхотно, нали?
	— Прекрасно — отвърна Декър.
	— И ти не изглеждаш никак зле с костюм и вратовръзка — отбеляза Богарт.
	Милиган кимна в знак на съгласие.
	— В интерес на истината, започваш да приличаш на истински федерален агент, Декър. Може би трябва да приложим изискванията за служебно облекло и към теб.
	Усмивката на Декър се стопи и той спря да ръкопляска.


	Декър, Марс и Джеймисън слязоха от колата пред хоспис „Доминион“. Марс носеше кутия.
	— Не забравяйте, че утре сме на вечеря у Харпър — каза Джеймисън.
	— Вече купих виното — отвърна Марс. — А тя стана от инвалидната количка. Все още е немощна от натравянето, но вече е добре.
	— Това означава ли, че ще се преместиш в района за постоянно? — попита Джеймисън.
	— Вече подписах договор за една къща, която се намира на две преки от нейната. Можем да тичаме заедно сутрин.
	— И аз ще се включа — каза Джеймисън.
	— Чудесно, Алекс.
	Марс погледна Декър.
	— Ами ти?
	— Какво аз? — промърмори той.
	— Искаш ли да тичаш с нас?
	— Само ако гоним престъпници.
	Докато вървяха към входа на хосписа, Джеймисън каза:
	— Декър, имам няколко въпроса.
	Той я погледна.
	— Разбирам, че работата на Дабни с ФБР е дала идеята на Бъркшър и останалите да атакуват централата на Бюрото, но каква всъщност информация им е предал?
	— Работил е по инфраструктурата на сградата. За целта е получил свръхсекретна информация за конструкцията, газопровода под нея и всичко останало. Плюс информация за лабиринта от тунели под улиците и Хувър Билдинг. Това са искали хората на Бъркшър. Богарт откри, че са наели сградата отсреща, вероятно за да наблюдават ФБР. Но с помощта на данните, които Дабни им е предоставил, са променили плановете си и са работили денонощно, за да достигнат сервизния тунел, да проникнат под Хувър Билдинг и да взривят газопровода. Впоследствие са разбрали, че президентът и лидерите на Великобритания и Германия ще бъдат в сградата. Решили са да ги убият, а покрай тях и още единайсет хиляди души и така да ликвидират най-значимата правоохранителна агенция в Съединените щати.
	Джеймисън кимна.
	— Добре, а спомняш ли си онази история от Дисни Уърлд, която Уолтър Дабни разказал на Натали? Как се е качил в линейката?
	— Да, какво за нея?
	— Защо й я е разказал?
	— Проявил е човешка слабост.
	Тя го погледна объркано.
	— Какво?
	— В този момент Дабни вече е знаел, че жена му го е шпионирала. Но е бил прекалено почтен, за да разкрие това пред децата си. Не е искал да я намразят. Но същевременно е знаел, че ще застреля Бъркшър и ще се самоубие, затова не е устоял и е разказал на дъщеря си онази история, в която той се е погрижил за нея, а не майка й.
	Влязоха в сградата и тръгнаха по коридора.
	— А знаеш ли какво ще стане с Ели Дабни и дъщеря й? — попита Марс.
	— Макар доброволно да е престанала да шпионира, Ели ще лежи в затвора, и то дълго време. Натали може да се отърве с условна присъда, тъй като обвинението не е в състояние да докаже, че тя е знаела нещо за шпионската афера.
	Представиха се на рецепцията и продължиха към стаята на Джоуи Скот. Малкото момче лежеше със затворени очи.
	Медицинската сестра, която ги придружаваше, го събуди внимателно. Когато то отвори очи, тя му обясни, че има посетители, след което се обърна и излезе тихо.
	Тримата пристъпиха към леглото.
	— Здрасти, Джоуи — поздрави го Марс.
	Джоуи се усмихна слабо и повдигна ръка, за да му махне, след което я отпусна върху леглото.
	— Нося ти нещо.
	Мелвин отвори кутията и извади от нея футболна топка. Поднесе я пред момчето и каза:
	— Виж кой я е подписал специално за теб.
	Джоуи погледна посвещението върху топката и облещи очи.
	— _На моя приятел Джоуи. Пейтън Манинг_ — прочете Джоуи.
	— Изпраща ти и снимка — добави Декър и му показа поставената в рамка снимка. — Ще я сложа на нощното ти шкафче. Така ще можеш да я гледаш, когато пожелаеш.
	Тримата взеха столове и седнаха край леглото. Марс остави топката до Джоуи. Момченцето погали мястото, където Манинг я бе подписал.
	Джеймисън прошепна на Марс:
	— Как успя?
	— Приятел на приятел, който работи в НФЛ. Казаха ми, че когато Манинг научил за Джоуи, пожелал да дойде тук и да се срещне лично с него. Мисля, че наистина ще го направи.
	— Леле! — възкликна Джеймисън. Тя извади книга от чантата си я отвори. — Джоуи, ще ти дочета „Затворникът от Азкабан“, става ли? Последната част е толкова вълнуваща.
	— Добре.
	Докато Джеймисън четеше, Декър подпря ръка на страничната облегалка на леглото и впери поглед в Джоуи. От време на време детето вдигаше поглед към него и се усмихваше.
	В отговор Декър също му се усмихваше. Той бе изгубил Моли, когато тя беше почти на същата възраст, на каквато бе Джоуи сега.
	Знаеше, че на момченцето не му остава много. Познаваше го съвсем отскоро, но Джоуи вече изглеждаше видимо отслабнал. Виждаше как тялото му се топи и смалява малко по малко.
	За момента обаче Декър не виждаше синьо. Виждаше само едно усмихнато момче, което държеше футболна топка, подписана от неговия кумир.
	Животът на Декър беше сложен, а бъдещето му вероятно щеше да е още по-сложно. Но за момента той не мислеше за това, нито за феноменалната си памет, нито за начина, по който се бе сдобил с нея. Не мислеше дори за своето семейство, което бе изгубил.
	Погледна Джеймисън и Марс. Двама души, които въпреки многото му недостатъци завинаги щяха да си останат негови приятели.
	После пак се взря в Джоуи. Момченцето лежеше със затворени очи, но ръката му обгръщаше безценната футболна топка.
	Декър протегна огромната си длан и погали Джоуи по главата. Усети как очите му се навлажняват.
	Засега обаче, точно в този момент, нещата бяха наред.


	Декър бе свикнал да мисли за нея като за своята пейка. Небето помръкваше, вятърът се усилваше. Реката се пенеше, завихряха се водовъртежи, които сякаш увличаха собствените му мисли. Той пъхна ръце в джоба на якето си и затвори очи.
	Този път не използва съвършената си памет. Тя не му трябваше, за да анализира ситуацията. За човек, който не обичаше промените, Декър бе принуден да посрещне много промени. Нова работа във ФБР. Домакин на цял блок заедно с Джеймисън. Марс идваше да живее в града. Харпър Браун навлизаше в живота му заради връзката си с Марс. Нямаше представа дали Джеймисън ще продължи да работи във ФБР. Можеше да напусне Бюрото и да се захване с нещо друго. Предполагаше, че Марс и Браун ще се оженят и ще се преместят някъде. А Богарт и Милиган можеха да получат нови назначения.
	Тогава щеше да остане сам.
	Еймъс Декър, роден в малко градче в Охайо и озовал се в това странно и чуждо място, наречено Вашингтон, окръг Колумбия.
	Сам.
	Отново.
	Той разтри очи и бръкна в джоба си. Бе изпитал приятно чувство, когато седеше до леглото на Джоуи Скот, но то вече бе отминало. Макар проблемите му изобщо да не можеха да се сравнят с тези на едно безнадеждно болно дете, Декър осъзнаваше, че бъдещето му е обвито в мъгла. Абсолютната му памет можеше да се върне към предишното си състояние във всеки един момент. Или пък съзнанието му можеше да се промени отново, да го превърне в нов човек, също толкова непознат като този, който бе в момента, и да изтрие остатъците от онази личност, която е бил някога. Силата на спомените можеше да го унищожи. Можеше да се върне на улицата, да заживее в кашон. Можеше да… да остане сам, без нищо и никого. Безпокойството му нарасна, той затвори очи и задиша дълбоко.
	_Дръж се, човече. Дръж се._
	— Мисля, че ще ти се отрази добре.
	Декър отвори очи и видя Джеймисън, която носеше две чаши кафе. Подаде му едната и седна на пейката.
	— Откъде разбра, че съм тук? — попита я той и разтри очи, без да я погледне.
	— Имам си източници — отвърна тя с усмивка. Отпи от кафето си и промълви: — Красиво е тук.
	— Така ли?
	Тя го погледна.
	— Приличаш на човек, потънал в дълбок размисъл.
	— Не повече от обичайното.
	— В теб няма нищо обичайно.
	Декър отпи от кафето си и попита:
	— Е, Мелвин ще се мести ли тук? Двамата с Браун заедно ли ще живеят? Ами ти какво ще правиш?
	— Какво да правя?
	Декър се постара въпросът му да прозвучи небрежно, макар да беше притеснен.
	— Ще останеш ли във ФБР?
	— А ти?
	— В живота ми няма нищо, освен работата, Алекс.
	— Мисля, че в живота ти има много повече, отколкото смяташ.
	— Ще останеш ли?
	— Ако ти останеш, и аз ще бъда тук.
	Той я погледна учудено.
	— Толкова ли е просто?
	Тя кимна.
	— Защо? — попита Декър.
	— Изненадана съм, че ми задаваш този въпрос.
	— Какво означава това?
	— Означава, че винаги можеш да разчиташ на мен. Джеймисън чукна чашата си в неговата, облегна се и затвори очи.
	Декър я гледа в продължение на няколко секунди, след което се обърна към реката.
	Този път той не затвори очи.


>	Благодарности

	На Мишел, №1 в моя живот.
	На Майкъл Пийч за това, че винаги умело насочва кораба в правилната посока.
	На Линдзи Роуз, Анди Додс, Карън Торес, Антъни Гоф, Боб Кастило, Мишел Макгонигъл, Андрю Дънкан, Кристофър Мърфи, Дейв Епстейн, Трейси Дауд, Брайън Маклендън, Матю Баласт, Лукас Фосет, Деб Фътър, Бет де Газман, Томас Луи, Оскар Стърн, Мишел Карас, Стефани Сирабиан, Бриджит Пиърсън, Фламур Тонуци, Бланка Олет, Джоузеф Бенинкейс, Тифани Санчес, Али Кътрон, Мари Ърбан, Барбара Славин, Ан Туомей, Шон Форд, Рейчъл Хеърстон и всички останали в издателство „Гранд Сентръл“ за това, че извървяха още една миля с мен.
	На Арън и Арлийн Прийст, Луси Чайлдс Бейкър, Лиса Ербах Ванс, Мич Хофман (благодаря за поредната чудесна редакторска работа), на Франсис Джалет-Милър, Джон Ричмънд и Мат Белфорд за това, че са добри приятели и професионалисти.
	На Антъни Форбс Уотсън, Джереми Тръвейтън, Триша Джаксън, Кейти Джеймс, Алекс Сандърс, Сара Лойд, Ейми Лайнс, Стюарт Дуайър, Джеф Дъфилд, Джонатан Аткинс, Ана Бонд, Сара Уилкокс, Лиан Уилямс, Сара Маклийн, Шарлот Уилямс и Нийл Ланг от издателство „Пан Макмилън“ във Великобритания за това, че продължават да ме карат да се чувствам звезда отвъд океана.
	На Правин Найду и неговия екип в „Пан Макмилън“, Австралия, за фантастичната работа.
	На Каспиян Денис и Санди Вайълет за това, че са просто чудесни.
	На Киф Брюър и Орла Касиди за великолепната аудио книга.
	На Стивън Маат и целия екип на издателство „Бруна“ за чудесното холандско издание.
	На Роланд Отуел за страхотната коректорска работа.
	И на Уайт и Мишел Бътлър, благодарение на които „Кълъмбъс Роуз“ плава с изпънати платна и следва верния курс.
