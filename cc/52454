>
	Конан остава на служба в Туран около две години, превръщайки се в отличен ездач и стрелец с лък. Той кръстосва безкрайните пустини, планини и джунгли на Хиркания и стига до границите с Хитай. Едно от тези пътешествия го отвежда в легендарното кралство Меру — малка известна държава, намираща се между Вендия на юг, Хиркания на север и западни Хитай на изток.


>	1. Червен сняг

	Виейки като вълци, орда от ниски тъмнокожи воини се нахвърли върху туранските войски откъм полите на планината Талакма — там, където хълмовете се сливаха с широките голи степи на Хиркания. Атаката дойде на залез-слънце. Хоризонтът бе озарен в алено, а на юг невидимото вече светило обагряше снеговете на високите върхове с червени отблясъци.
	В продължение на петнадесет дни туранският конвой бе яздил през пустинята, прекосил ледените води на река Запороска и навлизал все по-дълбоко и по-дълбоко в безкрайните простори на Изтока. И изведнъж, без предупреждение, дойде атаката.
	Конан подхвана Хормаз тъкмо когато лейтенантът се свличаше от коня си, с трептяща стрела, забита дълбоко в гърлото. Той положи тялото на земята и с вик на проклятие изтегли кривата си сабя от ножницата, готов да посрещне заедно със спътниците си атаката на виещата орда. Повече от месец вече кръстосваше прашните хиркански равнини като участник в конвоя. Еднообразието бе започнало да му омръзва и варварската му душа просто жадуваше за нещо, което да разсее скуката.
	Острието му посрещна позлатения ятаган на ездача, който бе изпреварил останалите с такава сила, че ятаганът се счупи при дръжката. Озъбен като тигър, Конан изтегли в обратна посока сабята си през корема на кривокракия малък войн. Виейки като обречена душа върху нажежения под на ада, противникът му падна тръпнещ в пряспа окървавен сняг.
	Конан се извърна в седлото си, за да посрещне със своя щит удара на друг меч. Отклонил острието на врага, той заби върха на сабята си точно в центъра на жълтеникавото лице със скосени очи, което се бе надвесило над него, наблюдавайки как физиономията на врага му се превръща в петно размазана плът.
	Нападателите вече ги бяха настигнали. Цели дузини дребни мургави мъже, облечени във фантастични, сложно изработени от лакирана кожа брони, украсени със злато и проблясващи със скъпоценни камъни, ги нападнаха с демонично ожесточение. Тетивата звънтяха, пиките летяха във въздуха, мечовете се въртяха и със звън се удряха един в друг.
	Извън кръга, обграден от нападателите, Конан видя приятеля си Джума, гиганта от Куш, да се бие на крака; конят му бе паднал от стрела още при първата атака. Кушитът беше изгубил кожената си шапка и златната обеца на едното му ухо примигваше в здрача, но бе съхранил своята пика. С нея той свали трима набити нападатели от седлата им.
	Малко по-далече от Джума, начело на колоната подбрани воини на крал Илдиз, командирът на групата принц Ардашир гръмогласно издаваше команди, яхнал великолепния си жребец. Той галопираше между враговете и каляската, където се намираше дъщерята на Илдиз, Зосара, която му бе поверена. Воините ескортираха принцесата за годежа й с Куджула, велик хан на куйгарските номади.
	И както Конан го наблюдаваше, принц Ардашир вдигна ръка към покритите си с кожа гърди. Сякаш повикана от някаква магия, изникна черна стрела, забита в украсената със скъпоценни камъни яка на бронята му. Принцът изгледа стрелата и после, вдървен като статуя, се наклони от седлото, а украсеният му с камъни островръх шлем падна в окървавения сняг.
	След това Конан бе твърде ангажиран, за да забелязва каквото и да е било, освен враговете, които с диви викове се носеха наоколо. Макар и едва излязъл от младежката си възраст, кимериецът се извисяваше с няколко сантиметра над метър и осемдесет. Пъргавите нападатели се смаляваха пред огромната му стройна фигура. Докато се движеха в кръг, крещейки около него, те напомняха глутница хрътки, опитваща се да събори тигър.
	Схватката се водеше нагоре-надолу по склона, подобна на куп сухи листа, подмятан от есенния вятър. Конете препускаха, изправяха се на нозе, цвилеха; хората разсичаха, проклинаха и викаха. Тук-там двойки, останали без коне, продължаваха схватката си на крака. Тела на хора и животни лежаха в калта и изпотъпкания сняг.
	Конан, пред чийто поглед бе паднала пелената на транса, размахваше извитата си сабя побеснял. Той би предпочел един от правите, широки мечове на Запада, с които беше свикнал. Въпреки това още от първите мигове на битката той предизвика кървав хаос с непознатото оръжие. Блестящото стоманено острие в ръката му тъчеше паяжината на смъртта. Не по-малко от деветима от жълтеникавите, гъвкави нападатели, облечени в брони от лакирана кожа, намериха гибелта си в тази паяжина, падайки от понитата си изкормени или обезглавени. Докато се биеше, едрият млад кимериец надаваше бойния вик на примитивното си племе, ала скоро разбра, че трябва да пести всяко усилие, защото вместо да затихва, битката се разгаряше.
	Преди седем месеца само Конан оцеля след една злополучна наказателна операция, която крал Илдиз предприе срещу бунтовнически настроения сатрап на Северен Туран Мунтасем хан. Използвайки черна магия, сатрапът разби войската, изпратена срещу него. Той унищожи, или поне така си мислеше, вражата армия, почвайки от аристократа генерал Бакра от Акиф и свършвайки с най-нископоставения наемник пехотинец. Единственият оцелял беше младият Конан. Той бе оживял, за да проникне в града Яралет, гърчещ се под властта на побъркания от зла магия сатрап, и да донесе ужасна смърт на Мунтасем хан.
	Завърнал се триумфално в туранската столица Аграпур, Конан бе възнаграден с включване в този почетен ескорт. Отначало трябваше да изтърпи подигравките на другарите си по съдба заради своята неумела езда и безразличието към стрелбата с лък. Насмешките престанаха скоро след като гвардейците се научиха да не провокират замахванията на подобните на чук юмруци на Конан, а междувременно уменията му като ездач и стрелец видимо се подобряваха от многото упражнения.
	Разтърсен и пребит, кимериецът се надигна от земята, за да продължи на крака боя. Вражеските ятагани разсякоха пелерината му и отвориха широки прорези в ризницата му. Те проникваха през кожената жилетка под ризницата и скоро Конан започна да кърви от многобройни повърхностни рани.
	Но той продължаваше да се бие — зъбите му бяха оголени в злобна усмивка, очите му святкаха с вулканично синьо сред почервенялото лице в рамката на черната грива на косата му. Един след друг другарите му падаха съсечени, докато накрая само той и черният гигант Джума продължиха да се бият редом. Кушитът ревеше, размахвайки дръжката на счупената си пика като тояга.
	Изведнъж като чук, появил се в червената мъгла на обхваналата Конан ярост, тежък боздуган се стовари отстрани на островърхия му шлем, заби се в метала и го изкриви навътре в слепоочието му. Коленете му се подгънаха. Последното нещо, което чу, бе острият отчаян писък на принцесата, когато ниските, хилещи се воини я измъкнаха от покритата носилка на аления сняг, който сега скриваше хълма. И забил лице в земята, той престана да възприема каквото и да било.


>	2. Чашата на боговете

	Хиляди червени дяволи блъскаха с нажежените си чукове по черепа на Конан, звънтящ при всеки удар. Докато бавно изпълзяваше от черната безчувственост, Конан осъзна, че се полюшва върху могъщото рамо на приятеля си Джума. Той се ухили, виждайки го да се съвзема, и му помогна да се изправи на крака. Макар главата да го болеше адски, Конан усети, че има достатъчно сила да стои изправен. Огледа се учуден.
	Само той, Джума и Зосара бяха оцелели. Другите от ескорта, включително прислужницата на Зосара, убита от стрела, бяха станали храна за изпосталелите сиви вълци на хирканските степи. Намираха се на северния склон на Талакма, няколко километра южно от полесражението. Здрави тъмнокожи воини, облечени в лакирана кожа, много от тях превързани, ги заобикаляха. Конан установи, че китките му са оковани и оковите са хванати с масивна желязна верига. Принцесата, облечена в копринена връхна дреха и панталони, бе също в окови, но нейните навярно бяха доста по-леки и изглеждаха направени от сребро.
	И Джума беше в окови, а основното внимание на пазачите му бе концентрирано върху него. Те се бяха събрали около кушита, докосваха кожата му и след това гледаха пръстите си, за да видят дали по тях е останала боя. Един дори намокри парцал в локва стопен сняг и избърса ръката на Джума. Джума широко се усмихна и после се засмя на глас.
	— Май никога не са виждали мъж като мен — каза той на Конан.
	Командирът на победителите издаде отсечена заповед. Принцесата бе напъхана обратно в носилката. На Конан и Джума командирът рече на развален хиркански:
	— Вие двамата! Ще ходите.
	И те тръгнаха, усещайки копията на азверите, както се наричаха победителите, често да забиват остриетата си между плещите им. Носилката на принцесата се полюшваше, закрепена между два коня в средата на колоната. Конан забеляза, че командирът на азверската войска се отнася към Зосара с почит, а тя самата, изглежда, не бе пострадала физически. Този вожд надали хранеше неприязън към Конан и Джума за онова, което сториха на войската му, за всичката смърт и рани, които бяха причинили.
	— Много добри бойци! — каза той ухилен.
	От друга страна, вождът не пое и най-малък риск те да избягат или да забавят придвижването на остатъка от войската му. Принуждаваха ги да вървят бързо от изгрев до след залез-слънце и на всяко поспиране отговорът бе мушване с острието на пика. Конан стисваше зъби и се подчиняваше за момента.
	Два дни те вървяха по виеща се пътека през сърцето на планината. Минаваха през проходи, в които трябваше да пробиват пъртина през дълбоки снегове, неразтопени още от предишната зима. Тук въздухът не стигаше поради голямата височина, изненадващи бури развяваха разкъсаните им дрехи и забиваха жилата на снежни прашинки в лицата им. Зъбите на Джума тракаха. За чернокожия бе много по-трудно да понася студа от Конан, който беше израсъл в северен климат.
	Накрая пресякоха северния склон на Талакма и пред погледите им се разкри фантастична гледка — огромна зелена долина, която се простираше под тях и се губеше в далечината. Те сякаш стояха на ръба на огромна чаша. Под краката им малки облачета плуваха ниско над необятна, гъста, зелена джунгла. Във вътрешността на джунглата огромно езеро или може би вътрешно море отразяваше лазура на ясното, светло небе.
	Отвъд водната площ зеленината продължаваше, за да се загуби далече зад хоризонта в червеникава омара. И над тази омара, насечени и бели, забити с острите си върхове в небесния лазур, простиращи се на юг, се издигаха величествените Химелии. Планинската им верига образуваше далечния ръб на чашата, оформена от огромния полумесец на Талакма откъм север и Химелиите на юг.
	Конан се обърна към командира:
	— Коя е тази долина?
	— Меру — каза вождът. — Хората я наричат Чашата на боговете.
	— Там долу ли отиваме?
	— Да. Отиваме във великия град Шамбала.
	— И после?
	— Това ще реши Римпош — кралят бог.
	— Кой е той?
	— Джалунг Тонгпа — Ужасът на хората и Сянката на небесата. А сега, белокожо куче, движи се напред. Нямаме време просто да си говорим.
	В гърлото на Конан се чу ниско ръмжене, когато острието на копието го смушка, и той даде мълчалива клетва някой ден да покаже на този крал бог какво е ужас. Питаше се дали божествеността на управника ще го защити от парче стомана в червата… Но подобни щастливи мигове все още се намираха в бъдещето.
	Започнаха да слизат в главозамайващата долина. Въздухът стана по-топъл, растителността — по-гъста. В края на деня те газеха през почвата на душната джунгла, а после и през блатиста гора, надвиснала в тъмнозелена маса над пътя, който лъкатушеше между цъфналите в ярки цветове дървета. Птици в също такива ярки багри пееха и подсвиркваха. Маймуни бърбореха по клоните. Насекоми цвъркаха и хапеха. Змии и гущери, извивайки се, изчезваха от пътя на групата.
	Това бе първото запознанство на Конан с тропическата джунгла и тя съвсем не му хареса. Насекомите му досаждаха, а потта се стичаше по него на струйки. Ала Джума се усмихна, протягайки се и поемайки дълбоко въздух в огромните си дробове.
	— Напомня родината ми — каза той.
	Конан бе онемял от страхопочитание пред фантастичния пейзаж на цъфналата джунгла и блатото, от което се издигаше пара. Беше склонен да повярва, че огромната долина на Меру е наистина дом на боговете, където те бродят от зората на времето. Никога по-рано той не бе виждал дървета като тези червени палми, които се възвисяваха в замъгленото небе. Чудеше се как такава тропическа джунгла може да бъде обградена от планини, покрити с вечни снегове.
	Изведнъж огромен тигър безшумно излезе на пътеката пред тях — чудовище, дълго над два и седемдесет, със зъби като кинжали. Принцеса Зосара, която гледаше от носилката си, леко извика. Азверите приготвиха оръжията си, но тигърът, очевидно решил, че групата е твърде силен противник за него, се мушна обратно в джунглата също така безшумно, както се появи.
	Малко по-късно земята се разтърси. Със силно грухтене грамадно животно разкъса преплетените клони на рододендроните и прекоси пътеката. Сиво и огромно като планинска канара, то донякъде приличаше на гигантска свиня, а дебелата му кожа бе нагъната на ивици. От зурлата му стърчеше як, тъп извит рог, близо половин метър дълъг. То поспря, глуповато гледайки към конницата с мътните си малки очи, и после, с ново изгрухтяване и трясък от счупени клони, се скри в храстите.
	— Носорог — каза Джума. — Имаме ги в Куш.
	След доста път джунглата отстъпи пред бреговете на голямото синьо езеро или море, което Конан съзря отвисоко. Известно време те следваха бреговата линия на тази неизвестна водна площ, която азверите наричаха Сумеру Цо. Накрая забелязаха от другата страна на един залив стените, куполите и кулите на град от розово-червен камък, издигнат сред полета и оризища между джунглата и морето.
	— Шамбала! — извика командирът на азверите. Като един човек похитителите слязоха от конете, коленичиха и докоснаха с челата си влажната земя, а Конан и Джума се спогледаха озадачени.
	— Тук живеят богове! — рече вождът. — Сега вървете бързо. Ако закъснеем заради вас, ще ви одерат живи. Бързо!


>	3. Градът на черепите

	Градските порти от позеленял старинен бронз бяха излети във формата на гигантски човешки череп с рога. Квадратни затворени прозорци над вратите образуваха очните кухини на черепа, а под тях прътовете на спуснатата решетка им се хилеха като челюсти без плът. Водачът на дребните воини изсвири с извития си боен рог и решетката се вдигна. Те влязоха в неизвестния град.
	Всичко тук бе изсечено и издялано от розов камък. Архитектурата се отличаваше със сложна изработка, орнаменти, статуи, фризове, оформени като демони, чудовища и многоръки богове. Гигантски розови стени се надвесваха над тях и се издигаха една над друга, образувайки островърхи кули.
	Навсякъде Конан виждаше издълбани орнаменти във формата на човешки череп. Те се зъбеха над вратите; висяха на златни вериги по жълто-кафявите вратове на мерувийците, чието единствено облекло както за мъжете, така и за жените беше къса поличка; личаха върху щитовете на пазачите пред портата; можеха да се зърнат закрепени на бронзовите им шлемове.
	Групата продължи по широките, добре павирани улици на този фантастичен град. Полуголите мерувийци се отдръпваха от пътя им, хвърляйки кратки, равнодушни погледи към двамата грамадни пленници и към носилката на принцесата, която все още се крепеше между два коня. Сред жителите на града като алени сенки се движеха фигурите на жреци с обръснати глави, които от шията до глезените бяха обвити в широки тоги от полупрозрачна червена материя.
	В центъра на горичка, покрита с огненочервени, светлосини и златни цветове, се издигаше дворецът на краля бог. Той представляваше гигантска конична кула, възвисяваща се върху ниска кръгла основа. Изработена изцяло от червен камък, стената на кулата се източваше нагоре и нагоре в спираловиден мотив. Върху всеки камък на спиралния парапет бе гравирано нещо като човешки череп. Палатът създаваше впечатление за огромна кула, изградена от отсечени глави. Зосара не можа да сдържи потръпването си пред тази зловеща украса и дори Конан стисна зъби още по-силно.
	Те влязоха през още една череповидна порта и преминаха през огромни стаи с масивни каменни стени, за да стигнат до тронната зала на краля бог. Азверите, мръсни и изморени от пътуването, останаха назад, а двама гвардейци в позлатени доспехи хванаха за ръцете тримата пленници и ги поведоха към трона.
	Тронът, поставен на пиедестал от черен мрамор, беше издялан от един огромен къс блед нефрит като фантастична плетеница от въжета и вериги от черепи. Върху този бледозеленикав стол на смъртта седеше полубожественият монарх, пожелал пленниците да бъдат доведени в неговия неизвестен свят.
	Въпреки сериозността на сполетялата ги беда Конан не сдържа усмивката си. Защото римпошът Джалунг Тонгпа беше много нисък и дебел, с мършави криви крака, които едва стигаха до пода. Огромният му корем бе скрит в златотъкан пояс, искрящ със скъпоценните си камъни. Голите му, подпухнали и с отпусната сланина ръце бяха стегнати в цяла дузина златни гривни, а по дебелите му пръсти проблясваха и намигаха украсени с камъни пръстени.
	Плешивата глава, която се люшкаше на върха на безформеното му тяло, бе забележително грозна, с клатеща се гуша, провиснали устни и криви, лишени от цвят зъби. Върху главата стоеше островръх шлем или някаква корона от масивно злато, обсипана с рубини. Тежестта сякаш прегъваше под себе си този, който я носеше.
	Вглеждайки се по-внимателно в краля бог, Конан установи, че Джалунг Тонгпа е странно деформиран. Едната страна на лицето му не приличаше на другата. Тя висеше отпуснато върху костта и на нея имаше замъглено, безжизнено око, докато в другото око святкаше блясъкът на злобен интелект.
	Здравото око на римпоша в момента бе забито в Зосара, игнорирайки двамата гиганти, които я придружаваха. До трона чакаше прав висок слаб мъж, облечен в алените одежди на мерувийските жреци. От обръснатия му череп студени зелени очи наблюдаваха сцената с ледено презрение. Кралят бог се обърна към него и заговори със силен писклив глас. Благодарение на няколкото мерувийски думи, които Конан беше научил от азверите, той схвана, че високият жрец е главният магьосник на краля, великият шаман Танцонг Тенгри.
	Долавяйки откъслечни фрази от разговора, Конан разбра допълнително, че с помощта на своята магия шаманът е видял придвижването на ескорта на принцеса Зосара към нейния куйгарски годеник и е разкрил видението си пред краля бог. Изпълнен от най-обикновена човешка страст към стройното туранско момиче, Джалунг Тонгпа изпратил собствената си азверска конница, за да го плени и доведе в собствения му харем.
	Това бе всичко, което Конан искаше да узнае. Цели седем дни от момента на пленяването му го блъскаха, мушкаха, унижаваха. Беше си изтрил краката от ходене и бе готов да избухне.
	Двамата гвардейци, застанали от двете му страни, бяха с лице към трона и почтително сведени очи, насочили цялото си внимание към римпоша, който можеше всеки момент да издаде заповед. Конан леко прихвана веригите, свързващи китките му. Те бяха прекалено здрави, за да ги разкъса просто със сила — нещо, което не успя да стори още през първите дни на пленничеството.
	Бавно той събра китките си, така че веригата се отпусна на пода. После, рязко завъртайки се, вдигна ръце над главата на левия гвардеец. Отпуснатата част на веригата се изпъна като бич, улучи телохранителя право в лицето и го захвърли назад с кръв, стичаща се от счупения му нос.
	Още при първото неочаквано движение на Конан другият пазач се обърна и насочи върха на алебардата си в бойна поза. Докато правеше това, Конан омота главата на алебардата с веригата и изтръгна дръжката от захвата на телохранителя.
	Ново замахване с веригата го изпрати залитащ назад, както държеше с ръце кървавата дупка на устата си и плюеше парчета от зъби. Нозете на Конан бяха оковани твърде близко един до друг и той не можеше да направи широка крачка. Но варваринът скочи с двата крака заедно, като жаба. След два такива гротескни скока Конан се озова на пиедестала, а ръцете му обхванаха дебелата гуша на хленчещия малък крал бог, приклекнал върху купчината си от черепи. Очите на римпоша се ококориха от ужас и лицето му потъмня от натиска на Конан върху дихателната му тръба.
	Гвардейци и телохранители се суетяха наоколо, пищейки от паника, или стояха замръзнали от шок и ужас пред този странен гигант, който се осмеляваше да вдигне ръка срещу тяхното божество.
	— Едно движение към мен и ще пречукам тази дебела крастава жаба! — изръмжа Конан.
	Единствен от мерувийците в стаята великият шаман не показа паника или изненада, когато дрипавият младеж избухна във вихрушка от ярост. На перфектен хиркански той запита:
	— Какво желаеш, варварино?
	— Освободете момичето и черния! Дайте ни коне и ние ще се махнем от проклетата ви долина завинаги. Ако откажеш… или опиташ някоя измама… ще смачкам малкия ти крал на пихтия!
	Шаманът поклати подобната си на череп глава. Зелените му очи продължаваха да бъдат леденостудени в опънатата като маска оранжева кожа на лицето му. Със заповеднически жест той вдигна орнаментирания си жезъл от слонова кост:
	— Освободете принцеса Зосара и чернокожия пленник — разпореди се с тих глас. Бледните слуги с уплаха в очите тръгнаха да изпълнят заповедта. Джума изсумтя, разтривайки китките си. До него принцесата трепереше. Конан придърпа отпуснатото туловище на краля пред себе си и слезе от пиедестала.
	— Конан! — изрева Джума. — Внимавай!
	Конан се извърна, но твърде късно. Докато слизаше от ръба на пиедестала, великият шаман се бе задействал. Подвижен като кобра, нанасяща удар, той протегна своя жезъл от слонова кост и леко чукна Конан по рамото, там, където голата му кожа се виждаше през разкъсаната тъкан. Скокът на Конан към неговия противник така и не завърши. Безчувственост плъзна из тялото му като отрова от зъбите на змия. Съзнанието му се замъгли, главата му, изведнъж твърде тежка, за да я държи изправена, клюмна на гърдите му. Омекнал, той рухна. Полузадушеният крал бог се откъсна от прегръдката му.
	Последният звук, който Конан чу, бе гръмотевичният рев на чернокожия, докато той падаше под извиващата се река от кафяви тела.


>	4. Кървавият кораб

	Най-лоши от всичко бяха горещината и вонята. Въздухът в килията беше мъртъв и застоял. Пронизваше го вонята на лежащи едно до друго потни тела. Неизвестно количество голи мъже бе натъпкано в някаква мръсна дупка, заобиколено от всички страни с огромни каменни блокове, тежащи тонове. Мнозина бяха дребни, кафяви мерувийци, които лежаха проснати, отпуснати, апатични. Имаше шепа ниски, със скосени очи, малки воини, охраняващи свещената долина — азвери; имаше двама хирканци с орлови носове; тук бяха също кимериецът и черният гигант Джума, негов спътник. Когато жезълът на великия шаман го изпрати в небитието и охраната събори могъщия Джума с тежестта на големия си брой, вбесеният римпош разпореди те да заплатят за престъплението си с максималното наказание.
	В Шамбала обаче максималното наказание не бе смъртта, която според мерувийците просто освобождава душата за следващото й прераждане. Те смятаха робството за нещо по-лошо, понеже то лишава мъжа от човешкото у него, от неговата индивидуалност. Така че присъдата им беше да станат роби.
	Мислейки по въпроса, Кован изръмжа дълбоко в гърлото си и очите му блеснаха с изпепеляващ огън от тъмното му лице, върху което бе паднала сплъстената черна грива на косата му. Окованият до него Джума долови безпомощността на Конан и се засмя. Конан се озъби на приятеля си; понякога това непобедимо чувство за хумор у Джума го дразнеше. За свободолюбивия кимериец робството наистина представляваше непоносимо наказание.
	Ала за кушита робството не бе нищо ново. Търговци на роби бяха откъснали Джума още като дете от ръцете на майка му и го бяха замъкнали през знойните джунгли на Куш до тържищата на роби в Шем. И така известно време той беше работил на полето в една шемитска ферма. По-късно, когато по крайниците му набъбнаха огромни мускули, го продадоха като чиракуващ гладиатор на арените в Аргос.
	Заради победата му в игрите, отбелязали победата на крал Мило от Аргос над крал Фердруго от Зингара, на Джума му подариха свободата. В един период преживяваше от кражби и специални задачи из различни хайборейски народи. След това тръгна на изток към Туран, където мощното му телосложение и бойните умения му спечелиха място в наемническата армия на крал Илдиз.
	Там той се запозна с младия кимериец. Допаднаха си още от самото начало. Бяха двамата най-високи мъже в армията на наемниците; и двамата идваха от далечни, отвъдни страни; и двамата се оказаха единствени представители на расите си сред туранците. Тяхното приятелство сега ги доведе в килиите на Шамбала и съвсем скоро щеше да ги прати на подиума за роби, където да изживеят абсолютното унижение. Щяха да стоят голи на заслепяващото слънце, да търпят мушкането с пръсти от евентуалните купувачи, а продавачът им щеше да възхвалява тяхната сила.
	Дните се точеха бавно, както ранени змии влачат с болка опашките си през праха. Конан, Джума и останалите заспиваха и се събуждаха, за да получат дървени купички с ориз, давани им от стражата. Дългите дни прекарваха в дрямка или лениви препирни.
	Конан беше любопитен да научи повече за тези мерувийци, защото през всичките си странствалия не бе срещал хора като тях. Тук, в странната долина, те живееха, както предните си, от незапомнени времена. Нямаха контакти с външния свят, нито пък ги търсеха.
	Конан се сприятели с един мерувиец на име Ташуданг, от когото понаучи напевния им език. Когато го попита защо наричат краля си бог, Ташуданг отговори, че кралят живее вече десет хиляди години, а духът му се преражда в друго тяло след всяко временно пребиваване в човешка плът. Конан бе скептичен по въпроса, понеже знаеше какви лъжи разказват за своите особи кралете на други земи. Все пак благоразумно скри мнението си. Когато Ташуданг меко и без надежда се оплака от потисничеството на краля и шаманите му, Конан запита:
	— Защо ти и твоите съплеменници не се съберете, за да изхвърлите цялата пасмина в Сумеру Цо и да се управлявате сами? Това ще направим в моята страна, ако някой се опита да ни тиранизира.
	Ташуданг беше шокиран:
	— Ти не знаеш какво приказваш, чужденецо! Отдавна, разказват жреците ни, тази земя се е намирала много по-високо, отколкото сега. Тя се простирала от върховете на Химелиите до тия на Талакма — една огромна, висока равнина, покрита със сняг и шибана от ледени ветрове. Наричали я Корена на света.
	Тогава Яма, кралят на демоните, решил да създаде тази долина за нас — народа, който избрал, за да живее в нея. С могъща магия той принудил земята да потъне. Тя се разтърсила от тътена на десет хиляди гръмотевици, разтопен камък потекъл от пукнатините, които се отворили в нея, планините рухнали на парчета, а горите лумнали в пламъци. Когато всичко свършило, земята между планинските вериги лежала, както я виждаш сега. Тъй вече била на ниско, станало по-топло, появили се растения и животни от топлите страни. Тогава Яма създал първите мерувийци и ги заселил в долината, за да обитават тук вечно. И назначил шаманите за водачи и просветители на народа.
	Понякога шаманите забравят своите задължения и стават наши потисници, сякаш са обикновени алчни хора. Но заповедта на Яма да им се подчиняваме остава в сила. Ако й се противопоставим, великата магия на Яма ще загуби смисъла си и тази земя отново ще се издигне до върховете на планините и пак ще се превърне в ледена пустош. Ето защо, независимо как злоупотребяват с властта, ние не смеем да се вдигнем на бунт срещу шаманите.
	— Е, добре — каза Конан, — щом тази мръсна малка крастава жаба е вашата представа за бог…
	— О, не! — отвърна Ташуданг, чиито очи блеснаха в тъмното от страх. — Не го изричай! Той е единственият син на великия бог, самия Яма! И когато повика своя баща, бог идва! — Ташуданг зарови лице в дланите си и този ден Конан не успя да чуе нито дума повече от него.
	Мерувийците бяха чудновата раса. Духът им беше някак странно уморен. Един сънлив фатализъм ги караше да се прекланят пред всичко, което ги сполетяваше като предопределено посещение на техните жестоки, загадъчни богове. Те вярваха, че всяка съпротива ще бъде наказана — ако не незабавно, то в следващото им превъплъщение.
	Не беше лесно да се изкопчва информация от тях, но кимериецът упорито се стремеше към нея. От една страна, това му помагаше да преживее безкрайните дни. От друга, той не възнамеряваше да остане в пленничество дълго и всяко познание, което можеше да събере за тайнственото кралство и неговия особен народ, щеше да му бъде от полза, щом с Джума опитат да си върнат свободата. И накрая той разбираше колко важно е при пътуване през чужда страна да се знае поне мъничко местният език. Макар по темперамент в никакъв случай да не бе човек на науката, Конан лесно възприемаше езиците. Вече бе научил няколко и дори можеше да чете и пише по малко на тях.
	Най-сетне настъпи съдбоносният ден, когато надзирателите им, облечени в черни кожени дрехи, слязоха между робите, като размахваха тежките си бичове и избутваха поверените им хора през вратата.
	— Сега — озъби се един от тях — ще видим какви цени ще платят принцовете на Светата земя за тромавите ви тела, скапани свине! — и бичът му остави дълга рязка върху плещите на Конан.
	Горещото слънце забиваше лъчите си в гърба на Конан като огнени камшици. След тежкия престой на тъмно той бе заслепен от ярката светлина на деня. Подир наддаването го отведоха на палубата на голяма галера, която лежеше привързана край дългия каменен кей на Шамбала. Конан присви очи срещу слънцето и изруга. Значи това беше съдбата, на която го обрекоха — да натиска веслото, докато смъртта не го спаси.
	— Свалете го в трюма, кучета! — отсече корабният надзирател, удряйки Конан по челюстта с опакото на ръката си. — Само децата на Яма могат да крачат по палубата!
	Без да се замисля, младият кимериец избухна. Той заби своя грамаден юмрук в издутия корем на едрия надзирател. И докато въздухът със свистене напускаше дробовете на мъжа, Конан нанесе втори удар отдясно по челюстта като с чук, който просна човека на палубата. Зад него Джума изви от радост и си проби път, за да се изправи до него.
	Началникът на корабната стража рязко отдаде заповед. Мигновено остриетата на цяла дузина пики, намиращи се в ръцете на дребните жилави мерувийци, бяха насочени към Конан. Кимериецът стоеше обграден от тях, а в гърлото му клокочеше заплашително ръмжене. Макар и малко късно, той овладя обхваналата го ярост, разбрал, че всяко движение ще му донесе незабавна смърт.
	Беше необходимо ведро вода, за да се съвземе надзирателят. Той с труд се изправи на крака, ръмжейки като морж, а по лицето му се стичаха струи вода и капеха през рядката му брада. Погледът му се заби в кимериеца с луда ярост, която след малко охладня до ледена, отровна омраза.
	Началникът на охраната започна да отдава заповед:
	— Убийте… — но надзирателят се намеси:
	— Не, не го убивайте! Смъртта е много лесна за кучето. Аз ще го накарам да хленчи и ще го избавя от нещастието му, преди да свърша с него.
	— Е, Гортангпо? — каза офицерът.
	Надзирателят надникна през отвора на трюма, посрещайки изплашените погледи на стотина голи гребци с кафяви тела. Те бяха гладни и слаби, по извитите им гърбове се кръстосваха белези от удари с бич. На кораба имаше по една редица весла от двете страни. На някои весла седяха по двама, а на други по трима гребци, в зависимост от размера на веслата и силата на робите. Надзирателят посочи едно весло, към което бяха закрепени трима сивокоси, подобни на скелети старци.
	— Приковете го там! Онези живи трупове са свършени; вече не са ни необходими. Очистете веслото от тях. Този чужденец трябва да се поразкърши; ще му дадем простора, от който има нужда. А ако не спазва ритъма, ще го разпоря откъм гърба.
	И докато Конан безстрастно наблюдаваше, моряците разковаха оковите, свързващи китките на тримата старци с халките на самото весло. Старците ужасени изкрещяха, когато бронзовите ръце ги хвърлиха през борда. Те се забиха във водата с шумен плясък и потънаха без следа, ако не се броят мехурчетата, които едно по едно изплуваха на повърхността и се пръснаха.
	Конан бе прикован към веслото на тяхно място. Той трябваше да върши работа за трима. Докато го закрепваха към оплесканата с нечистотии седалка, надзирателят мрачно го съзерцаваше.
	— Ще видим как ти харесва тегленето на весло, момче. Ще дърпаш и ще дърпаш, докато не ти се стори, че гърбът ти се пука… и тогава ще продължиш да теглиш още. И всеки път, щом се забавиш или пропуснеш такт, ще ти припомням къде се намираш, ето така!
	Ръката му се изви, бичът се изпъна в небето и с плющене се стовари върху раменете на Конан. Болката беше като опряно в тялото му нажежено до бяло желязо. Но Конан нито извика, нито помръдна дори мускул. Сякаш не бе почувствал нищо — толкова здрава беше неговата воля.
	Надзирателят изсумтя и бичът отново изплющя. Този път едно мускулче в ъгълчето на плътно стиснатата уста на Конан потръпна, ала очите му останаха вперени напред. Трети удар, после четвърти. По веждите на Конан започна да се стича пот; пареща струйка влезе в окото му, докато надолу по гърба му се стичаше кръв. Но той не показваше с нищо, че усеща болка.
	Зад себе си долови шепота на Джума:
	— Кураж!
	Чу се вик от мостика — капитанът искаше да отплава. Неохотно надзирателят се отказа от удоволствието да превърне с бича си гърба на Конан в пихтия.
	Моряците хвърлиха въжетата, които задържаха галерата до кея, и отблъснаха кораба с куките за захващане. Зад скамейките на гребците — на същото ниво, но в сянката на висящия мост, опънат по дължината на кораба над главите на робите — седна гол мерувиец. Когато корабът се отдалечи от кея, мерувиецът хвана дървена палка и почна да удря барабан. При всеки удар робите се навеждаха над веслата, повдигаха дръжките им, после изпъваха гърбове и изтегляха веслата назад, използвайки тежестта на телата си, докато се отпуснеха отново на скамейките. След това натискаха дръжките надолу и напред и повтаряха движенията. Конан скоро се включи в ритъма, както и Джума — прикован към веслото зад гърба му.
	Никога по-рано Конан не се бе качвал на кораб. Докато опъваше веслото, бързите му очи огледаха отпуснатите, с безизразни очи роби, чиито гърбове бяха покрити с белези от бича. Те работеха на мокрите скамейки, в ужасяващото зловоние на собствените си изпражнения. Галерата беше с нисък борд в средата — там, където се трудеха робите, перилата стигаха на около метър от водата. При носа тя бе по-висока. Там спяха моряците, а спалните помещения на офицерите се намираха на украсената и позлатена кърма. В средата на кораба се издигаше единствена мачта. Рейката на единственото триъгълно платно и самото скатано платно лежаха по дължината на висящия над гребците мост.
	Когато корабът напусна пристанището, моряците развързаха бензелите, с които платното и рейката му бяха пристегнати към моста, и ги вдигнаха, дърпайки фаловете и пеейки моряшка песен. Рейката се качваше неравномерно с по няколко сантиметра между дърпанията. Същевременно боядисаното на златни и виолетови ивици платно постепенно се разгъваше и плющеше с резки, отекващи звуци. Духаше добър попътен вятър и гребците получиха почивка, защото платното ги отменяше.
	Конан забеляза, че цялата галера е изработена от някакво дърво, което или по начало, или след оцветяване е придобило тъмночервен цвят. През полузатворените му от вятъра очи корабът изглеждаше като потопен в кръв. Изведнъж над главата му изплющя бичът и надзирателят, разхождащ се по моста над главите им, изрева:
	— А сега натиснете, мързеливи свине!
	Ново изплющяване бе последвано от нова изгаряща болка по плещите му. Наистина това е кървав кораб, помисли си той — напоен с кръвта на робите.


>	5. Разбойническа луна

	Седем дни Конан и Джума се потяха над огромните весла на червената галера, докато тя се движеше край бреговете на Сумеру Цо, спирайки всяка нощ в пристанищата на всеки един от свещените градове на Меру: Шондакор, Тогара, Озакия, Иседон, Палиана, Троана и после, завършвайки морската обиколка, обратно в Шамбала. Макар и силни мъже, нямаше да мине дълго и непрестанният труд щеше да ги доведе до границата на изтощението, когато болката в мускулите им ще ги направи непригодни за други усилия. Въпреки това неуморимият барабан и свистящият бич ги принуждаваха да не спират.
	Веднъж дневно моряците изтегляха ведра със студена, възсолена вода и ги изливаха над главите на изтощените роби. Веднъж дневно, когато слънцето беше в зенита си, им даваха пълна купичка с ориз и черпак с вода. Нощем спяха, подпрели глави на веслата си. Животинското повторение на изнурителния труд прекършваше волята и изпразваше главата, превръщайки гребците в бездушни автомати.
	Това би пречупило силата на всеки мъж, но не бе достатъчно за Конан. Младият кимериец не се предаде пред жестоката си съдба, както сториха апатичните мерувийци. Вместо да смажат волята му, безкрайният труд на веслата, бруталното отношение, унижението от лепкавите скамейки само подхранваха изгарящия го отвътре огън.
	Когато корабът се завърна в Шамбала и пусна котва в широкото пристанище, Конан стигна до границите на своето търпение. Беше тъмно и нищо не помръдваше; луната — тъпичък сребърен ятаган — висеше ниско в небето, хвърляйки бледа, илюзорна светлина. Скоро щеше да залезе. Подобна нощ се нарича „Разбойническа луна“ сред западните народи, защото тъкмо такова слабо осветление е желано от грабителите по пътищата, от крадците и убийците, за да извършат деянията си. Конан и Джума обсъдиха възможностите за бягство с робите мерувийци.
	На галерата краката на гребците не бяха приковани. Но на всеки бяха сложени окови, които се затваряха с верига. Тази верига минаваше през желязна халка, надяната върху дръжката на веслото. Макар халката да се движеше свободно по дължината на дръжката, това движение се ограничаваше отвън от вдлъбнатината, в която бе поставено веслото, а от вътрешната страна — от оловен обръч. Здраво пристегнат чрез железен щифт, обръчът служеше за противотежест на греблото. Конан неколкократно опитва здравината на веригата, оковите и халката, но дори огромната му сила, увеличена от седем дни гребане, не можа даже да ги огъне. Въпреки това с напрегнат, дрезгав шепот той предлагаше варианти за бунт на събратята си по нещастие.
	— Ако накараме Гортангпо да слезе при нас — каза той, — бихме могли със зъби и нокти да го разкъсаме на парчета. А в него са ключовете за нашите окови. Докато отключваме оковите, моряците ще избият няколко от нас, но щом се освободим, ще имаме числено превъзходство пет или шест към един и…
	— Не говори за това! — изсъска най-близкият мерувиец. — Дори не си го помисляй!
	— Не те ли интересува? — попита Конан изумен.
	— Не! Дори само разговорът за подобно насилие превръща костите ми във вода.
	— И моите — обади се друг. — Мъките, от които страдаме, са ни пратени от боговете като справедливо наказание за някакво провинение в предишен живот. Да се бориш срещу това не само е безполезно, но и злобно богохулство. Моля те, варварино, спри този нечестив разговор и се подчини с подобаващо смирение на съдбата си.
	Подобно отношение противоречеше на цялото същество на Конан, а и Джума не бе мъж, който ще сведе глава, без да окаже съпротива пред каквато и да било заплаха. Но мерувийците не искаха да се вслушат в аргументите им. Дори Ташуданг, необикновено разговорчив и приятелски разположен за мерувиец, умоляваше Конан да не предприема нищо, което би могло да разсърди Гортангпо, надзирателя, или да им донесе по-тежко наказание от онова, което боговете вече са им наложили.
	Спорът, подет от Конан, бе прекъснат от изплющяването на бича. Събуден от шепота, Гортангпо се беше промъкнал по моста в тъмнината. От няколкото прошепнати думи, които подслуша, той подразбра, че се готви заговор. И бичът му изсвистя върху раменете на Конан.
	За Конан това бе предостатъчно. Той мигновено скочи на крака, сграбчи края на бича и го изтръгна от ръцете на Гортангпо. Надзирателят извика моряците.
	Конан още не знаеше как да свали халката от дръжката на своето весло. Изпаднал в отчаяние, изведнъж го осени идея. Конструкцията на жлеба, в който бе поставено веслото, ограничаваше вертикалното движение на дръжката на около метър и половина от нивото на палубата, където той стоеше в момента. Варваринът повдигна вътрешния край на веслото колкото можеше, после скочи на скамейката, подложи гръб под края и с могъщо усилие на дългите си здрави крака се изправи. Веслото се счупи в жлеба с оглушителен звук. Конан бързо извади своята халка през счупения край. Сега той разполагаше с едно сносно оръжие: тояга, дълга около три метра, с петкилограмова оловна тежест на върха.
	Първото ужасно замахване на Конан свали надничащия надзирател с удар по главата. Черепът му се пръсна като диня, поръсвайки скамейките с кървавия дъжд на разбит мозък. След това Конан се изтегли върху висящия мост, за да пресрещне атакуващите моряци. Долу на скамейките мършавите кафяви мерувийци се бяха сгушили и хленчеха молитви към техните дяволски богове. Единствен Джума повтори действията на Конан, пречупвайки греблото си в жлеба му и освобождавайки робската си халка.
	Моряците бяха мерувийци, отпуснати, лениви и фаталисти. Никога по-рано не им се бе случвало да се бият срещу бунтовници; те просто не вярваха, че подобно нещо може да стане. Но най-малко от всичко бяха готови да се сблъскат с млад гигант, въоръжен с триметрова тояга. Въпреки това те смело нападаха Конан, макар ширината на моста да позволяваше едновременното приближаване на не повече от двама.
	Конан се нахвърли срещу тях, бясно размахал дръжката на веслото. Първият му удар запрати първия моряк от моста върху скамейките със счупена ръка, в която държеше меча. Вторият покоси следващия мъж с разбит череп. Мушнаха пика към голия му гръден кош; Конан изби пиката от дланта на боеца, а следващият му удар свали наведнъж двама от моста: онзи, когото удари — със строшени ребра, чиито краища се забиха навътре, а другият полетя просто ударен от тялото на първия.
	На моста до него се изкатери Джума. Голото тяло на кушита блестеше като намазан с масло абанос в слабата лунна светлина, а веслото му поваляше нападащите мерувийци като сърп. Моряците, напълно неподготвени да се изправят срещу две такива чудовища, нарушиха бойния си ред и побягнаха към палубата, където ги пресрещна командирът им. Той току-що се бе събудил и издаваше объркани заповеди.
	Конан се наведе над трупа на Гортангпо и претърси кесията му за ключовете. Почти веднага намери ключа за всички окови на кораба, отключи своите, след което направи същото и за Джума.
	Звънна тетивата на лък, една стрела изсвистя над главата на Конан и се заби в мачтата. Двамата освободени роби не продължиха битката по-нататък. Те скочиха от висящия мост, пробиха си път между страхливо свилите се гребци до перилата на борда, рипнаха през него и изчезнаха в тъмните води на Шамбала. Няколко стрели прелетяха над главите им, но слабата светлина от залязващия полумесец позволяваше на моряците само да стрелят напосоки.


>	6. Тунелите на Гибелта

	Двамата голи мъже излязоха от водата и се огледаха в тъмнината. Бяха плували няколко часа, както им се струваше, в търсене на място, където да влязат в Шамбала незабелязани. Накрая намериха отвора на един отводнителен канал. Джума все още държеше парчето счупено весло, с което се би срещу моряците; Конан бе захвърлил своето на кораба. От време на време в канала проникваше светлина през някоя от решетките, поставени на улицата над главите им, ала тя беше твърде слаба — тънкият лунен сърп бе залязъл, — така че мракът долу оставаше почти непроницаем. В тази тъмнина двамата напредваха из мръсните води, търсейки изход от тунела.
	Огромни плъхове цвъртяха и бягаха, когато те минаваха по каменните коридори под улиците. Можеха да видят блещукането на очи в тъмнината. Един по-едър гризач захапа Конан за глезена, но той го улови и смачка в ръката си. После захвърли тялото му към по-предпазливите му другари. Те веднага почнаха битка над трупа, а Конан и Джума се упътиха по виещите се нагоре тунели.
	Джума бе онзи, който откри тайния вход. Плъзгайки длан по влажната стена, той случайно натисна някаква пружина и изсумтя изненадано, когато част от каменната стена поддаде под търсещите му пръсти. Макар нито той, нито Конан да имаха представа накъде води тайният коридор, те тръгнаха по него, тъй като им изглеждаше, че се издигат към улиците на града.
	Накрая, след дълго изкачване, стигнаха до друга врата. Опипваха в пълна тишина, докато най-сетне Конан откри резе, което дръпна в обратна посока. Вратата се отвори под натиска на ръката му със скърцане на сухите панти, двамата бегълци влязоха и замръзнаха.
	Стояха на украсен с орнаменти балкон, който бе натъпкан със статуите на богове или демони в огромен храм. Стените на помещението се издигаха покрай балкона и се затваряха над главите им в осмоъгълен купол. Конан си спомни, че бе видял подобен купол да се възвисява над по-незначителни сгради на града, но не беше питал какво се крие зад стените.
	Под тях, край едната стена на осмоъгълната зала, се виждаше огромна статуя, поставена на плоча от черен мрамор. Тя гледаше към олтар, разположен в самия център на помещението. Статуята правеше всичко друго в стаята да изглежда по-малко. Колосът се издигаше на около девет метра и слабините му идваха на едно ниво с балкона, където стояха Конан и Джума. Това беше гигантски идол от зелен камък, напомнящ нефрит, макар хората никога да не бяха намирали толкова голям къс нефрит. Имаше шест ръце, а в очните кухини на озъбеното му лице бяха поставени огромни рубини.
	Срещу статуята, от другата страна на олтара, белееше трон от черепи, като онзи, който Конан видя в тронната зала на двореца при пристигането си в Шамбала, но по-малък. Подобният на жаба нисък крал бог на Меру седеше в този трон. Когато погледът на Конан се отмести от лицето на идола към управника, той помисли, че забелязва някаква ужасна прилика между тях. Конан потрепери и косата на тила му настръхна при намека на неразгадаемите космически тайни, скрити зад тази прилика.
	Римпошът бе зает с някакъв ритуал. Шамани в аленочервени тоги, коленичили в редици около трона и олтара, рецитираха древни молитви и заклинания. Зад тях, до стените на помещението, няколко редици мерувийци седяха с кръстосани крака на мраморния под. По красотата на скъпоценностите и сложната кройка на оскъдното им облекло изглеждаше, че са служители и благородници в кралството. Над главите им, в ниши по протежение на балкона, имаше стотици запалени факли, които пращяха и димяха. На пода, разположени в квадрат около централния олтар, личаха четири стойки. Над всяка от тях се издигаше златният пламък на маслена лампа. Четирите пламъка потрепваха.
	На олтара между трона и колоса лежеше голото, бяло, стройно тяло на младо момиче, приковано с тънки златни вериги. Това бе Зосара.
	Глухо изръмжаване се чу в гърлото на Конан. Изпепеляващият поглед на очите му гореше със син пламък, докато наблюдаваше омразните фигури на крал Джалунг Тонгпа и великия шаман, жреца маг Танцонг Тенгри.
	— Да ги нападнем ли, Конан? — прошепна Джума, чиито бели зъби святкаха в призрачния сумрак. Кимериецът изръмжа своето съгласие.
	Беше празникът на новолунието и на олтара кралят бог се женеше за дъщерята на краля на Туран, пред многоръката статуя на Великото куче на смъртта и ужаса, краля демон Яма. Церемонията се провеждаше по древния ритуал, описан в свещените текстове на Книгата на бога на смъртта. Отпуснато очаквайки публичното консумиране на брачните си права със стройното, дългокрако туранско момиче, божественият монарх на Меру се поклащаше върху трона си от черепи, докато редиците на облечените в червено шамани монотонно пееха древни молитви.
	Изведнъж церемонията бе прекъсната. Неизвестно откъде двама голи гиганти скочиха на пода на храма: единият — героична фигура от жив бронз, а другият — дългорък заплашителен силует, чиято могъща физика изглеждаше изваяна от абанос. Шаманите замръзнаха насред песнопенията си, а двете виещи тела се забиха в редиците им.
	Конан сграбчи една стойка и я запрати към жреците в алени тоги. Те се пръснаха, крещейки от болка и паника, защото горящото течно масло подпали тогите им, превръщайки ги в живи факли. Скоро хвръкнаха и другите три стойки, разпространиха огъня и всяха объркване в помещението.
	Джума скочи към пиедестала, където седеше кралят и здравото му око гледаше със страх и изумление. Изпитият велик шаман пресрещна Джума на мраморните стъпала с вдигнат във въздуха магически жезъл, готов за удар. Но черният гигант все още носеше счупеното си весло и замахна с него със страшна сила. Жезълът от слонова кост се разлетя на стотици парчета. Второто замахване улучи жреца маг в тялото и го запрати, пречупен и умиращ, в хаоса от бягащи, крещящи и пламтящи шамани.
	Крал Джалунг Тонгпа бе следващият. Джума прелетя през стъпалата към свилия се малък крал бог. Но Джалунг Тонгпа вече не беше на трона. Коленичил пред статуята, той с вдигнати ръце отправяше своята молитва.
	Конан стигна до олтара в същия миг и се надвеси над голото, извиващо се тяло на ужасеното момиче. Тънките златни вериги бяха достатъчно здрави, за да го задържат, но недостатъчно здрави да устоят пред силата на Конан. Като изпъшка, той подви крака и дръпна едната верига; едно от звената й се удължи, разтвори се и се скъса. Последваха го и другите той вериги и Конан взе ридаещата принцеса в ръцете си. Обърна се… и върху лицето му падна сянка.
	Изненадан, той вдигна поглед и си спомни онова, което му бе казал Ташуданг „И когато повика баща си, бог идва!“
	Едва сега разбра в пълна степен ужасния смисъл на тези думи. Защото високо над тях в потрепващата светлина от факлите ръцете на гигантския идол от зелен камък се движеха. Алените рубини, които му служеха за очи, яростно гледаха надолу и в тях светеше разум!


>	7. Когато Зеленият бог се събуди

	Косата на Конан настръхна и той почувства как кръвта във вените му замръзва. Хлипайки, Зосара заби лице в гърдите му и обхвана с ръце врата му. На черния пиедестал, където се издигаше тронът от черепи, Джума също замръзна, а бялото на очите му показваше целия суеверен ужас, надигнал се у жителя на джунглата. Статуята оживяваше.
	Те наблюдаваха, безсилни да помръднат, а зеленият бог повдигна със скърцане един от каменните си крака. На девет метра над главите им огромното му лице се зъбеше.
	Шестте ръце се задвижиха неуверено, сякаш се сгъваха крайниците на огромен паяк. Колосът се наклони, премествайки огромната си тежест. Един огромен крак стъпи на олтара, върху който бе лежала Зосара. Каменният блок изпука и се разтроши под тоновете жив зелен минерал.
	— Кром! — ахна Конан. — В това побъркано място даже камъните живеят и се движат. Хайде, момиче… — той вдигна Зосара на ръце и скочи от пиедестала на пода. Зад гърба му се чуваше заплашителният звук на камък, триещ се в камък. Статуята вървеше.
	— Джума! — изкрещя Конан, оглеждайки се за кушита. Чернокожият стоеше свит неподвижно край трона. На трона малкият крал бог сочеше с ръка, потънала в тлъстина и святкаща с камъните си, към Конан и момичето.
	— Убий… Яма! Убий… убий… убий! — крещеше той.
	Многоръкото нещо поспря и се огледа с рубинените си очи, докато откри Конан. Кимериецът бе почти полудял от обхваналия го страх на примитивен варварин. Но както се случва с мнозина варвари, самият страх го въвлече в битката, от която той се ужасяваше. Конан остави момичето на земята и вдигна във въздуха една мраморна скамейка. Мускулите му просто се разкъсваха от усилието, ала той се упъти към извисяващия се колос.
	Джума викна:
	— Не, Конан! Махни се! Той те вижда!
	Сега Конан стоеше в основата на огромния крак на оживелия идол. Каменните нозе се извисяваха над него като колони в грамаден храм. С лице, изкривено от напрежение, Конан вдигна скамейката над главата си и я стовари върху крака. Тя се заби в изваяния глезен с оглушителен грохот. Мраморът й се покри с мрежа от пукнатини от край до край. Конан се приближи още повече, отново сграбчи скамейката и пак я стовари в глезена. Този път тя се разтроши на парчета, но кракът, макар и леко одраскан, остана неповреден. Конан залитна назад, понеже статуята направи още една заплашителна крачка към него.
	— Конан! Погледни!
	Викът на Джума го накара да вдигне глава. Зеленият гигант се навеждаше. Рубинените очи се взираха в неговите. Странно бе да се гледа в живите очи на бог! Те бяха бездънно дълбоки — сенчести зелени дълбини, където неговият поглед потъваше безкрайно през червените епохи на времето без никаква мисъл! И дълбоко в тия кристални кладенци се таеше студена нечовешка злоба. Погледът на бога приковаваше неговия и младият кимериец усети ледена безчувственост да го парализира. Не можеше пито да помръдне, пито да мисли…
	Джума, виейки от първичен страх и ярост, се извърна. Видя многото могъщи каменни ръце да се насочват към другаря му, който стоеше сякаш омагьосан. Още крачка и Яма щеше да се окаже върху парализирания кимериец.
	Чернокожият беше твърде далеч от тях, за да се намеси, но безпомощната му ярост се нуждаеше от отдушник. Без да се замисля, той сграбчи краля бог, който напразно пищеше и се извиваше, и го хвърли към пъкления му баща.
	Джалунг Тонгпа се превъртя във въздуха и с глух удар падна на мозаечния под пред краката на идола. Замаян от падането, малкият монарх диво се озърна с единственото си здраво око. И изкрещя от ужас, когато гигантският крак се спусна върху него.
	Пукотът на раздробявани кости отекна в звънтящата тишина. Кракът на бога се плъзна по мрамора, оставяйки широко, алено петно на плочките. Със скърцане в кръста титаничната фигура се наведе, протегна ръце към Конан и… замръзна.
	Протегнатите ръце от зелен камък спряха с разтворени пръсти насред пътя си във въздуха. Горящата червена светлина в рубинените очи угасна. Огромното многоръко тяло с дяволска глава, което допреди миг се бе движило, сега отново стана безжизнен камък.
	Може би смъртта на краля, извикал този адски дух от нощните дълбини на безименни измерения, беше прекратила действието на магията, свързваща Яма с идола. А може би гибелта на краля освободи волята на дявола бог от доминацията на земния му родственик. Каквато и да бе причината, в мига, когато Джалунг Тонгпа беше размазан на кървава пихтия, статуята се превърна в безжизнен, неподвижен камък.
	Изчезна и магията, обхванала съзнанието на Конан. Замаян, младежът разтърси глава, за да проясни мислите си. Огледа се. Първото нещо, което забеляза, бе принцеса Зосара. Тя се хвърли в ръцете му, истерично ридаейки. И когато бронзовите му ръце обхванаха меката й плът и той почувства лекото докосване на черната й копринена коса по врата си, един нов огън пламна в погледа му и Конан гърлено се изсмя.
	Джума притича по пода на храма.
	— Конан! Всички тук са мъртви или избягали! В конюшнята зад храма трябва да има коне. Сега е шансът ни да избягаме от това прокълнато място.
	— Да! В името на Кром, ще ми бъде приятно да изтупам праха на тази проклета земя от петите си — изръмжа кимериецът, разкъсвайки тогата на великия шаман, за да прикрие голотата на принцесата. Той отново я вдигна на ръце и я отнесе навън, усещайки топлината и мекотата на младото пищно тяло до своето.
	Един час по-късно, отдалечили се доста пред възможните преследвачи, те спряха конете си и почнаха да оглеждат разклоняващите се пътища. Конан вдигна поглед към звездите, помисли и посочи с ръка:
	— Нататък!
	Джума се намръщи.
	— На север?
	— Да, към Хиркания — засмя се Конан. — Нима забрави, че ние трябва да предадем това момиче на годеника му?
	Веждите на Джума се начумериха по-дълбоко от преди, защото виждаше нежните бели ръце на Зосара, обвити около шията на другаря му, и малката й глава, доволно отпусната върху могъщото му рамо. „На нейния годеник?“ Той разтърси глава; никога нямаше да разбере кимерийците. Все пак последва Конан, обръщайки жребеца си към величествените хребети на Талакма, които се издигаха като стена, за да скрият странните земи на Меру от степите на Хиркания.
	Месец по-късно те влязоха в лагера на Куджула, великия хан на номадите куйгари. Външният им вид бе коренно различен от онзи, когато избягаха от Шамбала. В селцата по южните склонове на Талакма бяха разменили остатъците от златните вериги, останали да висят по китките и глезените на Зосара, за дрехи, подходящи да прекосят снежните планински проходи и прашните равнини. Сега те носеха кожени шапки, палта от овча кожа, широки панталони от груба вълна и здрави високи обувки.
	Щом представиха Зосара на чернобрадия й годеник, ханът възликува, оцени геройството им и ги възнагради. След пир, продължил няколко дни, той ги отпрати обратно към Туран, натоварени със златни подаръци.
	Когато вече се бяха отдалечили достатъчно от лагера на хан Куджула, Джума каза на другаря си:
	— Момичето беше много хубаво. Чудя се защо не го задържа за себе си. И то те харесваше.
	Конан се усмихна:
	— Да, харесваше ме. Но аз не съм готов да се установя. А Зосара ще бъде по-щастлива със скъпоценностите на Куджула и с неговите меки възглавници, отколкото с мен — да галопира из степите, да се пече на слънцето, да замръзва в снеговете, да я преследват вълци или врагове — той се усмихна: — Освен това, макар великият хан да не подозира, наследникът му вече е готов.
	— Откъде знаеш?
	— Тя ми каза, преди да се разделим.
	Джума изцъка, както бе характерно за неговия език:
	— Е, никога, никога повече няма да подценявам един кимериец!
