D>
	На баща ми, Доналд, който ме вдъхнови по всякакъв начин…
D$


>	Сиам, преди много лета…

	_Сиамците вярват, че влюби ли се един мъж в някоя жена — дълбоко, страстно, безвъзвратно, — е способен на всичко, за да я запази до себе си, да удовлетвори желанията й, да й стане най-скъп от всички хора на света._
	_Имало едно време сиамски принц, който се влюбил така дълбоко в жена, надарена с невиждана красота. Ухажвал я и накрая я спечелил, ала едва броени нощи преди венчавката, празненство, на което цялата нация щяла да пирува, да се вихри в танци и да ликува, тревожност обзела сърцето на принца._
	_Знаел, че по един или друг начин трябвало да й докаже любовта си — с проява на героизъм и могъщество, заради която девойката щяла да му се врече във вярност за вечни времена._
	_Решил, че трябва да открие нещо също толкова невиждано красиво, колкото възлюбената си._
	_След дълги размисли повикал тримата си най-доверени слуги и им рекъл така:_
	— _Носят се легенди, че в кралството ни, високо в северните планини, расла черна орхидея. Искам да я откриете и да я донесете в двореца ми, за да я подаря на принцесата на сватбения ни ден. Който от вас успее да ми я донесе, ще бъде възнаграден толкова богато, че цял живот ще живее в охолство. Двамата провалили се пък няма да доживеят дори до сватбата ми._
	_Ужас сковал сърцата на тримата мъже, свели глави пред принца. Знаели, че гледат смъртта в очите. Черната орхидея била митично цвете. Също като инкрустираните със скъпоценни камъни златни дракони, красящи носовете на кралските баржи, с които принцът щял да отплава към храма за венчавката си с бъдещата принцеса — сказание, и нищо повече._
	_Същата нощ тримата слуги отишли при семействата си да се сбогуват. Единият обаче имал по-остър ум от събратята си и лежейки в обятията на ридаещата си съпруга, решил, че не му е време да се разделя с живота._
	_До сутринта вече бил скроил хитроумен замисъл. И тръгнал към пристанищния пазар, където продавали подправки, коприна… и цветя._
	_Купил срещу няколко монети изящна орхидея, чиито едри, кадифени листенца били обагрени в тъмен, тъмен пурпур и загадъчно розово. Тръгнал после покрай тесните канали на Банкок и вървял, докато не стигнал работилницата на писаря. Намерил го скътан сред свитъците в тъмната му, влажна стаичка в дъното на работилницата._
	_Някога писарят бил служил в двореца, откъдето и го познавал слугата, но работата му била оплюта, понеже не изписвал достатъчно красиво буквите._
	— _Sawadee Krup, писарю — поздравил го слугата, оставяйки орхидеята на писалището му. — Ще ти поставя една задача и ако ми помогнеш, ще те отрупам с богатства, за каквито дори не си мечтал._
	_Писарят, който едвам свързвал двата края, откакто бил прокуден от двореца, вдигнал любопитен поглед към слугата._
	_И как ще стане това?_
	_Слугата посочил цветето._
	— _Цял живот работиш с мастило. Искам от теб да оцветиш листенцата на тази орхидея в черно._
	_Писарят сбърчил вежди насреща му, сетне огледал растението._
	— _Да, възможно е, но изникнат ли новите цветчета, ще разкрият истинския цвят на орхидеята и ще бъдеш разобличен._
	— _Докато настъпи този момент, двамата с теб ще сме избягали надалеч и вече ще живеем като принца, на когото служа — отвърнал слугата._
	_Писарят кимнал умислено с глава._
	— _Ела пак нощес и ще получиш черната си орхидея._
	_Като се върнал у дома, слугата казал на жена си да събере оскъдните им притежания и да се приготви за път. Обещал й, че скоро ще има пари да й купи каквото си пожелае и да й вдигне приказен дворец някъде далеч, далеч оттук._
	_Късно вечерта отишъл в работилницата на писаря. И ахнал от удивление, като видял черната орхидея на писалището му._
	_Огледал внимателно листенцата и похвалил майстора за добре свършената работа._
	— _Мастилото е изсъхнало вече — обяснил писарят — и дори да го разтърка някой с пръсти, няма да падне. Сам го изпробвах. Опитай и ти._
	_Слугата пипнал едно от листенцата и пръстите му останали чисти._
	— _Не мога да ти кажа обаче колко време ще устиска. Рано или късно влагата на растението ще овлажни мастилото. А и то се знае, не трябва да вижда и капка дъжд._
	— _Ще свърши работа — кимнал доволно слугата, взимайки растението. — Заминавам за двореца. Ела при реката в полунощ да ти дам твоя дял от възнаграждението._


	_В нощта на сватбата, след като бил споделил най-радостния си ден с цялото кралство, принцът влязъл в покоите си._
	_Принцесата стояла на терасата, съзерцавайки река Чао Прая, в чиито води все още пламтяло отражението на зарята, ознаменувала брачния й съюз с принца. Новият й жених отишъл до нея._
	— _Любов моя, имам нещо за теб, символ на неповторимостта и съвършенството ти._
	_Подарил й черната орхидея, засадена в саксия от масивно злато и украса от скъпоценни камъни._
	_Принцесата свела поглед към цветето, към черните като нощта венчелистчета, угнетени сякаш от тежката багра, която природата им била отредила. Сторило й се изтерзано, посърнало… прокобно в неестествената си тъмнота._
	_Но при все това принцесата съзнавала какво държи в ръцете си… какво било значението му и що за подвиг бил извършил възлюбеният й в нейно име._
	— _Принце мой, великолепна е! Къде я намери? — попитала го тя._
	— _Претърсих цялото кралство, всяко кътче, ниско и високо. Давам, ти дума, че няма втора като нея, също както няма втора като теб._
	_Той се взрял в очите й с преливащ от любов поглед._
	_Почувствала силата на обичта му, тя погалила нежно лицето на съпруга си, копнеейки да му покаже, че е взаимна, че и тя никога не ще го разлюби._
	— _Благодаря ти, чудно красива е._
	_Той хванал ръката, милваща бузата му, и докато целувал пръстите й, го обзело непреодолимо желание да обладае цялото й същество. От колко време чакал първата им брачна нощ! Взел орхидеята от ръцете й, оставил я на пода на терасата, а сетне притиснал любимата си в силна прегръдка и я целунал._
	— _Да влезем вътре, принцесо моя — проронил в ухото й._
	_Тя оставила черната орхидея под нощното небе и последвала жениха си в покоите им._


	_Малко преди зазоряване принцесата станала от брачното ложе и излязла на терасата да приветства първото утро от съвместния им живот._
	_Тук-там блещукали плитки локвички; нощес било валяло. Младият ден се разбуждал, макар и слънцето още да се криело зад дърветата на отсрещния бряг на реката._
	_От терасата, от същата онази саксия от масивно злато, която принцът й бил подарил, я гледала пурпурно розова орхидея._
	_Принцесата докоснала с усмивка листенцата й, очистени и съживени от дъжда, и многократно по-прелестни от почернените листенца на орхидеята, която принцът й бил подари миналата нощ._
	_Най-сетне проумяла истината, тя взела растението, вдишвайки божествения му аромат, и заумувала как да постъпи: Да му каже право и да го нарани, или да излъже, за да му спести тревогите?_
	_След няколко минути се върнала в брачните им покои и отново се сгушила в обятията на принца._
	— _Принце мой — продумала му, като го видяла да се разбужда, — през нощта са откраднали черната ми орхидея от терасата._
	_Той подскочил като ужилен, готов в гнева си да повика стражите. Тя обаче го успокоила с усмивка на уста._
	— _Недей, съпруже мой, сърцето ми казва, че ми се е полагала само за една нощ, за нощта, в която телата ни се сляха, в която любовта ни разцъфна и ние също станахме ведно с природата. Не би било почтено да запазим нещо толкова магично само за себе си… пък и само щеше да повехне и умре… а аз не бих го понесла. — Тя взела ръката му и долепила устни до нея. — Нека повярваме в силата му и да се радваме, че ни благослови с красотата си в първата нощ от съвместния ни живот._
	_Принцът се позамислил. А сетне, тъй като я обичал с цялото си сърце и бил толкова щастлив, че вече е негова, решил да не вика стражите._
	_Годините се занизали в брачно блаженство и съюзът им бил скрепен с рожба, зачената в същата онази нощ, и още много след нея, а принцът заживял с вярата, че мистичната черна орхидея, макар и осенила ги с магията си, не им принадлежала._


	_На сутринта след паметната сватба беден рибар седял на брега на Чао Прая, на няколкостотин метра по течението й от кралския дворец. Не бил хванал нищо от два часа. Чудел се дали зарята от миналата нощ не била прогонила рибата чак до дъното на реката. Боял се, че не продаде ли ни една риба, многолюдното му семейство щяло да гладува._
	_Слънцето се заизкачвало над дърветата на отсрещния бряг, за да облее водата с благословената си светлина, и не след дълго рибарят съзрял нещо да блещука сред зелените водорасли, плаващи по реката. Оставил въдицата си и нагазил във водата да го вземе. Сграбчил обвития с водорасли предмет, преди да го е отнесло течението, и го занесъл на брега._
	_А като изчистил зеленилката, не могъл да повярва на очите си!_
	_Саксия, която била направена от масивно злато, инкрустирано с диаманти, смарагди и рубини!_
	_Съвсем забравил за въдицата, пъхнал саксията в рибарската си кошница и се запътил към пазара за скъпоценности в града, а сърцето му запяло от радост при мисълта, че семейството му повече никога нямало да гладува._


>	Първа част
>	Зимата

>>	1

	_Норфък, Англия_

	_Всяка нощ ми се присънва един и същи сън. Сякаш някой захвърля живота ми във въздуха и всички парчета се разпиляват по земята… безразборно и обърнати наопаки. Всичките са част от мен, само дето са в грешния ред и образуват несвързана картина._
	_Разправят, че сънищата били важни, защото ти отварят очите за нещо… нещо, което си крил от самия себе си._
	_Аз не крия нищо от себе си; ще ми се да можех._
	_Търся забрава в съня. Търся покои, защото по цял ден ме преследват спомени._


	_Не съм луда. Макар че напоследък доста размишлявам върху естеството на лудостта. Има толкова много милиони човешки същества, всяко със своята идентичност, с неповторимия си генетичен код, с личните си разсъждения — с индивидуалното си възприятие на света откъм вътрешната вселена на съзнанието си. Всяка гледна точка е различна._
	_Стигнах до заключението, че ние, хората, сме способни да споделяме един с друг само плътта и костите си, материалното, с което сме родени. Непрекъснато ми повтарят например че всеки реагира по свой собствен начин на скръбта и че никоя реакция не може да бъде отписана като погрешна. Някои ридаят с месеци, с години дори. Обличат се в черно и живеят в траур. Други пък наглед не страдат при загубата на любим човек. Погребват скръбта заедно с мъртвеца. А после се държат както преди. Сякаш нищо лошо не ги е сполетяло._
	_Не мога да определя точно кой тип реакция преживях. Не съм плакала от месеци. Всъщност дори тогава пророних само броени сълзи._
	_Но споменът не ме е напуснал. Никога няма да ме напусне._


	_Чувам някой на горния етаж. Трябва да стана от леглото и да се престоря, че съм готова да посрещна новия ден._


	Алиша Хауърд паркира ленд роувъра си до тротоара. Изгаси двигателя и изкачи полегатия хълм до вилата. Знаеше, че входната врата никога не се заключва, затова директно я отвори и влезе вътре.
	Застана насред все още мрачната всекидневна и по тялото й пробягна тръпка. Отиде до прозореца и дръпна пердетата. След като пооправи възглавниците на дивана, събра в ръце трите празни чаши от кафе и ги отнесе в кухнята.
	Отиде до хладилника и го отвори. В една от преградите на вратата имаше самотна, наполовина празна бутилка мляко. От рафтовете я гледаха кутийка йогурт с изтекъл срок на годност, малка бучка масло и скапан домат. Затвори хладилника и направи оглед на кутията за хляб. Съвсем предвидимо, вътре нямаше и трохичка. Алиша седна на масата и въздъхна.
	Замисли се за собствената си топла, богато заредена кухня, от чиято печка „Ага“ винаги се носеше уютният аромат на вкусна вечеря и която вечно бе озвучена от тропот на малки крачета и сладък, писклив детски смях… _сърцето_ на дома й, на целия й живот.
	Контрастът с това неприветливо тясно помещение беше съвсем очевиден. Даже подсигуряваше доста удачна метафора за настоящото съществуване на по-малката й сестра: и животът, и сърцето на Джулия бяха разбити.
	Наближаващите стъпки по скърцащото дървено стълбище подготвиха Алиша за предстоящата среща. Сестра й изникна пред кухненската врата и, както винаги, красотата й я заплени; докато тя самата имаше руса коса и светла кожа, Джулия притежаваше смугъл, екзотичен чар. Гъста махагонова коса обрамчваше изваяното й лице, а заради свалените наскоро килограми искрящите й, оформени като бадеми кехлибарени очи и високите й скули изпъкваха още по-живописно.
	Дрехите й далеч не отговаряха на януарското време, не че в момента разполагаше с особено разнообразен гардероб. Дълъг червен кафтан с разноцветни сатенени апликации и свободни черни памучни панталони, прикриващи кльощавите й крака. Дори от мястото си Алиша виждате настръхналата от студ кожа по голите й ръце. Стана от масата и придърпа сдържаната си сестра в любвеобилна прегръдка.
	— Миличка — каза й, — замръзнала си от студ. Ще отидеш ли да си купиш по-топли дрехи, или да ти донеса няколко мои пуловера?
	— Ще се справя сама — отвърна Джулия, изтръгвайки се от обятията на сестра си. — Кафе?
	— Не е останало много мляко, току-що проверих в хладилника.
	— Няма нищо, ще го пия черно. — Джулия отиде до мивката, напълни електрическия чайник с вода и го пусна.
	— Е, как вървят нещата? — поинтересува се Алиша.
	— Нормално — отвърна Джулия, взимайки две чаши за кафе от полицата.
	Алиша направи гримаса. „Нормално“ беше рутинният отговор на Джулия. С негова помощ отбиваше натрапчивите въпроси.
	— Виждала ли си се с някого тази седмица?
	— Не, с никого — отговори Джулия.
	— Миличка. Сигурна ли си, че не искаш да ни погостуваш още малко? Неприятно ми е като се сетя, че стоиш тук съвсем сама.
	— Благодаря за предложението, но вече ти казах, че всичко е нормално — отвърна Джулия отнесено.
	Алиша въздъхна с угрижено изражение.
	— Джулия, изобщо не ми изглеждаш нормално. Свалила си още килограми. Храниш ли се въобще?
	— Разбира се, че се храня. Искаш ли кафе, или не?
	— Не, благодаря.
	— _Хубаво_. — Джулия тресна бутилката мляко на мястото й в хладилника. Като се обърна, кехлибарените й очи лъщяха от ярост. — Виж какво, знам, че го правиш, защото те е грижа за мен. Но казвам ти, Алиша, не съм едно от децата ти и не ми трябва бавачка. _Харесва ми_ да съм сама.
	— Както и да е — подхвана ведро Алиша в опит да разсее надигащия се в душата й гняв, — най-добре иди да си вземеш палтото. Ще те изведа навън.
	— Всъщност имам други планове за днес — възрази Джулия.
	— В такъв случай ще трябва да ги отложиш. Нужна ми е помощта ти.
	— За какво?
	— Следващата седмица е рожденият ден на татко, ако случайно си забравила, и искам да му купим подарък.
	— И от къде на къде ти трябва моята помощ за това, Алиша?
	— Навършва шейсет и пет, пенсионна възраст.
	— Наясно съм. Все пак е и мой баща.
	Алиша беше на ръба да изгуби самообладание.
	— За днес по обяд е обявена разпродажба на вещите от „Уортън Парк“. Хрумна ми да отидем и да харесаме нещо за татко.
	В очите на сестра й проблесна интерес.
	— Разпродават „Уортън Парк“?
	— Да, не знаеше ли?
	Раменете на Джулия увиснаха.
	— Не, не знаех. Защо го правят?
	— Предполагам поради обичайните причини; данък наследство да кажем. Подочух, че настоящият собственик продавал имението на някакъв лондончанин с повече пари, отколкото разум. В наши дни не съществуват семейства, които могат да си позволят поддръжката на такова място. Последният лорд Уортън го беше занемарил до неузнаваемост. По всяка вероятност за реставрацията ще е нужно цяло състояние.
	— Колко тъжно — пророни Джулия.
	— Нали? — съгласи се Алиша, доволна да види, че поне бе спечелила вниманието на Джулия. — Беше голяма част от детството ни, особено твоето. Ето затова реших, че е добра идея да харесаме на татко нещо от разпродажбата, нещичко за спомен.
	— Сигурно те са останали само боклуци, понеже всички ценни вещи отиват в „Сотбис“*, но си струва да опитаме.
	[* Международна аукционна къща. Един от най-големите търговци на произведения на изкуството, антични бижута, ценни недвижими имущества и колекционерски вещи. — Б.пр.]
	За нейна изненада Джулия кимна одобрително, без да е нужно повече убеждаване.
	— Добре, отивам да взема палтото си.
	Пет минути по-късно Алиша вече шофираше по тясната „Лай Стрийт“ в китното крайбрежно селце Блейкни. Зави вляво и тръгна на изток за петнайсетминутното пътешествие до „Уортън Парк“.
	— Уортън Парк — промълви Джулия на самата себе си…


	Посещенията в парника на дядо Бил бяха най-живият спомен от детството й: неустоимият аромат на екзотичните цветя и търпението, с което й бе разказвал за отделните видове и родината им. Баща му, както и дядо му по бащина линия преди това бяха работили като градинари в дома на семейство Крофърд, някогашни притежатели на „Уортън Парк“ — просторно имение, побиращо хиляда акра плодородна обработваема земя.
	Баба й и дядо й бяха живели в уютна къщурка, скътана в най-оживения ъгъл на имота, обградени от многолюдния персонал, който обслужвал земята, къщата и членовете на семейство Крофърд. Майката на Джулия и Алиша, Жасмин, се бе родила и отраснала в същата тази къщурка.
	Елзи, майката на Жасмин, беше образцова баба, макар и леко ексцентрична. Вечно посрещаше внучките си със сърдечно отворени обятия, а в кухненската печка винаги се готвеше нещо апетитно за вечеря.
	Всеки път, когато Джулия се унесеше в спомени за времето, прекарано в „Уортън Парк“, пред очите й изникваха лазурното небе и живописните краски на цветята, разцъфнали под лятното слънце. А някога имението Уортън се бе славило с разкошните си орхидеи. Странно явление беше, че дребничките, крехки цветя, виреещи из тропическите области, никнеха като луди в хладния климат на северното полукълбо, по норфъкските равнини.
	Като дете Джулия по цяла година бе очаквала с нетърпение лятното гостуване в „Уортън“. Спокойствието и топлината в парниците — уютно сгушени в единия ъгъл на зеленчуковата градина, скрити от свирепите ветрове, долитащи откъм Северно море през зимата — не напускаха паметта й цяла година. Това усещане, в комбинация с чувството за истински дом, което й носеше дядовата къщурка, бяха превърнали имението в идилично убежище за нея. В „Уортън“ никога нищо не се променяше. Там ритъмът на живота не се определяше от алармени часовници и работни графици, а от природата.
	Спомняше си как старото бакелитено радио на дядо Бил свири класическа музика от сутрин до вечер, скътано в ъгълчето на парника.
	— Цветята обичат музиката — разправяше й дядо Бил, обгрижвайки безценните си растения. Джулия сядаше на столчето до радиото и наблюдаваше дядо си, заслушана в класическите композиции. По онова време се учеше да свири на пиано и тъкмо откриваше вродения си талант на пианистка.
	В скромната всекидневна на къщурката имаше вехто изправно пиано. Често пъти след вечеря баба и дядо я молеха да им посвири и с възхищение наблюдаваха колко умело шареха по клавишите фините й детски пръстчета.
	— Имаш божа дарба, Джулия — беше обявил една вечер дядо Бил с навлажнени очи и широка усмивка. — Обещай ми да не я пропиляваш.


	На единайсетия й рожден ден дядо Бил й бе поднесъл първата й лично нейна орхидея.
	— Отгледал съм я специално за теб, Джулия. Латинското й име е _Aerides Odoratum_, което значи „деца на въздуха“.
	Джулия бе огледала с интерес изящните кремаворозови листенца на засаденото в саксия цвете. Бяха кадифени на пипане.
	— Откъде идва орхидеята ми, дядо Бил? — беше попитала.
	— От Ориента. Вирее из джунглите на Чианг Май, една от северните провинции на Тайланд.
	— О. Според теб каква музика обича?
	— Струва ми се, че предпочитанията й клонят към Моцарт — беше се изкискал дядо й. — Ако забележиш, че е оклюмала, може да й пуснеш и малко Шопен!


	Джулия бе полагала всеотдайни грижи както за орхидеята си, така и за дарбата си на пианист в гостната на проветривия си викториански дом в покрайнините на Норуич. Тя свиреше на цветето, а то й се отблагодаряваше, разцъфвайки отново и отново.
	Обичаше да се унася в блянове за екзотичната родина на орхидеята. Често в мечтите си се пренасяше от гостната на провинциалния си дом в обширните джунгли на Далечния изток…, чуваше среднощното цвърчене на гущерите гекон и песента на птиците, вдишваше опияняващия парфюм на орхидеите, никнещи по клоните на дърветата и храсталака под тях.
	Знаеше, че един ден ще зърне този ориенталски рай с очите си. Но в онези дни цветущите описания на дядо й за тези далечни земи бяха достатъчни да подкладят въображението и музикалната й дарба.
	Дядо й Бил почина, когато Джулия беше на четиринайсет. Спомняше си съвсем отчетливо зейналата в душата й дупка — дядо Бил и парниците му бяха единственото стабилно нещо в младия й, но вече труден живот; мъдрият, любвеобилен дядо Бил, вечно готов да те изслуша, чиято бащина обич й се бе струвала по-силна от тази на родния й баща. На осемнайсетгодишна възраст Джулия бе спечелила стипендия за Кралския музикален колеж в Лондон. Баба Елзи се беше преселила при сестра си в Саутуолд и така посещенията в „Уортън Парк“ бяха секнали.


	А сега, на трийсет и една, се завръщаше в имението. Докато Алиша бърбореше за четирите си деца и всевъзможните им занимания, Джулия изживяваше онова позабравено трепетно очакване, което неизменно я бе спохождало в колата на родителите й на път към „Уортън“. Достигнеха ли познатата чупка в пътя, винаги бе долепвала лице до задния прозорец, нетърпелива да зърне къщичката на портиера, която бележеше входа към „Уортън Парк“.
	— Ето я отбивката! — изстреля Джулия, виждайки, че Алиша ще прелети покрай нея.
	— Божичко, да, права си. От толкова време не съм идвала тук, че съм забравила всичко. — Като отбиха по входната алея, Алиша надзърна към сестра си. В очите на Джулия сияеше искрица на радостна възбуда.
	— Открай време обичаш да идваш тук, нали? — попита я с нежност в гласа.
	— Да, ти не обичаш ли?
	— Честно казано, скучаех тук. Нямах търпение да се върна в града при приятелите ми.
	— Винаги си била градско момиче — отбеляза Джулия.
	— Точно така, а виж ме сега на трийсет и четири живея във фермерска къща насред нищото, с цяла чета деца, три котки, две кучета и една „Ага“. Къде ми избягаха ярките светлини на града, дявол да го вземе? — попита с иронична усмивка Алиша.
	— Просто се влюби и сви гнездо.
	— А вместо мен, _ти_ получи ярките светлини — добави незлобливо Алиша.
	— Да, някога… — Гласът й заглъхна, когато къщата се появи в полезрението им. — Ето я! — възкликна Джулия, прекъсвайки унеса на сестра си. — Изглежда съвсем същата.
	Алиша погледна сградата пред себе си.
	— Всъщност май изглежда доста по-добре. Сигурно съм забравила колко е красива.
	— Аз не съм забравила — промълви Джулия.
	Минаха покрай индианската нишка от коли, наспирали по алеята, и двете отнесени в собствените си мисли. Имението „Уортън Парк“ бе построено в класически джорджиански стил за племенника на първия премиер на Великобритания, макар и да не било завършено преди смъртта му. Каменните блокове, използвани за изграждането му, бяха набавени от прочутата каменоломна в Ейсълби, селце в графство Северен Йоркшир, и в хода на тристагодишното си съществуване къщата бе придобила бледожълт цвят.
	Седемте прозореца по фасадата й и двете стълбища, които се извиваха пред сутерена, събирайки се в тераса с изглед към имота, която служеше като вход към първия етаж, допринасяха за френския блясък на къщата. Куполовидните кули в двата й края, просторният портик с четирите му гигантски йонийски колони и горделиво застаналата на върха му рушаща се статуя на Британия* придаваха на сградата едновременно величествено и донякъде ексцентрично излъчване.
	[* Древно олицетворение на островната държава, днешна Великобритания — жена с шлем, щит и тризъбец — Б.пр.]
	„Уортън Парк“ не беше достатъчно грандиозно здание, за да бъде приспаднато към сградите с историческа значимост. Не се характеризираше и с необходимото архитектурно съвършенство, тъй като по-късните поколения на семейство Крофърд бяха допринесли за вида му с няколко нестандартни приумици, които осуетяваха чистотата на стила. Но именно поради тази причина имението нямаше онази потискаща строгост, типична за повечето монументални къщи от периода.
	— Ето тук обикновено свивахме вляво — посочи Джулия, припомняйки си маршрута покрай езерцето, по който бяха достигали къщичката на баба й и дядо й, скътана в единия край на имота.
	— Искаш ли след като огледаме разпродажбата, да посетим старата къщурка? — предложи Алиша.
	Джулия сви рамене.
	— Да решим впоследствие, става ли?
	Облечени в жълти униформи стюарди направляваха колите към свободните места за паркиране.
	— Сигурно се е разчуло — коментира Алиша, свъртайки към посоченото място. Като изгаси двигателя, се обърна към сестра си и сложи ръка на коляното й. — Готова ли си? — попита я.
	Главата на Джулия се маеше от бурния поток спомени. Дори миризмите, които я връхлетяха като излезе от колата и тръгна със сестра си към къщата, й се сториха безкрайно познати: влажна, наскоро окосена трева и съвсем леката ароматна нотка на жасмина в лехите, ограждащи предната ливада. Последваха стълпотворението от посетители нагоре по стълбището към главния вход на имението…


>>	2

	_Отново съм на единадесет. Стоя в огромна зала; знам, че е вестибюл, но ми прилича на същинска катедрала. Таванът се издига високо над мен, а плъзвайки поглед по него, откривам, че е изрисуван с облаци и пухкави ангелчета без дрехи. Толкова ми харесва, че не мога да откъсна очи от него, а през това време някой се е появил на стълбището._
	— _Мога ли да ви помогна, млада госпожице?_
	_Така се стряскам, че едва не изпускам от ръцете си ценната саксия, заради която съм дошла на това място. Дядо ме е изпратил да я предам на лейди Крофърд. Мисията не ми допада, понеже тази жена ме плаши. Отдалече изглежда стара, съсухрена и сърдита. Само че дядо Бил настоя аз да отида._
	— _Много е тъжна, Джулия. Орхидеята може да я разведри. Тичай сега, браво на момичето._
	_Човекът на стълбището определено не е лейди Крофърд. Момче е, навярно с четири-пет години по-голямо от мен, с буйни кестеняви къдрици, твърде дълги за мъж по мое мнение. Много е висок, но и смущаващо мършав; от навитите ръкави на ризата му висят тънки като клечки ръце._
	— _Да, търся лейди Крофърд. Нося й това цвете от парника — смогвам да изпелтеча._
	_Той взима с бавна крачка останалите стъпала и застава пред мен с протегнати напред ръце._
	— _Мога да й го занеса, ако искате._
	— Дядо заръча да й го дам лично — отвръщам притеснено аз.
	— За жалост точно в момента си почива. Не е в особено добро здраве, да ви кажа.
	— Не знаех — казвам аз. — Иска ми се да попитам с кого разговарям, но не събирам смелост. Той обаче, сякаш прочел мислите ми, казва:
	— С лейди Крофърд сме роднини, така че бихте могли да ми се доверите, не смятате ли?
	— Да, заповядайте. — Подавам му орхидеята, тайничко отдъхвайки си, че няма да ми се наложи да се срещам със старицата. — Бихте ли предал на лейди Крофърд, че по думи на дядо това е нова… — мъча се да си спомня странната думичка — … кръстоска, която току-що е разцъфнала?
	— Да, разбира се.
	Стоя на мястото си и се чудя как да постъпя оттук насетне. Същото важи и за него.
	Най-накрая момчето нарушава тишината.
	— Е, как се казвате?
	— Джулия Форестър. Внучка съм на господин Стафърд.
	Той вирва едната си вежда.
	— Как не се сетих? Аз съм Кристофър Крофърд. Приятелите ми викат Кит.
	Кит ми протяга свободната си ръка и аз се здрависвам с него.
	— Приятно ми е да се запознаем, Джулия. Носят се слухове, че свириш прекрасно на пиано.
	Бузите ми пламват.
	— Не бих казала — отвръщам свенливо.
	— Недей да скромничиш — смъмря ме той. — Тази сутрин подочух готвачката и баба ти да си говорят за теб. Ела с мен.
	Без изобщо да е пуснал ръката ми, след като я стисна, почва да ме тегли през вестибюла и през цял куп просторни стаи, обзаведени с онзи тип класически мебели, които им придават вид на стаички от къща за кукли в уголемен размер. Питам се къде ли гледат телевизия вечер.
	Най-накрая ме въвежда в помещение, обляно в златиста светлина, разливаща се през трите високи от пода до тавана прозорци с изглед към терасата, откъдето се излиза в градината. Виждам големи дивани, подредени край великанска мраморна камина, а в далечния ъгъл, пред един от прозорците — роял. Кит Крофърд ме отвежда до него, издърпва столчето и ме слага да седна.
	— Хайде. Да те чуем как свириш.
	Вдига капака и във въздуха избухва вихрушка от прашинки, блещукащи на следобедното слънце.
	— Сигурен ли си, че… че ми е позволено? — питам аз.
	— Леля Крофърд спи в другия край на къщата. Едва ли ще чуе нещо. Хайде де! — Кит ме заглежда в очакване.
	Поставям плахо ръка върху клавишите. Пръстите ми никога не са докосвали такива. В онзи момент не го знам, но са изваяни от най-качествената слонова кост и ми предстои да засвиря на сто и петдесетгодишно пиано „Бекщайн“. Едва докосвам един от клавишите, а ехото затрептява по всички струни, усилвайки звука.
	Той стои до мен със скръстени ръце и чака търпеливо. Ясно е, че нямам избор. Засвирвам „Лунна светлина“ на Клод Дебюси, композиция, която съвсем скоро съм научила. Станала ми е любима и напоследък съм прекарала часове в упражняването й. Докато нотите се раждат под връхчетата на пръстите ми, забравям за присъствието на Кит. Отплавам в света на разкошните звуци, сътворени от приказния инструмент пред мен. Както всеки път, когато свиря, попадам на едно друго място, далеч, далеч от реалността. Слънцето проблясва по пръстите ми, затопля лицето ми с нежното си сияние. Творя музика, по-красива от всякога досега, и когато пръстите ми се отлепят от последните клавиши, приключвайки изпълнението ми, ме обзема искрено изумление.
	Отнякъде край мен долита ръкопляскане и съзнанието ми се завръща в огромната зала при Кит, по чието лице грее възхищение.
	— Леле! — възкликва той. — Беше невероятно!
	— Благодаря.
	— Толкова си малка. Пръстите ти са съвсем тънички. Как е възможно да се движат така светкавично по клавишите?
	— Нямам представа, просто… се случва.
	— Знаеше ли, че съпругът на леля Крофърд, Хари, лорд Крофърд, някога е бил прочут пианист?
	— О, не, аз… не знаех.
	— Е, такъв е бил. Това е било неговото пиано. Починал е, когато още съм бил бебе, така че не съм го чувал да свири. Би ли изсвирила нещо друго?
	Този път Кит ме поглежда с най-откровено въодушевление в очите.
	— Ами… мисля, че е време да си вървя.
	— Само още едничко нещо, моля те!
	— Добре де — склонявам аз.
	И засвирвам „’Рапсодия“ от Паганини. За пореден път се унасям в света на музиката и съм стигнала едва до половината на композицията, когато нечий рязък глас ме сепва.
	— СПРИИ! Спри веднага!
	Подчинявам се и отправям поглед кът входа на гостната. Оттам ме гледа върлинеста, кльощава жена с посивели коси. По лицето й пламти ярост. Сърцето ми затуптява с безумна скорост.
	Кит се спуска към нея.
	— Извинявай, лельо Крофърд, аз помолих Джулия да ми посвири. Ти спеше, така че не можех да ти поискам разрешение. Да не те събудихме?
	В лицето му се впиват чифт леденостудени очи.
	— Не. Не сте ме събудили. Само че, Кит, не там е въпросът. Нима си забравил, че не позволявам на никого да докосва това пиано?
	— Много съжалявам, лельо Крофърд. Не съобразих. Но Джулия е удивителна. Едва на единайсет е, а вече свири като майстор пианист.
	— Достатъчно! — озъбва се лелята.
	Кит свежда глава и ми прави знак да тръгна с него.
	— Още веднъж извинявай — казва той, а аз се прокрадвам тихомълком зад него.
	Докато минавам покрай лейди Крофърд, тя ме спира.
	— Ти ли си внучката на Стафърд? — пита, пронизвайки ме като със свредели със студените си сини очи.
	— Да, лейди Крофърд.
	Виждам как погледът й омеква, макар и съвсем малко, и по лицето й се прокрадва почти скръбно изражение. Тя кимва с глава и едвам успява да свика думите си.
	— Аз… съжалявам за майка ти.
	Кит се намесва, почувствал напрежението помежду ни.
	— Джулия ти донесе орхидея. Съвсем млада е, от парника на дядо й. — Нали, Джулия? — подканва ме да се обадя той.
	— Да — отвръщам, едвам сдържайки сълзите си. — Дано ви хареса.
	Тя отново кимва с глава.
	— Несъмнено ще ми хареса. Благодари от мое име на дядо си.


	Алиша се редеше търпеливо на опашка за каталог на продаваните вещи.
	— Влизала ли си в къщата като дете? — попита сестра си.
	— Да — отвърна Джулия, — веднъж.
	Алиша посочи с пръст тавана.
	— Малко са банални тези херувимчета, не смяташ ли?
	— На мен пък ми допадат — отвърна Джулия.
	— Чудновата стара къща — продължи Алиша, взимайки предложения й каталог. Последва тълпата от посетители през вестибюла, надолу по коридора и оттам в огромната зала с дъбова ламперия, където бяха изложени всички артикули за продажба. Подаде един каталог и на Джулия. — Доста е тъжно, че разпродават съдържанието й. Все пак семейство Крофърд е живяло тук поколения наред, близо триста години — размишляваше на глас. — Краят на цяла епоха, може да се каже. Искаш ли да се поразходим?
	Алиша хвана Джулия за лакътя и я поведе към изящна, макар и пукната, гръцка урна. Ако се съдеше по издайническите следи от мъх по вътрешния ръб, беше използвана за саксия за летни цветя.
	— Това харесва ли ти за татко?
	Джулия сви рамене.
	— Може да се каже. Но решението е твое.
	Усещайки постепенната загуба на интерес от страна на сестра й и собственото си раздразнение, Алиша отвърна:
	— Какво ще кажеш да се разделим, за да огледаме стоките по-бързо? Ти тръгни натам, аз ще поема тази част, и след десет минути ще се срещнем пред вратата.
	Джулия кимна и загледа как Алиша се отправя към отсрещната страна на стаята. Напоследък беше отвикнала да е сред толкова хора и започваше да я обхваща смущаваща клаустрофобия. Проправи си път през тълпата към по-празния край на помещението. В ъгъла имаше дървена маса на дебели подпори, зад която стоеше жена. Джулия отиде до нея, тъй като нямаше къде другаде да застане.
	— Тези вещи не са включени в самата разпродажба — отбеляза жената. — Има всякакви антикварни дреболии. Можете да ги закупите на момента; поставени са им индивидуални цени.
	Джулия взе оръфана книга със заглавие „Детска книжка на чудесата“. Отвори я и видя датата на първата страница. 1926 година.
	— „За Хюго от баба с любов.“
	На масата имаше и годишно издание на „Приключенията на Уилфред“ от 1932-а, както и „Градина с невени“ от Кейт Грийнауей.
	Нещо в тези книги я трогна, повече от осемдесет години децата на семейство Крофърд бяха чели историйките в тях, отраствайки в детската стая на имението. Джулия реши да ги купи за себе си, да ги съхрани в името на някогашните деца от Уортън.
	От лявата страна на масата стоеше омачкан кашон, пълен със стари гравюри. Джулия се поразрови из тях без особен интерес. Повечето бяха мастилени литографии, изобразяващи Големия пожар в Лондон, стари кораби и грозни къщи. Измежду листовете се показа протрит кафяв хартиен плик.
	Джулия надникна вътре и откри няколко акварела, всеки от които изобразяваше различен вид орхидея.
	Кремавият пергамент, на който бяха нарисувани, беше осеян с кафяви петна, и Джулия предположи, че художникът им беше по-скоро запален дилетант, отколкото професионален рисувач. Въпреки това, помисли си тя, вероятно ще изглеждат добре в рамка на стената. С молив под стеблото на всяка орхидея бе изписано латинското й название.
	— Тези колко струват? — попита Джулия.
	Жената взе плика от ръцете й.
	— Не знам. Не виждам цена.
	— Какво ще кажете тогава да ви дам двайсет лири, по пет лири на картина? — предложи Джулия.
	Жената хвърли един поглед на посредствените рисунки и отвърна:
	— Май е по-разумно да оценим целия комплект на десет лири, не смятате ли?
	— Благодаря ви. — Джулия извади парите от портфейла си, плати за картините и тръгна към срещата с Алиша, която вече я чакаше до вратата.
	Погледът на Алиша кацна върху хартиения плик и книгите под мишницата на Джулия.
	— Харесала си нещо? — попита.
	— Да.
	— Може ли да видя?
	— Ще ти ги покажа, като се приберем вкъщи.
	— Добре — съгласи се Алиша. — Смятам да участвам в търга за урната, която видяхме по-рано. Артикул номер шест е, така че едва ли ще се забавим особено. Търгът ще започне всеки момент.
	Джулия кимна.
	— Ще се поразходя, докато те чакам. Имам нужда от малко свеж въздух.
	— Добре. — Алиша бръкна в дамската си чанта, изрови ключовете за колата и ги подаде на Джулия. — В случай че се забавя. Иначе предлагам да се срещнем пред входната врата след половин час. Тъкмо ще ми помогнеш да пренеса трофея си по стълбите.
	— Благодаря — каза Джулия и взе ключа. — До после.
	Излезе от стаята, тръгна по коридора и се озова във вече безлюдния вестибюл. Спря и вдигна поглед към херувимчетата по тавана. После извърна очи към отсрещния край на вестибюла и вратата, водеща към гостната, където се помещаваше роялът, на който някога бе свирила. Беше отворена.
	Най-спонтанно закрачи към нея, поколеба се за секунда-две, но в крайна сметка прекрачи прага й. Просторната стая зад нея беше забулена в смътна януарска светлина. Неизползваните мебели бяха същите, каквито си ги спомняше. Продължи разходката си през още няколко стаи, докато накрая не се озова пред вратата на гостната.
	Днес през високите прозорци не се лееше слънчева светлина. В стаята цареше потискащ студ. Джулия мина покрай мраморната камина и големите дивани, от които се носеше неприятна миризма на плесен, и продължи към рояла.
	Чак тогава забеляза високата фигура, застанала с гръб към нея до прозореца от другата страна на рояла. Половината тяло на мъжа беше закрито от жакардовата завеса — външната страна на материята беше толкова изтъняла от старост, че платът наподобяваше вътрешности, гледани през фина като паус кожа.
	Джулия замръзна на място. Моментално го беше разпознала. Той не помръдваше; стоеше като статуя, в съвършен покой. Очевидно не я беше чул.
	Осъзнавайки, че се натрапва в личното му пространство и то в момент на задълбочено размишление, Джулия се обърна и тръгна с тихи стъпки към изхода на стаята.
	Тъкмо беше достигнала вратата, когато гласът му долята иззад гърба й.
	— Мога ли да ви помогна с нещо?
	Тя се обърна.
	— Съжалявам, не биваше да влизам тук.
	— Не, не биваше. — Той се загледа в нея. В следващия момент сбърчи вежди. — Случайно да се познаваме?
	Деляха ги поне десет метра разстояние, но Джулия веднага си припомни гъстите кестеняви къдрици, слабото тяло — което беше наедряло и се беше източило с поне половин метър от последната им среща — и същата онази кривната уста.
	— Да. Аз… тоест запознахме се преди доста години — изпелтечи Джулия. — Извинявам се. Ще ви оставя.
	— Я виж ти. — Очевидно се досети коя беше, защото сериозната му гримаса отстъпи място на усмивка. — Малката Джулия, внучката на градинаря, в наши дни концертна пианистка със световна слава. Уцелих, нали?
	— Да, Джулия съм — кимна тя. — Макар че не бих потвърдила тази част за „световната слава“…
	Кит вирна вежди.
	— Недей да скромничиш, Джулия. Снабдил съм се с няколко записа от концертните ти изпълнения. Световноизвестна си и още как! Същинска „звезда“! Какво, за бога, правиш тук? Несъмнено прекарваш по-голямата част от живота си по петзвездни хотели из цялото земно кълбо.
	Джулия осъзна, че явно новината не го беше достигнала.
	— Аз… гостувам на баща ми — излъга Джулия.
	— Е, за нас е чест, че си тук. — Кит сведе глава в театрален поклон. — Ти си допирната ми точка със света на знаменитостите. Разправям наляво и надясно, че съм бил първият, на когото си изсвирила „Лунна светлина“. Интересно е, че пак се срещаме в тази стая, и то точно преди да продадем къщата.
	— Да. Съжалявам, че така са се стекли нещата — отвърна тя сковано.
	— Недей. За добро е. Докато живееше тук, леля Крофърд изцяло занемари имението, а баща ми нямаше нито средствата, нито желанието да му върне предишния блясък. Откровено казано, извадих късмет, че някой се съгласи да го свали от плещите ми. Реставрацията ще струва цяло състояние.
	— Тоест ти си настоящият собственик на имението „Уортън Парк“? — попита тя.
	— Да, за мое нещастие. Леля Крофърд почина отдавна, а наскоро и баща ми я последва, така че аз съм следващият по кръвна линия. Лошото е, че наследих единствено цял куп дългове и цяла камара конфликти. Както и да е — сви рамене той, — прощавай, че звуча така песимистично.
	— И няма да тъгуваш по имението?
	Все още се намираха на десет метра разстояние един от друг. Кит зарови ръце в джобовете на панталона си и я доближи.
	— Да си призная, поне на лично ниво, не. Като дете съм идвал само през ваканциите и не бих казал, че съм емоционално обвързан с къщата. Пък и не съм скроен за ролята на лорд. За сметка на това фактът, че на мен се полагаше решението да продам триста години семейна история, наистина ми донесе няколко безсънни нощи. Но нима имам друг избор? Имението е потънало в дългове и се налага да го продам, за да платя на кредиторите.
	— Целият имот ли продаваш? — поинтересува се Джулия.
	Кит прокара пръсти през буйната си коса и въздъхна.
	— Съумях да се споразумея за вътрешния двор край старата конюшня, където живееха някои от работниците, плюс няколко мижави акра. Оттам тръгва отделен път към шосето, който мога да приведа в използваемо състояние, за да не ми се налага да използвам главния вход. Новият ми дом е една доста мизерна къщурка без централно отопление, но за сметка на това с изобилно количество плесен — отбеляза той с усмивка. — Но все пак е по-добре от нищо, пък и възнамерявам да й направя основен ремонт. Мисля, че резултатът ще е задоволителен.
	— Баба и дядо живееха в тази къщурка. Майка ми е родена там — каза Джулия. — Никога досега не бях възприемала къщичките във вътрешния двор като мизерни, нито пък съм забелязала, че има плесен, но предполагам, че си прав.
	— Божичко! — изчерви се Кит. — Колко арогантно от моя страна! Извинявай, че се изказах така високомерно. Всъщност се борих да си запазя дворчето, защото го смятам за много красиво. Наистина — натърти той. — Нямам търпение да заживея там. Планът ми е като приключа с ремонта на хамбарите и останалите къщички, да ги пусна под наем, за да ми носят доходи.
	— Нямаш ли къде другаде да живееш?
	— И аз като теб прекарах доста време в чужбина. Така и не успях да си създам дом… — Гласът на Кит заглъхна и той извърна очи към гледката отвъд близкия прозорец. — А този край не ми носи особено добри спомени. В детството си прекарах няколко доста тъжни лета тук.
	— Аз пък обожавах да идвам в „Уортън Парк“.
	— Е, къщата си я бива, а и пейзажът е великолепен — съгласи се сдържано Кит.
	Джулия проучи лицето му. Дори под силния слънчев загар си личеше колко е изтощен. Тъй като не знаеше какво друго да каже, заложи на простичък отговор.
	— Пожелавам ти щастлив живот в новия ти дом. А сега е най-добре да тръгвам.
	— А аз да се спотая в някой тъмен ъгъл на аукционната зала.
	Двамата тръгнаха заедно през притъмнелите стаи, водещи към вестибюла.
	— Та — подхвана разговорливо Кит, — къде се подвизаваш в последно време? В някой грамаден апартамент с изглед към Сентръл Парк, предполагам!?
	— Не съвсем. Живея в малка, плажна виличка в Блейкни, която си купих преди няколко години, когато всички започнаха да ме убеждават, че трябва да вложа част от средствата си в недвижимо имущество. През последните осем години я отдавах под наем на летовници.
	— Не може да си нямаш и някое друго местенце? — сбърчи вежди Кит. — Знаменитостите не се появяват по страниците на лъскавите списания, седнали във влажни вилички за летовници в Северен Норфък.
	— Не се занимавам с „лъскави списания“ — контрира го Джулия с отбранителен тон. — Освен това… дълга история е — добави, като видя, че наближават вестибюла. Спешно трябваше да му зададе един въпрос. — Парниците още ли ги има?
	— Не знам — вдигна рамене Кит. — Честно казано, още не съм посетил зеленчуковата градина. Имах си доста ангажименти в други части на имението.
	Още с влизането във вестибюла. Джулия забеляза сестра си до вратата, прегърнала урната с нетърпеливо изражение.
	— Ето те и теб, Кит! — налетя му едра жена с кестенява коса и тъмнокафяви очи, също като неговите. — Къде се губиш? Търговският агент иска да говорите спешно относно някаква ваза. Мисли, че може да е от династията Мин или нещо подобно, и че трябва да я изключиш от разпродажбата и да я занесеш в „Сотбис“ за експертна оценка.
	Джулия забеляза, че по лицето на Кит се изписа леко раздразнение.
	— Джулия, запознай се с Бела Харпър, сестра ми.
	Бела огледа Джулия от глава да пети без особен интерес.
	— Привет — подхвърли отнесено, щипвайки се за лакътя на Кит. — Трябва да говориш с търговския агент веднага — натърти му и го затегли към другия край на вестибюла.
	Той се обърна и се усмихна вяло на Джулия.
	— Приятно ми беше да те видя — провикна се и продължи по пътя си.
	Джулия тръгна по неговите стъпки, прекосявайки вестибюла, и стигна до Алиша, която зяпаше отдалечаващия се Кит.
	— Откъде я познаваш? — полюбопитства Алиша.
	— Кой? — попита Джулия, пое единия край на урната и двете я повлякоха надолу по стълбището към колата.
	— Нелицеприятната Бела Харпър, как кой? Едва преди няколко секунди те видях да говориш с нея.
	— Не я познавам. Познавам само брат й, Кит.
	Стигнаха до колата и Алиша отвори багажника, за да прибере урната.
	— Имаш предвид лорд Кристофър Уортън, наследникът на имението?
	— Да, явно с това име е известен в последно време — потвърди Джулия. — Само че аз се запознах с него преди доста години в същата тази къща, а днес пак се срещнахме.
	— Странна птица си ти, Джулия; не си ми казала и дума по въпроса — намръщи се Алиша, докато увиваше урната в стара мушама и я приклещваше в единия край на багажника. — Да се надяваме, че ще оцелее до вкъщи — каза после и затръшна капака. Влязоха в колата и Алиша запали двигателя. — Искаш ли да пийнем по нещо и да хапнем по сандвич в кръчмата? — предложи Алиша. — Тъкмо ще ми разкажеш всичко за срещата ви с неустоимия лорд Кит. Дано е по-симпатичен от сестра си. Засичала съм я по разни приеми и до ден-днешен продължава да се отнася с мен като с внучката на градинаря. Слава богу, че само наследникът от мъжки пол наследява благородническата титла. Ако Бела беше мъж, нямаше да има спирка!
	— Не… не мисля, че Кит е такъв — отбеляза кротко Джулия. После обърна глава към сестра си. — Благодаря за поканата, но ако нямаш нищо против, бих искала да се прибера вкъщи.
	Алиша видя изтощението в очите на сестра си.
	— Добре — съгласи се, — но на всяка цена ще минем през магазина, за да заредим кухнята ти.
	Джулия склони; нямаше сили да спори.


	Алиша не позволи на сестра си да мръдне от дивана, докато тя запали камината и прибере продуктите, които беше купила от местната бакалия. Веднъж в живота си Джулия не възразяваше да я обгрижват. Излизането — първото й от няколко седмици насам — беше изцедило всичките й сили. Освен това завръщането в „Уортън Парк“ и срещата с Кит я бяха разстроили.
	Алиша изникна от кухнята с поднос в ръце и го остави пред Джулия.
	— Сготвих ти супа. Моля те, изпий я. — После взе кафявия хартиен плик, който сестра й бе оставила върху масичката за кафе. — Позволяваш ли? — попита я.
	— Разбира се.
	Алиша извади картините от плика, подреди ги по масата и ги заоглежда.
	— Прекрасни са — отсъди накрая, — идеален подарък за татко. Смяташ ли да ги рамкираш?
	— Да, ако има време.
	— Следващата неделя ще дойдеш на обяда по случай рождения му ден, нали? — попита Алиша.
	Джулия кимна с нежелание и взе супената лъжица.
	— Миличка, разбирам, че ще ти е трудно, че в момента не ти е до семейни сбирки, но пък знам, че всички нямат търпение да те видят. А и татко ще посърне, ако не дойдеш.
	— Ще дойда. Обещавам.
	— Чудесно. — Алиша хвърли един поглед на часовника си. — Май трябва да потеглям към лудницата. — Врътна очи, отиде до Джулия и стисна рамото й. — Имаш ли нужда от нещо друго?
	— Не, благодаря.
	— Добре. — Алиша целуна сестра си по темето. — И моля те, поддържай връзка с нас и гледай да не изключваш мобилния си телефон. Притеснявам се за теб.
	— Клетъчното покритие е доста ненадеждно тук — обясни Джулия, — но ще гледам да имаме връзка. — Изпрати Алиша с поглед до вратата. — Благодаря ти. Благодаря, че ме заведе в „Уортън Парк“.
	— Удоволствието беше изцяло мое. Само се обаждаш, и съм тук. Грижи се за себе си, Джулия — каза Алиша и затвори вратата след себе си.
	Обземаха я сънливост и летаргия. Джулия остави недоядената супа на масата, изкачи мудно стълбището и седна на леглото със сключени в скута си ръце.
	_Не искам да се чувствам по-добре. Искам да страдам, както страдаха те. Където и да са в момента, поне са заедно, а аз си седя тук сама. Исках да знам защо не ме взеха със себе си; сега не съм нито на едното, нито на другото място. Не мога да живея, но не мога и да умра. Всички ме карат да избера живота, но сторя ли го, ще ми се наложи да се сбогувам с тях. А не мога да го направя. Рано е още…_


>>	3

	В един часа без две минути на следващата неделя Алиша въведе тържествено цялото си домочадие в гостната.
	— Лиси, пийни малко винце, скъпа. — Съпругът й, Макс, бутна чашата в ръката й и я целуна по бузата.
	— Роуз, би ли изключила айпода, ако обичаш? — скара се Алиша на тринайсетгодишната си дъщеря, проснала се на дивана с нацупена физиономия. — И моля ви се на всички, дръжте се прилично. — Алиша седна на една от вградените в решетката на камината седалки и отпи щедра глътка вино.
	Кейт, прелестната й осемгодишна русокоска, се намърда до нея.
	— Мамо, харесва ли ти как съм се облякла? — попита момиченцето.
	Чак сега Алиша успяваше да огледа както трябва съчетанието от крещящо розова блуза, жълта пола на точки и тюркоазен чорапогащник. Дъщеричката й приличаше на клоун, но вече беше твърде късно. Колата на баща й се задаваше по алеята.
	— Дядо дойде — кресна развълнувано Джеймс, шестгодишното й синче.
	— Да идем да го посрещнем — изпищя четиригодишният Фред и се втурна към входната врата.
	Докато гледаше как другите деца се стрелват въодушевено след него, по лицето на Алиша се разля доволна усмивка. Децата отвориха вратата и изхвърчаха навън, обграждайки колата на дядо си.
	След броени секунди Джордж Форестър бе довлечен в гостната от внуците си. Макар и на шейсет и пет, все още беше хубавец — втален, с гъста коса, едва посивяла край слепоочията му. Излъчваше авторитет и самоувереност, придобити от дългите години, в които бе говорил пред публика.
	Джордж беше именит ботаник — професор по ботаника в Университета на Източна Англия — и често изнасяше лекции пред Кралското градинарско общество и в Кралската ботаническа градина в Кю. Когато не споделяше познанията си със света, странстваше из всичките му кътчета в търсене на нови растителни видове. В които моменти, признаваше си той, се чувстваше най-щастлив от живота.
	Джордж открай време разказваше на дъщерите си, че влязъл в парниците на „Уортън Парк“, очаквайки да бъде запленен от разкоша на славната колекция от орхидеи, но вместо това мигновено се влюбил в младата красавица — бъдещата му съпруга и майка на двете му дъщери, — която им правела компания. Няколко месеца по-късно вече били женени.
	Джордж се запъти към Алиша.
	— Здравей, скъпа, изглеждаш ослепително. Как се чувстваш?
	— Добре, благодаря. Честит рожден ден, тате — каза Алиша и го прегърна. — Питие? Шампанското се изстудява в хладилника.
	— Защо не. — Ъгълчетата на очите му се набръчкаха в усмивка. — Макар че ми е странно да празнувам поредната стъпка към гроба.
	— О, татко! — смъмри го Алиша. — Не говори глупости. Всичките ми приятелки до ден-днешен са влюбени в теб.
	— Е, радвам се да го чуя, но това не променя фактите. От днес — той се обърна към внучетата си — дядо ви е пенсионер.
	— Какво е пенсионер? — попита Фред.
	Джеймс, с две години по-голям и по-мъдър, сръчка братчето си в ребрата.
	— Стар човек, глупчо.
	— Ще ида да взема шампанското — каза Макс и смига на Алиша.
	— Е — подхвана Джордж, заемайки седалката срещу дъщеря си и опъвайки дългите си крака. — Как вървят нещата?
	— Шеметно, както винаги — въздъхна Алиша. — А при теб?
	— Същото — отвърна Джордж. — В интерес на истината съм доста развълнуван. Миналата седмица ми се обади един колега от Америка, който изнася лекции в Йейлския университет. Планира изследователско пътешествие до островите Галапагос през май и ме покани да го придружа. Това е едно от малкото места, които не съм посещавал, макар че винаги съм искал; все пак Дарвин говори толкова много за него в „Произхода на видовете“. Имай предвид, че ще отсъствам поне три месеца, тъй като ме помолиха да изнеса няколко лекции по време на гостуването си в щатите.
	— Тоест нямаш намерение да забавиш темпото само защото се пенсионираш? — усмихна се Алиша.
	Фред докуцука до Джордж на един крак.
	— Имаме страхотен подарък за теб, дядо. Купили сме ти…
	— Млъквай, Фред. Нали е изненада — обади се Роуз, нацупената тийнейджърка, от дивана.
	Макс се върна с отвореното шампанско и наля три чаши.
	— Е, наздраве, семейство. — Джордж вдигна чашата шампанско към устните си. — Да пием за още шейсет и пет. — Отпи глътка и попита: — Джулия ще дойде ли?
	— Да, обеща ми. Сигурно просто закъснява.
	— Как е напоследък? — загрижи се той.
	— Не особено добре — въздъхна Алиша, клатейки глава. — Миналия уикенд я водих до „Уортън Парк“, откъдето, в интерес на истината, купихме подаръка ти. Бяха организирали разпродажба на вещите. Стори ми се… е, малко по-добре, не че това е особено успокоение.
	— Ужасно нещо я сполетя — въздъхна Джордж. — Чувствам се толкова… безсилен да й помогна.
	— С всички ни е така, татко — каза горчиво Алиша.
	— Не стига, че загуби майка си на единайсет, ами и това… — отново въздъхна Джордж. — Толкова е несправедливо.
	— Потресаващо е — съгласи се тя. — Просто не знам какво мога да кажа или направя. Както сам знаеш, татко, Джулия прие много тежко смъртта на мама. А сега загуби и другите двама човека, които обичаше най-много на света.
	— Споменала ли ти е дали възнамерява да се върне в Южна Франция? — попита Джордж. — Все си мисля, че ще се чувства по-добре в собствения си дом, вместо в онази депресираща колиба.
	— Нищо не ми е споменавала. Вероятно още няма сили да понесе всички спомени, които я очакват там. И аз бих рухнала, ако къщата ми най-внезапно… — Алиша прехапа устна — … опустее.
	— Дядо? Ти имаш ли си гадже? — мигновено разведри обстановката Кейт, покатервайки се на коляното му.
	— Не, слънчице — изкиска се тихо Джордж. — Само баба ти ми е в сърцето.
	— Е, аз мога да ти стана гадже, ако искаш — предложи великодушно Кейт. — Сигурно ти е тъжно да живееш съвсем самичък в оная голяма къща в Норуич.
	Алиша изтръпна. Кейт имаше поразителния навик да изстрелва думите, които всички останали само си мислеха.
	— Не ми е тъжно, слънчице — разроши любвеобилно косата й Джордж. — Кученцето Сийд и всичките ми растения ми правят компания — обясни той и я притисна към себе си. — Но все пак ти обещавам, че ако някога ми потрябва гадже, ще ти звънна.
	Алиша видя колата на Джулия да пълзи бавно по входната алея.
	— Джулия пристигна, тате. Ще изляза да я посрещна и да проверя как е.
	— Чудесна идея, скъпа — съгласи се Джордж, долавяйки притеснението на Алиша.
	Тя отиде до входната врата и я отвори. Докато чакаше сестра й да слезе от колата, се размисли върху факта, че макар и да бяха минали повече от двайсет години от смъртта на майка им, Джордж така и не беше постъпил като повечето мъже в неговото положение, намирайки заместничка на покойната си съпруга. Алиша си спомни колко разведени жени с орлов поглед се бяха навъртали край все още младия й, привлекателен баща, но той нито веднъж не беше проявил и капка интерес.
	Всъщност, като се замислеше, го бе виждала с някоя и друга жена, но и те очевидно бяха задоволявали само физическите му нужди. Съмняваше се, че дори му бе хрумвало да търси удовлетворение на емоционалните, тъй като се беше примирил с факта, че никоя не можеше да заеме мястото на вечната му спътница в живота, партньорката му в престъпленията и градинарството; майка й Жасмин.
	Вероятно страстта на баща й по ботаниката бе запълнила празнотата поне донякъде. Но и Джулия си имаше своята страст; защо и при нея не се беше получило така?
	Сестра й излезе от колата, загърната в жилетка, с няколко размера по-голяма от нейния, и тръгна по пътечката към Алиша.
	— Здравей, миличка. Татко вече е тук.
	— Знам. Съжалявам за закъснението. Загубих представа за времето — отвърна с отбранителен тон тя.
	— Няма нищо, заповядай. — Алиша посочи правоъгълния подарък под мишницата на Джулия. — Успяла си да рамкираш картините, значи?
	— Джулия — спусна се към нея Макс като я видя да влиза в стаята. — Радвам се, че ни дойде на гости — усмихна се той, обгръщайки с ръце болезнено кльощавите рамене на балдъзата си. — Нека ти помогна с багажа — предложи той.
	— Благодаря.
	— Здравей, татко. Честит рожден ден. — Тя се приведе да целуне баща си.
	— Скъпа, много ти благодаря, че дойде. — Джордж се пресегна за ръката й и я стисна.
	— Така, събрахме се, май е време да отворим подаръците? — обади се Алиша.
	— Може ли аз да ги отворя вместо дядо? — попита нечие гласче изпод масичката за кафе.
	— Май дядо и сам ще се справи — увери Макс най-малкия си син, взе урната и я поднесе на Джордж. — Това е от семейство Хауърд. На мен лично ми прилича на гигантска халба — изкиска се той, сочейки изпъкналите под опаковката дръжки от двете страни на урната.
	Джордж се зае да разопакова подаръка си с подкрепата на чифт малки ръчички, изникнали като с магия изпод масичката за кафе.
	— Каква голяма саксия — обяви Фред, когато урната излезе на бял свят. — Харесва ли ти, дядо?
	Джордж се усмихна.
	— Прекрасна е. Благодаря ти, Алиша, и на Вас, деца. — После вдигна поглед към дъщеря си. — От „Уортън Парк“ ли каза, че си я взела?
	— Да. — Тя погледна към Джулия. — Май е твой ред да го зарадваш.
	— Разбира се — Джулия посочи пакета върху масичката за кафе. — Защо не го отвориш?
	Загледа с нетърпение как баща й разопакова подаръка. Хората от ателието за рамки се бяха справили отлично. Сега акварелите имаха светлобежов праг, ограден със семпла черна дървена рамка.
	— Я виж ти… — Гласът на Джордж заглъхна докато оглеждаше картините една след друга. — И те ли са от „Уортън Парк“?
	— Да.
	Той замълча, видимо мъчейки се да си обясни нещо. Цялото семейство го наблюдаваше с очакване. Най-накрая Алиша наруши тишината.
	— Не ти ли харесват?
	Джордж обаче вдигна поглед към Джулия, не към другата си дъщеря.
	— Джулия, аз… нямам думи. Не мога да си представя по-хубав подарък, и знаеш ли защо? — той се усмихна и избърса скришом една сълза. — Защото няма спор, че ги е рисувала майка ти.


	Разговорът на обедната маса се въртеше около въпроса как акварелите на Жасмин се бяха озовали сред вещите от разпродажбата в „Уортън Парк“.
	— Абсолютно сигурен ли си, че това са рисунките на мама? — попита Алиша.
	— Скъпа — подхвана Джордж, наслаждавайки се на съвършеното говеждо месо, опечено от Алиша, — убеден съм. Първият път, когато видях майка ви, тя седеше в ъгъла на дядовия ви парник със скицник и кутия акварелни бои. По-натам, когато започнахме да пътешестваме заедно, откриехме ли някой интригуващ растителен вид, аз водех записки, а тя рисуваше цветята. Бих разпознал стила навсякъде. Като се прибера у дома, ще ги огледам отново и ще ги сравня с някои от другите творби на майка ви. Но, Джулия — усмихна се той сърдечно на дъщеря си от другата страна на масата, — наистина не мога да си представя по-прекрасен подарък.


	След като пийнаха кафе в гостната, Джулия стана и обяви:
	— Тръгвам, тате.
	Джордж я погледна.
	— Толкова рано?
	Дъщеря му кимна.
	— Да.
	Джордж се протегна да хване ръката й.
	— Ще ми дойдеш ли на гости някой ден? Много ми се иска да си поприказваме.
	— Добре — съгласи се Джулия, макар и двамата да знаеха, че няма да стане.
	— Искрено ти благодаря за картините, скъпа. Наистина са ми много скъпи — добави той.
	— Май трябва да благодарим на щастливата случайност, понеже дори не бях подозирала, че са на мама — отбеляза Джулия. — Чао, деца, до скоро виждане — махна им тя.
	— Чао, лельо Джулия — викнаха малките в хор.
	На прага Алиша я хвана за ръката.
	— Кафе идната седмица? — предложи й.
	— Ще ти се обадя. Много ти благодаря за вкусния обяд. — Джулия целуна сестра си по бузата. — Довиждане.
	Алиша затвори вратата и въздъхна. Две ръце се прокраднаха иззад гърба й в силна прегръдка.
	— Знам, Лиси. Все още е доста зле — въздъхна Макс.
	— Така е — съгласи се Алиша. — Но изобщо не си помага, като седи сам-самичка в онази схлупена колиба. Вече минаха седем месеца.
	— Е, не можеш да я изкараш оттам насила — каза Макс с въздишка. — Поне изрече няколко думи днес. Както и да е, дядо Джордж ще остане за чай, а аз поемам мръсните съдове. Отиди да си опънеш краката, скъпа, и поговорете с баща ти.
	Алиша се върна в гостната и седна, гледайки с радост как баща й си играе с двете й синчета. Роуз се беше изнизала в стаята си на горния етаж, а Кейт помагаше на Макс в кухнята. Алиша впери поглед в огъня, умислена за новооткритите рисунки с орхидеи и Джулия.
	Когато майка им беше починала от рак на яйчниците в трагично млада възраст, Алиша, в ролята си на по-голямата сестра и — макар едва на четиринайсет — с развит родителски инстинкт, бе направила всичко по силите си да осигури майчинска грижа на по-малката си сестричка. Джордж често бе отсъствал от дома заради лекциите и изследователските си експедиции, внушавайки на Алиша чувството, че се стреми да прекарва колкото се може по-малко време със семейството си. Тя съзнаваше, че такъв е механизмът на баща й за преодоляване на тежката загуба, затова никога не се оплакваше.
	След смъртта на Жасмин, Джулия се бе затворила в себе си с посърнало от скръб лице. Но колкото и да се беше опитвала Алиша да й помогне, да й даде утеха, Джулия като че ли бе ненавиждала добронамереното й покровителство. С навлизането в трудната юношеска възраст, се бе затворила още повече, отказвайки да споделя с по-голямата си сестра за училището, приятелите и романтичните си връзки, издигайки стена около вътрешния си свят, прекарвайки цялото си свободно време на пианото.
	Алиша дори бе започнала да възприема „редицата зъби“, както наричаше изправеното пиано в работния кабинет на баща им, като съперник в борбата за обичта на Джулия. Чувството й за отговорност към Джулия, породено от последната молба на майка им — да се грижи за малката си сестричка, бе натежавало над собствените й желания и нужди. На осемнайсетгодишна възраст я бяха приели да изучава психология в Дърамския университет, но по онова време Джулия още ходеше на училище. Макар че бяха наели жена, която се занимаваше с домакинската работа и оставаше в дома им през нощите, когато Джордж отсъстваше, Алиша не смееше да остави сестра си сама. Затова завърши висшето си образование в Норуич, а в годината, когато Джулия спечели място в Кралския музикален колеж и се пресели в Лондон, Макс се появи в живота на Алиша.
	Неестественото й, често самотно детство бе накарало Алиша да си мечтае за съпруг, многочленно семейство и уютен дом за всички им. За разлика от сестра си, която беше наследила страстта на баща им към пътешествията, Алиша копнееше за сигурност и любов. Макс й предложи брак и до шест месеца вече бяха женени. До година беше забременяла с Роуз, а оттогава правеше всичко възможно да подсигури на децата си онова, което тя самата не бе имала през най-важните години от развитието си.
	Вярно, несгодите от миналото бяха стеснили хоризонта й, но Алиша го приемаше такъв, какъвто беше.
	По-трудно обаче й беше да приеме непрестанната жлъчност от страна на сестра й. Докато кариерата на Джулия се бе развивала, превръщайки я в нещо като знаменитост в света на класическата музика, Алиша почти не беше я виждала. Преди седем месеца Джулия отново бе изпаднала в нужда от сестра си, а Алиша се беше отзовала незабавно, за да я върне в Норфък и да й подсигури каквато утеха можеше. И при все това долавяше познатата отчужденост и недобре прикрито напрежение помежду им.
	Също както преди двайсет години, Алиша и сега не знаеше как да проникне в сърцето на сестра си.
	— Мамче, ще опека кексчета за чая. Къде е подносът, за да ги наредя върху него?
	Алиша вдигна очи и видя Кейт на прага на гостната. Изтръгна се от размислите и стана.
	— Идвам, миличка, идвам.


>>	4

	Когато се събуди на следващата сутрин, Джулия остана в леглото, очаквайки неизменното нападение на мрачните мисли — чувството на безнадеждност, най-коварно обземащо първите няколко спокойни секунди, в които още беше твърде сънлива, за да си спомни ужаса.
	Този път не я връхлетяха.
	Затова, вместо да се обърне на една страна и да запуши с длани ушите си в безсмислен опит да заглуши грозния им глас, реши да стане от леглото.
	Отиде до прозореца на спалнята и отвори пердетата.
	Причината вилата й — най-обикновена двуетажна къщичка с по две стаи на етаж — да се ползва с такава популярност сред летовниците беше великолепната гледка. Беше кацнала високо на едно тревисто хълмче, само на няколко секунди път пеша от Блейкни „Хай Стрийт“, и предлагаше удобството от това да живееш в пределите на селцето, като в същото време се любуваш на спокойствие и открита панорама заради издигнатото й положение.
	В онзи ден слънцето обливаше със свежата си януарска светлина заскрежената могилка. Под нея се виждаше пристанището на Блейкни, а отвъд него — морето. Джулия дръпна резето на малкото прозорче, отвори го широко и вдиша с пълни гърди. В ден като днешния, помисли си тя, бе възможно да повярваш, че пролетта може и да се завърне.
	Затвори прозорчето, внезапно разтреперана от студ в тънката си фланелка, намъкна жилетката и слезе в кухнята да си направи чай.
	До пладне вече съзнаваше, че нещо в действителност се беше променило. Колкото и да се опитваше, не можеше да си спомни какво я бе държало в тази къща всеки Божи ден в продължение на изминалите няколко месеца. Времето се точеше; не я свърташе на едно място и дори й ставаше скучно.
	Претърси съзнанието си за пътя към добре познатото вцепенение, но напразно — то отказваше да я приеме обратно. Обземаше я чувство на клаустрофобия и просто се налагаше да излезе от къщата. Наметна якето и шала си, нахлузи гумените ботуши и изхвърча през вратата, крачейки през ливадата надолу към морския бряг.
	Пристанището пустееше. Като че ли и малките лодки, зимуващи на сигурно край сушата, не ги свърташе на едно място; такелажите им подрънкваха нетърпеливо, сякаш за да напомнят на лодкарите колко работа щяха да им свършат съвсем скоро. Джулия остави пристанището зад гърба си и продължи разходката си надолу по дългата ивица земя, в далечния край, на която тюлените се препичаха на пясъка и радваха туристите, прииждащи по море, за да ги погледат.
	Ледовитият вятър щипеше лицето й и тя вдигна високо яката на якето си, за да се предпази от него. Продължи разходката си, въпреки студа, благодарна за абсолютната усамотеност на все по-изтъняващата ивица земя, в този си участък обградена с вода и от двете страни — сякаш я водеше надалеч от света.
	Спря, после се обърна и тръгна надолу по единия склон на ивицата, към плискащата се на сантиметри под краката й вода. Беше достатъчно дълбока и студена, за да се удави в нея, а и силното течение щеше бързо да я отнесе навътре в морето. Озърна се в двете посоки, уверявайки се, че е съвсем сама.
	Решеше ли да се хвърли, нямаше кой да я спре… и болката щеше да стихне.
	В най-лошия случай щеше да заспи вечен сън. В най-добрия — да ги види отново.
	Джулия провеси колебливо крак над водата.
	Можеше да го направи още сега…
	_Сега…_
	Какво й пречеше?
	Погледна надолу към сивата вода, свиквайки смелост да предприеме последната крачка към покоя, но…
	Не можеше да го направи.
	Вдигна безнадежден поглед към блудкавото бяло слънце, после отметна глава назад и от гърдите й се изтръгна чудовищен крясък.
	— ЗААААААААЩООООООО?
	Свлече се на колене върху топящия се скреж и зарида горчиво, блъскайки юмруци в земята, обсебена от ярост и болка, и гняв.
	— _Защо точно тях?! Защо тях?!_ — заповтаря отново и отново, докато изтощението й не надделя и не я принуди да замени думите с вопли.
	Просна се по гръб на земята с разперени крайници, ронейки сълзите си по мократа трева, ридаейки с мощ, трупана цели седем месеца.
	Когато накрая сълзите й се изчерпаха, остана на земята, неподвижна, безмълвна, празна.
	След малко се поизправи, коленичи като за молитва и им заговори.
	— Трябва да… _живея_! Все някак трябва да живея без вас… — простена. Разпери ръце настрани с обърнати към небето длани. — Помогнете ми, моля ви, помогнете ми… — После отново се свлече и отпусна глава върху коленете си, заровила лице в ръцете си.
	До ушите й долиташе единствено ритмичното плискане на водата край нея. Съсредоточи се върху него и осъзна, че й действаше някак успокояващо. Почувства слабата топлина на слънцето по гърба си и най-внезапно я изпълни неочакван прилив на спокойствие.
	Нямаше представа колко време бе изтекло, преди да стане на крака. Подгизната до кости от топящия се по тревата скреж, с омекнали като желе крака и вкочанени от студа ръце Джулия се заолюлява по ивицата земя към къщата си.
	Пристигна разтреперана от изтощение заради дългата разходка и буйния наплив на емоции. Тъкмо завърташе дръжката на входната врата, когато чу някой да вика името й.
	— Джулия!
	Погледна надолу по склона и видя Кит Крофърд да се катери откъм „Хай Стрийт“.
	— Здрасти — каза, като я наближи. — Наминах да те видя, но те нямаше вкъщи, така че пъхнах една бележка през пощенския процеп на вратата ти.
	— О — каза неориентирано тя, далеч неподготвена за разговор с представител на живите.
	Кит се взираше в нея.
	— Вир-вода си. Какво си правила, за бога? — Погледна към небето за отговор. — Да не би да е валяло?
	— Не. — Джулия отвори входната врата и нагази с ботуши сгънатия лист хартия, който Кит й бе пуснал през процепа. Наведе се да го вземе.
	— Оставил съм ти телефонния си номер — посочи той към бележката. — Но като така и така те намерих, съгласна ли си да ми отделиш няколко минутки?
	Джулия съзнаваше, че едва ли излъчва голямо желание за разговори, пък и зъбите й започваха да тракат от студ.
	— Мисля, че е най-добре да взема гореща вана — каза тя с надеждата, че му е дала достатъчна причина да си тръгне.
	Кит обаче я последва в къщата най-невъзмутимо.
	— Безценните ти пръсти са почти сини. Не мога да позволя най-прочутата концертна пианистка на Великобритания да получи сериозно измръзване. — Затвори вратата след себе си и потрепери неволно. — Дявол да го вземе, и тук е същински хладилник. Виж какво, защо не отидеш горе да си вземеш една гореща вана, докато аз запаля огъня и направя кафе?
	Джулия се обърна и го погледна в очите.
	— Сигурно ще се позабавя. Трябва добре да се натопля.
	— Не бързам заникъде — отвърна приветливо Кит. — Отивай.


	Джулия полежа във ваната, давайки време и на краката, и на мозъка си да се размръзнат, обмисляйки неочакваната поява на Кит, и то точно в такъв момент. Не беше свикнала на прага й да изникват непредвидени гости, и не знаеше доколко й е приятно.
	При все това… по време на самотната си разходка бе проумяла, че повече не може да тъпче на същото място, че трябва да послуша съвета на околните и да направи опит да продължи напред.
	Беше й се удала възможност да избере смъртта.
	Тя обаче беше избрала _живота_.
	Намъкна дънките си и старата вълнена жилетка, която беше намерила закачена на вратата в стаята за гости, и се върна на долния етаж.
	Кит седеше на дивана с малко пакетче върху коленете си. Огънят бумтеше толкова ярко, колкото никога не смогваше да го разпали.
	— Е, как ме намери? — попита го, намествайки се пред камината.
	— Благодарение на сестра ми Бела, разбира се — обясни Кит. — Тя познава всички. Или по-скоро цел на живота й е да познава всички, а ако някой случайно й убягва, то познава човек, който го познава. В твоя случай беше сестра ти Алиша. Опитах да ти се обадя, но мобилният ти телефон като че ли постоянно е изключен.
	Джулия се присети гузно за седемнайсетте гласови съобщения, които не беше прослушала последния път, когато беше включила телефона си.
	— Клетъчното покритие е доста ненадеждно тук.
	— Няма проблем. И така, първо на първо искам да ти се извиня за онзи ден.
	— Защо?
	Кит сведе поглед към ръцете си.
	— Не знаех, че те е сполетяла такава беда. Както ти казах, бях в чужбина дълго време. Върнах се в Англия едва преди няколко месеца.
	— И кой ти разказа?
	— Бела, естествено. Явно всички вестници са тръбили историята, а тя набрала сведения от тях. Убеден съм, че в по-голямата си част са неверни, както обикновено се случва.
	— Аз… не знам — въздъхна Джулия, — вероятно се досещаш, че не съм ги чела.
	— Не, разбира се, че не си. — Кит видимо се чувстваше неловко. — Съжалявам, Джулия. Сигурно е било… сигурно е ужасно.
	— Да. — Джулия побърза да смени темата и за свое, и за негово добро. — Е, за какво искаш да говориш с мен?
	Лицето на Кит се озари.
	— Натъкнах се на нещо, което може би ще заинтригува теб и семейството ти.
	— Така ли?
	— Да. Нали ти споменах, че ще реновирам къщичките във вътрешния двор?
	Джулия кимна.
	— Е, оказва се, че новият ми дом наистина е някогашната къща на баба ти и дядо ти. Докато махали дъските на пода, водопроводчиците намерили това. — Кит посочи с глава пакетчето на коленете му.
	— Какво е това?
	Кит разгърна внимателно опаковката, разкривайки малка книга с кожена подвързия.
	— Дневник, воден от 1941-а — размаха той книжката пред себе си. — Попрелистих го и разбрах, че е принадлежал на военнопленник от затвора Чанги.
	Джулия сбърчи вежди.
	— Това е в Сингапур, нали?
	— Да — потвърди Кит. — Много британски войници, сражавали се в Малая по онова време, се озовавали там като почетни гости на японците. Случайно дядо ти да е бил военнопленник?
	— Дядо Бил често говореше за „Изтока“, но главно за красивите цветя, които виреели там — усмихна се Джулия. — Никога не е споменавал Чанги.
	— Едва ли би говорил за това пред малко дете, но определено е възможно дневникът да е негов, особено като се има предвид, че често ти е разказвал за района — отбеляза Кит. — А и според мен няма как да е принадлежал на друг човек, понеже дядо ти е прекарал целия си живот в онази къщурка.
	— Може ли? — Джулия протегна ръка и Кит й даде дневника. Още като отвори на първата страница, й направи впечатление, че кожената подвързия явно бе защитила фината хартия вътре и текстът се четеше. Думите бяха красиво изписани с елегантен почерк и черно мастило.
	— Това почеркът на дядо ти ли е? — попита Кит.
	— Откровено казано, не си спомням да съм виждала нещо, написано от него. Майка ми водеше записките по всевъзможните видове орхидеи, които отглеждаше в парниците — обясни Джулия. — Може пък баща ми да разпознае почерка му. Или баба ми, която е надхвърлила осемдесетте, но разправят, че все още се радва на цветущо здраве. Чудно ми е обаче, ако дневникът в действителност е негов — заумува на глас Джулия, — защо му е било да го крие?
	— Попрочел съм това-онова за изживяванията на военнопленниците по японските затвори и знам, че им е било доста тежко. Може би дядо ти го е криел, за да не разстройва баба ти. Дали бих могъл да го прочета, след като обиколи семейството ти? Винаги съм намирал историческите сведения от първоизточника за особено увлекателно четиво.
	— И с право, бих казала — отбеляза Джулия, споходена от чувство за вина, задето бе живяла в такова неведение относно миналото на дядо си.
	Кит стана от дивана.
	— Освен това исках да те помоля за една услуга. — Той отиде до ниската библиотечка от едната страна на камината и взе една от книгите. — Вярвам, че тази е моя.
	В ръцете си държеше „Детска книжка на чудесата“, която Джулия бе купила за една лира от разпродажбата в Уортън.
	— Няма как да е твоя! Издадена е през 1926-а.
	— Аха, пластичната хирургия има невероятни постижения в наши дни — отвърна й ухилено Кит. — Но шегата настрана, книгата е принадлежала на моя дядо. Би ли се съгласила да ми я отстъпиш в замяна на дневника?
	— Разбира се.
	— Благодаря. Виж, Джулия — подхвана Кит, внезапно сконфузен, — умирам от глад и се питах дали не би искала да отидем на… — Прекъсна го мелодията на мобилния му телефон. — Прощавай, налага се да вдигна. — Долепи телефона до ухото си. — Ало? Здравей, Ани… — Той се заслуша, после разклати глава. — Не те чувам, тук сигналът е ужасен. Моля? Не става, нищо не чувам. Тръгвам и ще се видим там. Благодаря, до скоро.
	— Извинявай, Джулия, трябва да вървя. — Кит стана и се запъти към вратата, после спря и се обърна към нея. — Ще ми кажеш, ако научиш нещо за дневника, нали?
	— Разбира се. Благодаря ти, Кит, че отдели време да ми го донесеш.
	— За нищо. Впрочем разходих се до парниците; още ги има, макар че един господ знае в какво състояние са, ако се съди по неразборията в зеленчуковата градина. Ела да ги огледаш, ако искаш, но най-добре побързай, преди новият собственик да се е нанесъл в имението. Довиждане, Джулия. — Той й се усмихна вяло и затвори вратата след себе си.


>>	5

	Следобедът откри Джулия на възможно най-неочакваното място — в супермаркета в близкото градче Холт. След като беше изпратила Кит, се бе впуснала в безцелно сноване из вилата, докато не реши, че е гладна. И то не просто леко пригладняла — а умираща от глад за пръв път от седмици наред. Седна в колата си на паркинга и се зае да унищожава двойка триъгълни сандвичи от кутия, две рулца с наденички и цял шоколад, стигайки до заключението, че свежият въздух и дългата разходка от сутринта бяха съживили апетита й. Открай време бе имала крепко отношение към храната — бързият й метаболизъм и натоварен работен график бяха изисквали сериозно гориво, — винаги беше яла каквото й се прииска, без да качи и грам.
	Нямаше кантар, но като гледаше как висят дънките по ханша й, осъзнаваше, че ще трябва да погълне доста повече сандвичи, за да си върне сваленото тегло.
	Метна боклуците на пасажерската седалка и потегли към дома. Като стигна кръстовището в покрайнините на Холт обаче, спря колата. Сега, когато излизаше, че е загубила всякаква представа за причината да се заточи в онази студена, тъмна колиба за последните седем месеца, мисълта да се върне там й се струваше неособено привлекателна. Вместо това сви надясно и се отправи към уютната фермерска къща на Алиша.
	— Джулия, ама че приятна изненада! — възкликна с озарено лице Алиша, като видя Джулия да влиза през кухненската врата. — Елате да видите кой ни е дошъл на гости, деца. Леля Джулия!
	— Реших да… понамина. — Спохождаше я внезапно неудобство.
	Алиша стоеше до кухненската печка и разпределяше вечерята по паничките на децата, които седяха на масата и се дърлеха за нещо.
	— Много се радвам, че така си решила. Искаш ли да опиташ? Сготвила съм бобена яхния. — Алиша топна пръсти в една от купичките и ги облиза. — По-вкусна е, отколкото изглежда.
	— Не, благодаря. Току-що хапнах.
	Алиша вирна едната си вежда, пренасяйки купичките до кухненската маса.
	— Сериозно?
	— Да! — Джулия се опита да потуши познатото чувство на раздразнение спрямо сестра си. — _Съвсем_ сериозно току-що хапнах. Но с удоволствие бих изпила чаша чай.
	— Сложи чайника на печката и нека са две чаши чай. — Алиша седна до мрънкащия Фред и започна да го храни с лъжицата.
	— Мамо, бобът е _бльок_!
	— Фред, колкото по-бързо ядеш, толкова по-бързо ще свърши. — Накрая Алиша го остави на мира и отиде до печката „Ага“ при Джулия. — Бузите ти са поруменели. В интерес на истината, по-добре не си изглеждала от не знам колко време.
	— Благодаря. — Джулия съсредоточи вниманието си върху горещата вода, която изсипваше в порцелановия чайник, усещайки погледа на Алиша върху себе си. — Тази сутрин си направих доста дълга разходка. Добре ми се отрази — обясни тя.
	— И на мен така ми се струва, Джеймс! Ще престанеш ли да замеряш Фред с боб, ако обичаш? Или да те накарам да го събереш от земята и да го изядеш?
	Джулия подаде на Алиша чашата й чай.
	— Освен това… днес имах посетител.
	— О, да не би да говориш за Кит Крофърд?
	— Да.
	— Канех се да ти кажа, че Бела Харпър се обади да ми поиска телефонния ти номер. Беше доста словоохотлива. — Алиша отиде до масата да събере празните панички и раздаде на хлапетата по кофичка йогурт. — Вероятно се е досетила коя си. Издигнах се в очите й благодарение на световноизвестната си сестра. — Алиша вдигна вежди. — Както и да е, стига сме обсъждали тази дотеглива жена. За какво дойде Кит?
	— Намерил нещо в някогашната къщурка на Бил и Елзи и решил да ми го даде. — Джулия отпи глътка чай.
	— Така ли? Какво?
	— Дневник, който по наша преценка е принадлежал на дядо Бил. В него е описан животът на военнопленник от затвора Чанги в Сингапур. Ще ти кажа повече, след като го прочета.
	— Колко интригуващо — възкликна Алиша. — На каква възраст е бил дядо, когато го е водил?
	— Ами действието се развива през 1941-а, така че е бил на двайсет и няколко. Ти знаеше ли, че е живял в плен? — попита Джулия.
	Алиша поклати глава.
	— Не, но това не значи нищо. Трябва да питаме баба Елзи. Тя ще знае със сигурност.
	— Виждала ли си я наскоро?
	В очите на Алиша изплува виновен поглед.
	— Не, не съм. Все не намирам време да й отида на гости. С толкова деца вкъщи… Не че това е оправдание.
	— Още ли живее в Саутуолд? — попита Джулия.
	— Сестра й почина преди около година и вече е сама. Помниш ли каква мания имаше по косите ни? Какво ли не ги правеше; кокове, плитки, конски опашки, букли… — изхихика се Алиша. — Помня и странната й колекция от перуки, която държеше в задната стаичка на колибата. Часове наред им правеше прически; играеше си с тях като дете с кукли. Някога си е мечтала да стане фризьорка, нали?
	— Да. Мразеше моята коса, понеже била прекалено тежка и не ставала за къдрене. Не се получаваше дори цяла нощ да я държеше навита на „парцалчета“, както тя им викаше — усмихна се на хубавия спомен Джулия. — Мисля да я навестя. Много ми се иска.
	Алиша отиде до скрина и дръпна едно от чекмеджетата. Извади адресник и го запрелиства.
	— Ето ги телефонния номер и адреса на Елзи. Отиди, Джулия — прикани я тя. — Доста време поживя във Франция, а аз продължавам да живея в същинска детска градина, и май не сме особено примерни внучки.
	— Не, не сме — съгласи се Джулия. — А като я видя, ще преценя дали да й дам дневника, или не. Както Кит каза, дядо Бил може да го е крил, защото е имал смущаващо минало.
	— Правилно. — Алиша отиде до масата и се зае да я почиства. — Отивайте да си измиете ръцете и лицата, разбойници. После ви давам половин час пред телевизора и влизаме в банята. Хайде, да ви няма.
	Нямаше нужда да повтаря. Трите хлапета изтърчаха от кухнята и Джулия помогна на Алиша да зареди съдомиялната.
	— Е, добре ли си поприказвахте с Кит?
	— Да, дадох му „Детска книжка на чудесата“ в замяна на дневника — усмихна се Джулия. — Прекарал е доста години някъде в чужбина. Не знаеше нищо за… случилото се с мен. Поне докато сестра му не го бе осведомила.
	— Може пък да е за добро — отбеляза Алиша. — Доста е… симпатичен. Не смяташ ли?
	— Не, не смятам. Май е време да тръгвам.
	По внезапната промяна в изражението на Джулия Алиша разбра, че е престъпила границата и се смъмри вътрешно.
	— Чакай, нека ти запиша номера на Елзи. — Тя го преписа от адресника върху хвърчащо листче. — Ето — каза, подавайки го на Джулия, — дръж ме в течение, става ли?
	— Добре. Благодаря за чая. — Вече крачеше към вратата. — Чао.
	Джулия влезе в колата, затръшвайки вратата доста по-силно от необходимото, настъпи педала към дома.
	Заскърца със зъби от яд заради безпогрешния навик на по-голямата й сестра да помрачава настроението й. Съзнаваше, че Алиша й мисли доброто и просто иска да се погрижи за нея, както бе правила открай време. Но закрилничеството й единствено караше Джулия да се чувства като жертва, малка и беззащитна.
	Откакто я помнеше, Алиша беше кадърна във всяко едно отношение, отличничка в живота — „Златното момиче“, както баща им редовно я наричаше. Умееше да хвърля безброй чинии във въздуха и да жонглира главозамайващо с тях, поддържайки през цялото време запазената си марка ведрост и безупречността на лъскавата си руса коса.
	Джулия бе отраснала в сянката на сестра си, срещайки трудности дори в грижите за _самата себе си_ — единак по рождение, без всякакъв интерес към външния си вид, едвам способна да взима изпитите си в училище заради многото часове, прекарани пред пианото. Винаги бе знаела, че не може да стъпи и на малкото пръстче на Алиша. Отгоре на всичко сестра й открай време беше по-близка с баща им, докато тя самата беше като залепена за майка им. Всички разправяха, че й е одрала кожата — не само във физически смисъл, но и по отношение на мечтателната им, артистична природа.
	Детството й бе секнало със смъртта на майка й.
	Като се прибра вкъщи, все още ядосана, Джулия разръчка огъня, мъчейки се да му възвърне поне част от предишния блясък. Проблемът се криеше в това, че Алиша беше всеотдайно грижовен човек — нямаше как да си криви душата. Но именно поради тази причина се чувстваше още по-несправедлива и виновна. Съзнаваше колко усилия бе полагала сестра й да заеме мястото на майка им в онези далечни години и с какво твърдоглавие й бе отвръщала тя. Само че _никой_ не можеше да заеме мястото на майка им… _никога_. И й се беше искало Алиша да престане с опитите, да разбере, че й е нужна сестра, с която да сподели скръбта си, а не „заместничка“, която, макар и добронамерена, чисто и просто беше неспособна да запълни празнотата.
	А сега съдбата бе решила да я постави в положение, изискващо помощта на Алиша — отново. Вярна на себе си, Алиша се беше отзовала незабавно, без нито веднъж да упрекне Джулия, задето не я беше потърсила още откакто бе отлетяла от семейното гнездо на осемнайсет и в годините, прекарани във Франция.
	Но точно тук ли трябваше да я доведе съдбата? Джулия въздъхна горестно. Имаше чувството, че историята се повтаря. Нямаше как да не сравнява собствения си съсипан живот с идиличното съществуване на Алиша, а контрастът се подсилваше от задушаващия опекунски инстинкт на сестра й. А още по-дразнещото беше, че Алиша често произнасяше на глас мислите, които Джулия умишлено криеше от себе си.
	Седна на дивана с дневника в ръце, решена да се съсредоточи върху нещо друго. Отвори на първата страница, но вниманието й все бягаше от думите. Затова просто впери поглед в огъня.
	„Доста е симпатичен. Не смяташ ли?“
	Джулия въздъхна; коментарът на Алиша и собствената й преувеличена реакция към него я принудиха да се замисли по въпроса.
	Да… същата сутрин, ридаейки на онази ивица земя, беше решила да продължи с живота си; нима имаше друг избор? Но… дори намекът, че това „продължаване“ почти неизменно включваше появата на друг мъж, й идваше в повече. Сумрачният свят, който бе обитавала през последните няколко месеца, не бе съдържал планове за бъдещето.
	И как би могъл, при положение че бъдещето й бе отнето?
	Джулия стана от дивана и закрачи мудно към кухнята. Отвори хладилника, който в момента преливаше от какви ли не храни, и извади кутия спагети полуфабрикат. Замисли се ядно дали да не ги снима специално за Алиша, та дано спре да й досажда.
	Докато носеше вечерята си към всекидневната, внезапно проумя в какво се коренеше причината за гнева й спрямо Алиша.
	Изпитваше чувство на… _вина_. Вина, защото, колкото и да отричаше пред себе си, компанията на Кит й беше приятна. И, да, намираше го за доста симпатичен.
	След вечеря Джулия отново взе дневника, но мислите й бяха твърде разпилени, за да се задълбочи в текста му. Изминалият ден беше дълъг и пропит с емоции.
	Затова се отправи към леглото си на горния етаж и — за пръв път, откакто светът й бе рухнал преди седем месеца — спа, без да я измъчват кошмари.


	В осем сутринта вече беше станала от леглото и беше слязла в кухнята. След чаша чай, този път с мляко, и пълна купа зърнена закуска беше готова да посрещне още един ден. Изрови мобилния си телефон от чекмеджето, включи го и се качи в банята на горния етаж — единственото място във вилата, където имаше нормален клетъчен сигнал.
	В гласовата й поща вече я чакаха деветнайсет съобщения, някои от които бяха отпреди цели два месеца. Най-скорошните бяха от Алиша, баща й, Кит и няколко от Олав, агента й.
	Икономката й от Франция също беше опитала да се свърже с нея и в съобщението си я молеше да й се обади незабавно. Имало някакъв проблем с къщата, но Агнес говореше френски толкова бързо, че Джулия не можа да схване къде точно бил течът. Седна на ръба на ваната и направи списък на всички обадили се, а ръката й трепереше от страх при мисълта да говори с хората от миналото си.
	Днес щеше да отметне икономката и агента си. Всички останали щяха да почакат.
	Върна се на долния етаж, просна се на дивана и затвори очи.
	Насили се да си представи засенчената от гъста асма тераса на красивия си дом, кацнал върху висок хълм в древното селце Раматюел, под който блещукаха дълбоките тюркоазени води на Средиземно море.
	Джулия въздъхна, съзнавайки, че спомените, които бе избягнала с такава решителност, не можеха да останат в сенките, ако възнамеряваше да тръгне по пътя към новия си живот.
	Пък и може би беше по-добре да си припомни онези безценни моменти и да ги съхрани в душата си, вместо да ги отблъсква…


	_Слънцето се спуска пред очите ми. Възпламенявайки синята вода отдолу със сияйните си алено златисти багри. До терасата долита мелодията на „Трети концерт за пиано“ на Рахманинов, достигайки зенита си, докато слънцето потъва с грация в морето._
	_Това е любимият ми момент от тукашните дни, когато дори природата сякаш замлъква, омагьосана от спектакъла, с който Кралят на деня — силата, даряваща я с живот и разцвет, се отправя към покоите си за нощен сън._
	_Идваме тук доста по-рядко, отколкото би ми се искало, затова моментът ми е още по-скъп. Слънцето вече се е скрило зад хоризонта и мога да затворя очи, заслушана в изпълнението на Ксавиер. И аз самата съм свирила същата композиция стотици пъти, така че слухът ми улавя и най-тънките разлики, фините нюанси в звученето, с които Ксавиер оставя собствения си отпечатък върху творбата. Звучи някак по-гръмко, по-мъжествено, както и трябва да е, разбира се._
	_Аз съм в „отпуска“ — нямам ангажименти до средата на идната седмица, но Ксавиер трябва да замине за концерт в Париж утре и това е последната ни нощ заедно тук. Знам, че като приключи репетицията си, ще излезе на терасата с чаша розе от местната винарска изба, ще седне до мен и ще се заприказваме за всичко и за нищо, любувайки се на покоя в така редките напоследък моменти на усамотение._
	_Сърцето на съвместния ни живот, енергията, свързваща ни един с друг, спи кротко в къщата. Като изкъпах синчето ни Габриел и го пъхнах под завивките, коленичих тихо до легълцето му, наблюдавайки как напрежението се изпарява от лицето му и как лека-полека се унася в сън._
	_Bonne nuit, mon Petit Ange — бях прошепнала, а после бях излязла на пръсти от стаята, затваряйки тихо вратата след себе си._
	_Щастлива съм, че ми се дава възможност да прекарам още една седмица тук с него. Някои майки имат удоволствието да гледат децата си денонощно, да улавят всяка тяхна усмивка, всяко ново умение, придобито по пътя към зрелостта. Завиждам им, понеже аз самата съм лишена от тази радост._
	_Съзерцавайки смрачаващото се небе, се впускам в размисли около въпроса, кръжащ в съзнанието ми още от деня на раждането му. Но така и не успявам да завърша размишленията си, понеже Ксавиер се явява на терасата с обещаната чаша розе и купичка пресни маслини._
	— _Браво — промълвявам, усещайки устните му върху главата си, и вдигам ръка да погаля лицето му._
	— _Merci, ma petite — отвръща той._
	_Когато сме заедно, говорим на френски, стигнали до заключението, че неправилното му спрежение на английските глаголи е по-фрапантно от ужасния ми френски акцент._
	_Пък и нали това е езикът на любовта._
	_Той сяда на стола до мен и опъва дългите си крака върху масата. Косата му, както винаги след среща с пианото, е щръкнала във всички посоки, придавайки му вид на възголямо бебе. Пресягам се към него и я заглаждам с длан. Той улавя ръката ми и я целува._
	— _Жалко, че трябва да те оставя утре. Може следващата година да си освободим цялото лято и да го прекараме тук._
	— _Много бих се радвала — отвръщам аз, а с ъгълчето на окото си следя как луната сваля булото от лицето си и заема мястото на слънцето, отново коронясана за Кралица на нощта._
	_Светлината й избелва още повече и бездруго бледата кожа на Ксавиер. Никога не се уморявам да го гледам. Ако аз, със смуглата си кожа и тъмни очи, съм рожба на деня — на слънцето, то той е рожба на нощта — на луната._
	_Драматичните му, орлови черти, наследени от руската кръв на майка му, едва ли биха могли да се опишат като класическа красота. Носът му например е прекалено дълъг, а ледниково сините му очи са разположени твърде близко едно до друго. Челото му е набраздено и високо, а гъстата му черна коса — груба като слама. Устните му са единственото съвършено нещо в лицето му; толкова са плътни, че изглеждат момичешки — две меки, рогови възглавнички, чиято усмивка разкрива две редици големи, бели, здрави зъби._
	_Тялото му е несъразмерно; дълги като кокили крака, носещи къс торс, на чийто фон дългите му ръце и изящни, талантливи пръсти изглеждат като присадени на грешното тяло. Освен това стърчи поне с една глава над мен._
	_По тялото му няма и грам мазнина и съм уверена, че ще остане такъв до края на дните си. Огромната му енергия, която не му дава мира дори по време на сън, а го кара да се мята като риба на сухо в леглото до мен, да се гърчи и да подскача — дори да крещи по въображаеми врагове, — несъмнено ще погълне всеки грам тлъстина, който хормоните му решат да произведат, навлезе ли в средна възраст._
	_Ала аз обикнах всеки милиметър от него — от тялото и душата му, още от деня, в който го видях да свири Шубертовата соната за пиано в си бемол мажор на конкурса за пиано „Чайковски“ в Ленинград._
	_Аз спечелих._
	_Той беше втори._
	_Взирам се с любов в лицето му, толкова познато, а в същото време така обаятелно с множеството си дълбини за изследване._
	_Аз самата съм толкова по-елементарна в сравнение с него. Мога да свиря на пиано и то брилянтно според някои. Но просто защото го мога. По същия начин мога да сляза от сцената и да се върна към живота на обикновен човек. Ксавиер, от друга страна, носи музиката навсякъде със себе си, вечно търси начини да я усъвършенства._
	_Искрено вярвам, че ако насекат всички пиана по света за горене, той ще се хвърли върху кладата._
	_Смели сме се заедно на факта, че не той, а аз съм се прочула с музиката си. Но и двамата знаем, че изглеждам много по-добре в рокля от негова милост, че свиря по-фотогенично… аз съм „момиче“, което ме прави по-търсен продукт._
	_Но съм съвсем наясно, че той е геният, той е способен да засвири „Етюди за пиано“ на Шопен и да им вдъхне своята магия, своята искра, да ги превърне в безспорно свои творби._
	_Знам, че един ден светът ще го проумее. А аз с радост ще заема втората позиция._
	_Уверена съм, че изпълненията ми стават все по-добри и по-добри, именно благодарение на него._
	_И го боготворя._
	_Той е пианото ми. Той е кладата ми. И ако някой ден ме напусне, без капка колебание ще се хвърля в огъня._


>>	6

	Джулия осъзна, че лицето й е подгизнало от сълзи. Знаеше, че ще изплаче още много с всяка насилствена крачка към спомените.
	— Ксавиер. — Изговаряше името му на глас за пръв път. — Ксавиер, Ксавиер… — заповтаря думата отново и отново, съзнавайки, че в разговора си с икономката и агента ще го чуе многократно, затова трябваше да овладее контрола върху емоциите си.
	Качи се на горния етаж да си вземе душ, облече се и отново седна на ръба на ваната, свиквайки всичката си воля, за да набере първия номер, който щеше да я изстреля в някогашния й живот.
	Агнес, икономката й, не вдигна мобилния си, и Джулия беше благодарна за отсрочката на екзекуцията. Остави съобщение с молба да й звънне.
	Следващият в списъка беше агентът й, Олав. Погледна часовника на екрана на телефона си — беше десет и половина. Нямаше как да знае в кой край на света се намира Олав; агентът й имаше офиси в Ню Йорк, Лондон и Париж. Набра номера му с надеждата, че и този път ще й отговори гласова поща, но рядко се случваше Олав да не й вдигне телефона, дори да му звънеше посред нощ.
	Чу сигнал свободно и зачака с притаен дъх. Той отговори след три позвънявания.
	— Джулия, милата ми! Колко се радвам да те чуя. Най-сетне — натърти.
	— Къде те намирам? — попита го тя.
	— В Ню Йорк — отвърна й Олав. — Тази вечер един клиент имаше концерт с Нюйоркския симфоничен оркестър в „Карнеги“. Божичко, каква скука преживях. Махни другото, скъпа, да поговорим за теб. В компютъра ми има стотина електронни писма, чакащи отговор; заявки за участието ти от обичайните заподозрени в Милано, Париж, Лондон и така нататък. Уведомих ги, че си се оттеглила от сцената за известно време, но Джулия, захарче, няма да настояват вечно.
	— Знам, Олав — отвърна тя с извинителен тон.
	— Тези юнаци работят с предварителни уговорки в рамките на осемнайсет месеца до две години. Ако скоро не приемем някой ангажимент, не е изключено да се върнеш на сцената чак след три години. Можеш ли да ме насочиш кога горе-долу ще си готова да ми кажеш „да“?
	Макар и благодарна, че Олав не беше избрал състрадателния подход, а директно премина към голямата си любов — бизнеса, Джулия нямаше никаква идея как да отговори на такъв въпрос.
	— Не. Откровено казано, още не съм се замисляла.
	— Имаш ли компютър там, скъпа? Мога да ти изпратя предложенията по електронната поща, за да ги прегледаш внимателно и да ми кажеш дали някое ти хваща окото.
	— Не, нямам. Лаптопът ми остана в къщата във Франция.
	От отсрещната страна на линията настъпи кратко мълчание.
	— Още ли си в Норфък? — попита накрая Олав.
	— Да.
	— Е, в такъв случай, захарче, имам по-добра идея. Следващата седмица имам работа в Лондон. Може да се срещнем за обяд в „Клериджис“ и ще ти дам папката лично.
	Джулия чу разчистване на страници. След малко агентът я попита:
	— Как ти звучи следващият четвъртък? Тъкмо ще ти предам и купчината чекове, които са се натрупали в офиса ми през изминалите седем месеца. Както обясних в гласовото съобщение, сумата е солидна. Не ти я преведох по банков път, както правя по принцип. Не знаех какво възнамеряваш да правиш с някогашната ви обща банкова сметка.
	— Няма проблем — преглътна сухо Джулия. — Следващият четвъртък ме устройва.
	— Чудесно! Ще се радвам да те видя, скъпа. А сега, понеже тук е четири и трийсет сутринта и ме чака полет до Токио, е най-добре да подремна. Среща по обяд в бара до ресторанта. Дотогава, захарче. Нямам търпение.
	Връзката прекъсна.
	Джулия въздъхна, облекчена, че първият контакт е бил осъществен. Знаеше, че винаги може да отмени четвъртъчната среща, но новопокълналото й, все още крехко зрънце оптимизъм не й позволи да му откаже направо.
	Пък и трябваше да прояви практичност. В последните месеци преживяваше с парите от английската си сметка, сумата по която бе натрупала през изминатите осем години, влагайки там парите от наемодателските чекове за вилата. При последната проверка преди около месец бе установила, че са останали едва няколкостотин лири. Не беше намерила сили да се обади на френската банка, където двамата с Ксавиер бяха поддържали сметки и се вливаха повечето й приходи. Щеше да й се наложи да попълва формуляри, с които да се посочи като единствен титуляр на сметките. А до този момент още не се чувстваше готова да приеме факта, че Ксавиер вече го няма.
	Знаеше, че рано или късно ще трябва да се върне във Франция, за да подреди живота си. Само че телефонното обаждане беше едно нещо, а физическият сблъсък с фактите — съвсем друго.
	Тъй като не желаеше да помрачи напредъка, който бе постигнала тази сутрин — щеше да действа стъпка по стъпка — Джулия реши да излезе на разходка. Тъкмо обличаше якето си, когато на вратата се почука.
	— Там ли си, скъпа? Аз съм, татко — обяви гласът му през дървото.
	Изненадана, Джулия отиде да му отвори.
	— Съжалявам, че ти се натрапвам — извини се Джордж, прекрачвайки прага. — Алиша каза, че обикновено си стоиш у дома. Мога да дойда и друг път, ако моментът е неподходящ.
	Баща й изобщо не се вписваше в малката стаичка, помисли си Джулия; напомняше й на Гъливър в страната на лилипутите.
	— Не, няма проблем — каза тя и съблече якето си, поканвайки Джордж да седне. — Искаш ли кафе?
	— Не, благодаря, току-що пих. Обикалям мочурищата и събирам образци от доста необикновено растение, откритие на един от университетските ми помощници. Реших да те навестя напът към вкъщи. — Джордж огледа дъщеря си. — Няма да питам как си, понеже от личен опит знам колко е дразнещо. За сметка на това ще кажа, че не си изглеждала по-добре от доста време. Лицето ти не е толкова изпито. Алиша все се тревожи, че не ядеш. Е, ядеш ли?
	Джулия се усмихна широко.
	— Татко, добре дошъл си да провериш хладилника ми, ако искаш. Вчера ходих на пазар.
	— Чудесно. Знаеш ли, аз… наистина разбирам какво ти е. Преживял съм подобна мъка, макар че ми беше спестена поне болката от загубата на дете в допълнение към тази на майка ти. А Габриел беше толкова мило същество. Сигурно ти е страшно тежко, скъпа.
	— Да, тежко ми е. — Гласът пресекна в гърлото й.
	— Единственото, което мога да ти кажа, без намерение да прозвуча снизходително, е, че времето наистина лекува; не ти помага да „преодолееш“ тъгата, защото това е невъзможно, но поне да… — Джордж претърси съзнанието си за подходящата дума — … да се приспособиш.
	Джулия огледа лицето му безмълвно, усещайки, че има и друго за казване.
	— И някой ден най-лошото наистина ще остане зад гърба ти — продължи той. — Ще отвориш очи сутринта и мракът вече няма да е толкова непрогледен, разбираш ли ме?
	— Да — отвърна Джулия. — Май… май нещо подобно ми се случи вчера сутринта… а днес… поне тази сутрин… — тя сви рамене, изразявайки мисълта си без думи. — Искам да кажа, че си прав. Мракът не е толкова непрогледен като преди.
	Поседяха мълчаливо, намерили утеха в единомислието си. След малко Джулия се обади:
	— За нещо специално ли дойде да поговорим?
	— В интерес на истината, да — отговори Джордж. — Какво ще кажеш да се измъкнем от тази проклета колиба и да отскочим до „Белия кон“ за по чаша вино и прясна риба?
	Десет минути по-късно седяха закътани на уютна масичка край камината. Джордж отиде да поръча две порции риба с чипс и се върна с чашите вино.
	— Страхотна кръчма — коментира той, — автентичното „местно капанче“, особено през зимата, когато не е тъпкано с туристи. — Протегна спонтанно ръка през масата и стисна тази на дъщеря си. — Джулия, толкова се гордея с теб. Вече съм сигурен, че ще преживееш кризата. Продължавай в този дух, скъпа. Знай, че те чакат и добри, и лоши дни, но ти не се предавай.
	— Ще се постарая, татко, обещавам — отвърна тя със заседнала в гърлото си бучка.
	— Та — прочисти собственото си гърло Джордж, — исках да поговорим за картините с орхидеи, които ми подари. Сравних ги с някои от другите акварели на майка ти, и вече нямам никакво съмнение, че са нейни творби. По всяка вероятност нарисувани в младите й години.
	— Толкова се радвам, че попаднах на тях, татко — каза Джулия. — Явно така е трябвало да стане.
	— Да, но има и друго интересно около тези картини, или поне около една от тях. — Джордж отпи глътка вино. — Знам, че като дете майка ти е прекарвала часове в парниците с дядо ти, също като теб самата. За да не скучае, е рисувала цветята. Така идентифицирах три от орхидеите; често срещаният в Англия вид катлея, който дядо ти най-спокойно е могъл да отглежда. Уилям Катли, мъжът, който бих нарекъл „бащата“ на британските орхидеи, бил първият специалист по градинарство, успешно култивирал епифитни орхидеи по нашите земи в началото на деветнайсети век, и повечето цветя от това семейство в страната ни произхождат именно от тях. Четвъртата орхидея от картините на майка ти обаче е съвсем друго нещо.
	— Така ли? — учуди се Джулия, докато им сервираха обяда.
	— Да. Ако я е нарисувана точно, а след петнайсетгодишна работа с нея, съм абсолютно склонен да вярвам на ръката й, то орхидеята от четвъртия акварел е _Dendrobium Nigum_. — Джордж разчупи с вилица плътната бирена панировка на рибата си. — А от това следва, че майка ти или е прерисувала цветето от някоя книга, което е съвсем възможно и, откровено казано, най-правдоподобният отговор, или пък — добави той измежду хапките риба — орхидеята е виреела в парника на баща й по онова време.
	Джулия също подхвана храната си.
	— И ако е расла в парника му, то…?
	— Е, нека ти го обясня така: последният екземпляр от вида _Dendrobium Nigum_ беше продаден на търг за близо петдесет хиляди лири. Говорим за невъобразимо рядко растение; открити са едва няколко екземпляра, край възвишенията на Чианг Май в Тайланд. Това е най-близкият до черната орхидея вид, макар че истинският му цвят е тъмнопурпурно. Никой ботаник не е успял да го възпроизведе извън родината му, което го прави изключително ценен. Умът не ми го побира как негов представител би се озовал в парниците на Уортън през петдесетте години.
	— Но нали след смъртта си дядо Бил ти е оставил в наследство всичките си записки, водени от мама? — попита Джулия. — Не би ли трябвало видовете от парника му да са описани там?
	— И аз за това се сетих — съгласи се Джордж. — От неделя по цял ден се ровя из тях, но нищо не намирам. — Той кръстоса ножа и вилицата в празната си чиния. — Виж сега, дядо ти отглеждаше над двеста различни вида орхидеи в парниците си. Дотук не откривам записки относно този, но ще продължа с търсенето.
	— Позволи ми да сменя темата за секунда — каза Джулия. — Да ти е споменавала Алиша за дневника, който Кит Крофърд намерил под дъските на пода в някогашната къща на баба и дядо?
	— Да, подхвърли ми нещо. Доколкото разбрах, съдържал разказа на военнопленник от затвора Чанги. Но ако ще ме питаш дали Бил е пребивавал в Чанги по военно време, ще трябва да те разочаровам — призна си Джордж. — Единственият осведомен човек трябва да е баба ти Елзи. По Коледа получих картичка от нея и макар на осемдесет и седем, все още е в отлично здраве. Защо не й отидеш на гости?
	— Така смятам да направя, татко — каза Джулия. — Алиша ми даде телефонния й номер и възнамерявам да й се обадя още днес.
	— Чудесно. Е, какво друго ново покрай теб? Като изключим това, че вероятно вече се замисляш дали имаш желание да се задържиш в оная потискаща колиба.
	— Знам какво имаш предвид — съгласи се Джулия. — Но едва през последните няколко дни започнах да проумявам в що за противно място живея.
	— Пък и няма място за пиано… — добави нежно Джордж.
	— Не искам пиано — отсече Джулия, — но ако реша да поостана още известно време, може би ще помоля Агнес да ми изпрати това-онова от Франция.
	— Така те искам, скъпа. Хубаво — стовари ръце върху масата Джордж. — Аз ще тръгвам. Електронната ми поща е задръстена с писма, чакащи отговор, а и трябва да напиша цяла лекция за утре сутрин.
	Джулия го изчака до вратата на кръчмата, докато той плати сметката, и двамата пресякоха улицата и изкачиха хълмчето до вилата й в приятелски разговор.
	— Скъпа, беше ми неочаквано приятно. — Джордж прегърна силно дъщеря си. — Грижи се за себе си и моля те обаждай се.
	— Добре, обещавам.
	Баща й кимна, после се отправи със спокойна крачка към колата си.


>>	7

	На следващата сутрин Джулия се обади на Елзи. Старицата изрази огромна радост да я чуе, което накара Джулия да се почувства още по-виновна, задето не я беше потърсила толкова време. Разбраха се идната събота да я навести в Саутуолд и да изпият по чаша чай заедно. След това се облече, наметна се с палтото и потегли към парниците на „Уортън Парк“, доволна, че си е поставила цел за деня, вместо да го прекара сама във вилата.
	Фактът, че все по-трудно преглъщаше тишината в новия си дом, й се струваше добър знак. Беше крайно време да започне да гради планове за бъдещето си, освен ако не искаше безкрайните празни дни да я подлудят.
	Сви вдясно към „Уортън Парк“, възхищавайки се на червенолистите букове, обточващи границите на парка от двете страни на алеята. И на стария дъб, под който според легендите Ан Болейн бе целунала Хенри VIII.
	След петстотин метра отново свърна вдясно и тръгна по бабунестия път, който щеше да я отведе до правоъгълния вътрешен двор. Отвъд него се намираше кухненската градина, в която пък бяха разположени парниците. Лекият привкус на вълнение и трепетно очакване, каквито бе изпитвала като дете, й подсказа с появата си, че тези стъклени постройки бяха от огромно значение за нея.
	Паркира колата си в двора и излезе навън, потрепервайки от допира на хладовития въздух. В спомените й мястото винаги бе кипяло от дейност; освен че край него бяха живели работниците с целите им семейства, тук се намираше и конюшнята. Спомняше си тропота на конски копита, бръмченето на тракторите, които непрекъснато разнасяха бали сено към хамбарите, заобикаляйки на косъм децата на работниците, играещи футбол в центъра на двора.
	Изобщо свят, затворен в друг свят…
	Който сега пустееше в тишина.
	Джулия тръгна по тревясалата пътечка към кухненската градина. Синята врата още си стоеше, макар и обрасла в бръшлян. Отвори я с усилие и прекрачи прага й.
	Грижливо обработваните дълги лехи с моркови, грах, зеле и пащърнак вече ги нямаше. На тяхно място се разстилаше плетеница от бурени и коприва, из която тук-там надзъртаха скръбните лица на увехнали зелки. Джулия се отправи към малката овощна градинка отвъд зеленчуковите лехи, която скриваше парниците от погледа.
	Множеството ябълкови, крушови и сливови дръвчета, някои от които особено стари, все още съществуваха. Кривите им клони стърчаха чисто голи, а опадалите през есента листа гниеха несъбрани под тях.
	Джулия прекоси горичката и видя покривите на парниците да надничат над избуялите покрай тях храсталаци. Тръгна по едва различимата пътечка към вратата на първия.
	Само че тя вече не беше на мястото си. Лежеше в краката й, превърнала се в купчина гниещо дърво и изпотрошено стъкло. Мина внимателно през нея и влезе в парника.
	Беше празен, с изключение на вехтите дървени маси, които някога бяха опасвали стените му, и редицата железни куки, висящи от металната покривна конструкция над главата й. Бетонният под беше покрит с мъх и бурените проникваха под парниковата рамка и вътре в нея.
	Джулия стигна с бавни крачки до дъното на парника. Там, в обичайното си ъгълче, се спотайваше столът, на който бе седяла някога. А под него, между проядените от ръжда метални крака, стоеше бакелитеното радио на дядо Бил.
	Тя коленичи и го взе в ръце. Не подлежеше на ремонт, но не можеше да го остави тук. Притисна го към гърдите си като спящо бебе и завъртя с пръсти копчетата му в безполезен опит да го съживи…
	— _Орхидеите обичат музиката, Джулия. Навярно замества природните звуци, които слушат в родината си — обяснява дядо Бил, докато ми показва как да оросявам фините им листенца с градинската пръскачка. — Топлината и влажността трябва да наподобяват климатичните условия, към които са се приспособили там._
	_Всички останали намират парниците за непоносимо задушни, понеже силните слънчеви лъчи проникват през стъклените тавани и стени, което, в допълнение към липсата на естествени течения, кара температурата да скочи над тази на един типичен горещ ден по нашите ширини._
	_На мен пък ми харесва, тъй като мразя да се навличам с дрехи. Чувствам се като в естествената си среда, а май и на дядо Бил не му пречи жегата. Пък и така въздухът е пропит с разкошните аромати на цветята._
	_Това е Dendrobium Victoria Reginae, отбелязан в някои текстове като син дендробиум, но, както сама виждаш, е виолетов на цвят — изкисква се дядо ми. — Досега още не е откривана орхидея в истинско синьо. Тази тук расте по дърветата в Югоизточна Азия… представи си само… цели градини, увиснали във въздуха…_
	_И в очите на дядо Бил се появява „онзи поглед“, както аз му викам, а появили се той, колкото и да му се моля да продължи с разказа си, никога не казва и дума повече._
	— _Дендробиумите обичат да си почиват през зимата. Все едно спят зимен сън. През това време не се хранят, а само се оросяват с толкова вода, колкото да не изсъхнат._
	— _А откъде знаеш какво обичат, дядо? — попитах го веднъж. — Да не би да си ходил на орхидейно училище?_
	_Той поклати глава със смях._
	— _Не, Джулия. Научих доста от един мой приятел от Изтока, който е отраснал сред орхидеи. А останалото усвоих чрез проби и грешки, внимателно наблюдавайки реакциите им към различните ми подходи. В наши дни знаеш какво садиш, защото на опаковката си пише, но когато бях младо момче, ми изпращаха сандъци с разсад и семена от далечни страни и не знаех какво цвете ще поникне, докато не разцъфнеше. — Дядо беше въздъхнал. — Вълнуващи дни бяха, от мен да знаеш, макар и да губех повече растения, отколкото опазвах._
	_Чувала съм, че дядо Бил е голямо име в света на орхидеите, понеже отглежда някакви неща, наречени кръстоски. Много са необикновени и често привличат прочути ботаници._
	_Дядо е много скромен човек, не обича да говори за кръстоските си и все разправя, че работата му е да отглежда цветя, а не да се хвали какви цветя отглежда. Баба Елзи обаче не е на същото мнение — чувала съм я да говори колко много пари бил донесъл дядо на „Уортън Парк“, понеже много хора си правели разходка до парниците и купували растенията му, а той се задоволявал с прекалено малък дял от печалбата._
	_Не я слушам, като говори така. Не искам нищо да нарушава покоя в любимото ми убежище. Дори когато съм далеч, стане ли ми тъжно, се връщам в него мислено и веднага ми олеква._


	Джулия се върна в мрачната реалност, където тези мигове вече бяха отлетели. Осъзна, че цялата трепери от студ и вече не й се стои тук. Врътна се на пети и с бързи крачки излезе от парника, а после прекоси зеленчуковата градина и стигна колата си. Тъкмо се качваше вътре, когато видя Кит да излиза от конюшнята. Помаха й и тя отиде до него.
	— Здравей. Джулия. Предполагам си видяла окаяните останки от някогашната слава на „Уортън Парк“? — поинтересува се той.
	— Недей — въздъхна Джулия. — И бездруго съм достатъчно потисната. Парниците са напълно празни, нищо не е останало вътре. — Тя поклати горестно глава. — Случайно да знаеш къде са всички орхидеи?
	— Не, нямам представа. Ще ми се да знаех. Баща ми е бил задочен стопанин на имението твърде дълго. А леля Крофърд, поради една или друга причина, изтръпваше само при мисълта за тях. Нали помниш деня, в който й донесе онази орхидея? Е, още щом ти си тръгна, ми я връчи и ми нареди да я махна от очите й. — Кит вдигна вежди. — Не ме питай защо. Нямам си ни най-малка идея. Вероятно ще те зарадвам, ако ти кажа, че я запазих в стаята си и я взех със себе си, като тръгнах за дома. Цъфтя години наред.
	— Колко странно — умисли се Джулия — и тъжно.
	— Абсолютно — съгласи се Кит. — Един бог знае какво още е изчезнало от имението заедно с орхидеите. Колкото по-скоро го продам, толкова по-добре. Както и да е — разведри се Кит, — искаш ли да се поразходим до някогашната къща на баба ти и дядо ти? Натам съм се запътил.
	— Защо не? — съгласи се Джулия.
	Стигнаха до колибата, скътана в собствената си градинка от четвърт акър точно зад пределите на правоъгълния двор. Отвътре се чуваха трясъци и блъскане.
	— Дано не причислиш и това към цялостната разруха на имението, но мястото наистина не ставаше за живот. Последните останали работници от имението все още са на служба при мен, затова реших да се възползвам от услугите им.
	— Какво ще се случи с тях, когато дойде новият собственик? — загрижи се Джулия.
	— Повечето от тях ще останат да работят тук и вероятно ще са много по-доволни да служат на реален работодател, отколкото на призрак, както е било през последните двайсет години. Да влезем вътре? Предупреждавам те обаче, доста е променено.
	Прекрачвайки прага, Джулия очакваше да я посрещнат познатият мрачен, тесен коридор и стръмното стълбище точно пред входа. Вместо това се озова в просторно празно помещение.
	— Алергичен съм към ниски тавани — каза Кит извинително, демонстрирайки с ръце височината си. — Все пак съм висок метър и деветдесет. Затова реших да се сбогувам с втория етаж.
	Вторият етаж не беше единственото нещо, с което се беше сбогувал Кит. Цялото интериорно разположение, включвало някога всички необходими помещения като кухня, спални и тоалетни, вече не съществуваше в онзи си вид. Джулия вдигна поглед към тавана на някогашната спалня и видя четири чисто нови тавански прозореца до връхния ръб на покрива. От предишния интериор бе оцеляла единствено уютната нишичка край камината, където се беше топлила като дете.
	— Аз… определено е… променено — скалъпи тя.
	— Тепърва ще строим горния етаж; използвах таванското помещение, за да вдигна нивото на таваните, така че да си подсигуря по-голяма височина на долния етаж. Ще превърна старата пристройка в кухня и баня. Знам, че промяната е радикална, но смятам, че ще се получи добре.
	— Несъмнено си я въвел в новото хилядолетие — смотолеви Джулия. — Трудно ми е да повярвам, че е същата онази къщурка.
	Той сведе поглед към нея.
	— Май те разстроих?
	— Не, разбира се, че не си.
	Но и двамата знаеха, че е така.
	— Виж, Джулия, защо не се качиш с мен в имението да изядем по един сандвич? Поне толкова ти дължа, все пак оскверних наследството ти.
	— Не бих го нарекла _мое_ наследство — отвърна тя. — Но, да, може…
	— Здравей, скъпи. Извинявай, че закъснявам.
	Привлекателна жена с кестенява коса изникна зад тях. Целуна сърдечно бузата на Кит и се усмихна на Джулия.
	— Джулия, това е Ани. Тя ми помага с проектирането на къщата и изработката на плановете за преобразуването на останалите постройки в жилища за отдаване под наем. Докато очаква осъществяването на собствения си проект, разбира се. — Кит посочи надутия корем на Ани и преметна ръка през раменете й. — Не остана много, нали? — подпита я любвеобилно.
	— Не, само още четири седмици, слава богу. — Бистрите зелени очи на Ани проблеснаха към Джулия. Говореше с нотка на американски акцент. — Вече нямам търпение да се излюпи. Ти имаш ли деца? — попита я.
	Очите на Джулия се изпълниха с неканени сълзи, а от устата й не излезе и дума.
	Как да отговори на такъв въпрос?
	— Джулия е прочута концертна пианистка — притече й се на помощ Кит, моментално схванал положението. — Запознахме се в „Уортън Парк“ преди много години и аз бях един от първите й слушатели. Нали така, Джулия? — Очите му преливаха от състрадание.
	Отклонението му й бе дало време да се съвземе.
	Съумя да кимне, после се прокашля.
	— Да. Трябва да се прибирам. Приятно ми беше да се запознаем, Ани, и… успех.
	— И за мен беше удоволствие, Джулия.
	— Да. Довиждане, Кит. До скоро. — Тя се обърна рязко и едва ли не хукна към колата си, преди да е успял да я спре.


>>	8

	На следващия ден синоптичните прогнози вещаеха сняг. Джулия реши да не обръща внимание на предупрежденията — трябваше да излезе от вилата — и веднага след обяд потегли към Саутуолд и бунгалото на баба си.
	Включи радиото, за да разсее тишината, и мигновено разпозна натрапчивите тонове — средната част на „Втори концерт за пиано“ от Рахманинов. Изключи го със замах. Имаше някои неща, които, дори след просветлението й от изминалите няколко дни, бяха нетърпими. Невинният въпрос на Ани я беше покъртил издъно. Прибирайки се вкъщи, бе ридала цели два часа.
	Именно заради подобни реакции се беше крила толкова дълго време; самотата беше за предпочитане пред срещата със свят, пълен с картини, миризми и хора, които, макар и добронамерени, с думите и действията си постоянно щяха да я подсещат за трагедията.
	До този момент бе живяла с убеждението, че не е способна да го понесе — че коментари като вчерашния щяха да я пречупят. Но сблъсъкът с болката беше следващата стъпка по пътя към изцелението. Емоциите й рано или късно щяха да се поуталожат и лека-полека щеше да намери сили да се изправи пред картините и звуците на външния свят и спомените, които й носеха. И това, като всичко останало, беше дълъг процес. Не можеше да очаква реабилитацията й да отнеме ден-два.
	Наближавайки покрайнините на Саутуолд, Джулия проумя, че дори това й достижение — отдалечаването на цели сто километра от укритието на вилата — беше свидетелство за същественото й подобрение през изминалите няколко дни. Знаеше, че срещата с баба й няма да е болезнена. Напротив — щеше да прескочи последните няколко години от живота си и да се завърне във време, носещо единствено приятни спомени. Предстоеше й да навлезе в „безопасна“ територия и действително нямаше търпение да види отново Елзи.
	Погледна бележката с насоките за пътя до баба й. Свърна по опасана с дървета глуха уличка, а след това и по входната алея на безупречно поддържано бунгало.
	Взе чантата си, където носеше дневника от Чанги и отиде да позвъни на входната врата. Звънецът изсвири електронна мелодийка с тенекиено звучене и до няколко секунди баба й изникна на входа с отворени обятия.
	— Джулия!
	Елзи я притисна към едрата си гръд, ухаеща на старинен парфюм „Блутрас“ и талк.
	— Дай да те огледам. — Хвана я за раменете и отстъпи, а после плесна доволно с ръце. — Божичко! Ама че красавица си ми станала! — възкликна старицата. — Напомняш ми на майка ти на тази възраст. Хайде влизай, гълъбче, влизай.
	Джулия последва Елзи. Бунгалото беше мъничко, но спретнато и светещо от чистота. Баба й я въведе в малка всекидневна, обзаведена с розова холна гарнитура от диван и два фотьойла, скупчени край газова камина.
	— Дай сега палтото и иди да се постоплиш край огъня, докато приготвя нещичко горещо за пийване. Кафе или чай?
	— Чаша чай ще ми се отрази прекрасно, благодаря, бабо — отвърна Джулия.
	— Имаш я. Освен това съм ти опекла от любимите кифлички — каза Елзи с преценителен поглед. — Май ще ти дойде добре малко бабино охранване.
	Джулия се усмихна.
	— Права си. Добре ще ми дойде.
	Елзи влезе в кухнята и включи електрическия чайник. Джулия се отпусна във фотьойла и с радост потъна в познатото чувство на защитеност, което баба й винаги й бе вдъхвала.
	— И така — подхвана Елзи, като се върна от кухнята и остави отрупания поднос на масичката за кафе, — как е прославената ми внучка?
	— Добре съм, бабо. И много се радвам да те видя. Съжалявам, че не съм ти идвала на гости досега. Напоследък не излизам често.
	— Много преживя, гълъбче, но си знаех, че като се почувстваш готова, ще ме навестиш — потупа я състрадателно по ръката Елзи. — Ето, полага ти се повечко захар в чая. Заприличала си на дядо си, когато се върна от войната; същински скелет беше станал клетият. Заповядай. — Подаде чашата на Джулия, а после се зае да маже щедро с масло и конфитюр няколко кифлички. — Това е специалният ми домашен конфитюр от сини сливи. Помниш ли колко го обичаше? Смогнах да отгледам една овошка в оная малка кръпка под небето, дето минава за градина по тоя край. — Елзи посочи към скромната ливадка отвъд прозореца — и ражда като луда.
	Джулия се вгледа в искрящите очи на баба си. Каквито и очаквания да бе имала за напредналата й възраст, Елзи просто не отговаряше на тях. Навярно когато в очите на младите някой е „стар“ поначало, процесът на стареене не е толкова забележим. Джулия си отхапа от кифличката и се наслади на така познатия вкус.
	Елзи я наблюдаваше одобрително.
	— Не съм забравила как се правят, нали? Обзалагам се, че по-вкусни кифлички не си опитвала, колкото и френски деликатеси да си изяла.
	Джулия се изкиска.
	— Не, бабо, не си забравила. — Забеляза, че Елзи се загледа навъсено по нещо върху главата й.
	— Личи си, че не се храниш нормално, госпожичке. Косата ти е загубила всичкия си блясък. — Елзи се пресегна, взе един кичур и разтърка краищата му между пръстите си. — Суха е като слама. Трябва ти една добра подстрижка и цяло кило балсам. Както и малко качествена храна в стомаха — изкудкудяка тя. — Все това им разправям на моите клиентки; каквото слагате в устата, отива на главата.
	Джулия я загледа изумено.
	— „Клиентките ти“? Фризьорка ли си станала?
	— Да — потвърди доволно тя. — Е, фризирам в старческия дом и то само в четвъртък сутрин, пък и на тамошните дами не им е останала кой знае колко коса — изкиска се Елзи, — ама много ми харесва. Най-накрая подхванах кариерата, за която винаги съм си мечтала!
	— Още ли пазиш всичките си перуки? — поинтересува се Джулия.
	— Не, не ми трябват, откакто имам възможност да работя с истинска коса. — Елзи впери поглед в нея. — Сигурно сте ме мислили за изперкала, както с часове се суетях покрай тях, но все пак бяха по-добре от нищо. Открай време с това съм искала да се занимавам — въздъхна Елзи, — пък и много ме биваше. Господарката все ме караше да й правя прически, че обслужвах даже и гостенките й в „Уортън Парк“. Ех, как само ни завърта животът, а?
	— Да, така е, бабо. А иначе как се чувстваш?
	— Както виждаш — Елзи посочи с поглед едрия си ханш, — все още се възползвам от собствените си готварски умения. Е, напоследък е малко по-трудно, понеже изхранвам само себе си. Пралеля ти почина в началото на миналата година, та вече самичка кръстосвам из къщата.
	— Много ми стана тъжно, като чух, бабо. — Джулия довърши кифличката и си взе втора от чинията.
	— Поне не страда. Една нощ просто заспа и не се събуди. И аз така бих избрала да си отида, като ми дойде времето — заяви Елзи жизнерадостно, както старите хора обикновено говореха за смъртта. — Завеща ми бунгалото, понеже си нямаше нейни деца. Тези съвременни постройки са толкова по-удобни от сбутаните, влажни колиби, в каквито цял живот съм живяла. Тук винаги е топличко и има гореща вода, когато и да ми се прииска да си взема вана, пък и клозетът работи както си му е редът.
	— Наистина е много уютно — съгласи се вежливо Джулия. — А не ти ли е самотно понякога?
	— Никак даже! Все търча насам-натам. Ходя да правя прически, а и ден не минава, без да се отчета в някой от клубовете, в които членувам, или да погостувам на някоя приятелка. Толкова бяхме отцепени от света в „Уортън“, Джулия; само с работниците можехме да другаруваме. А тук си имам цял град пенсионери!
	— Радвам се да те намеря толкова щастлива, бабо — каза Джулия. — Може ли да се каже тогава, че животът в „Уортън Парк“ не ти липсва?
	Лицето на Елзи помръкна.
	— Не би било съвсем вярно, гълъбче, понеже дядо ти ми липсва страхотно. Иначе не, животът там не ми липсва. Не забравяй, че съм започнала служба в голямата къща на четиринайсет; ставала съм в пет сутринта, лягала съм най-рано в полунощ, и то ако не е имало прием или гости. Над петдесет години от живота си съм прекарала в къртовски труд. — Тя поклати глава. — Така че, Джулия, повярвай ми, чедо, харесва ми да съм пенсионерка. Е, вече изяснихме, че аз се радвам на здраве и щастие, кажи сега как са баща ти и сестричката?
	— Както винаги — отвърна Джулия. — Татко продължава да се преработва и дори му предстои пътуване до другия край на света заради един изследователски проект. Алиша се е обградила с многолюдното си семейство, така че няма време да скучае.
	— Досетих се, праща ми снимки от време навреме. Все ме кани на гости, ама само аз им липсвам. Пък и не мога да карам кола, а за влакове да не чуя. Може би някой ден, като намерят време, те ще ми дойдат на гости, както ти направи днес.
	— Обещавам, че ще се постарая да те навестявам по-често оттук нататък. Нали се завърнах в родния край — добави Джулия.
	— Тук си се преселила, така ли? За постоянно?
	— Още не знам — въздъхна Джулия. — Предстои ми да взема някои важни решения, но непрекъснато ги отлагам.
	— Знам, пиленце — погледна я с умиление Елзи, — знам, че е така. Кажи сега какво искаш да ме питаш?
	— Да — опомни се тя. — Случайно да си чула, че продават имението „Уортън Парк“?
	— Да, чух — каза равнодушно баба й.
	— Кит Крофърд, наследникът, ще запази вътрешния двор и ще се нанесе в някогашната ви колиба.
	Елзи отметна глава назад и от гърдите й зазвуча дълбок смях, който отекна в цялото й тяло, разтърсвайки го. Като се освести, избърса сълзите от очите си.
	— Господарят Кит, многоуважаемият ни сър Кит, ще живее в порутената ни градинарска колиба? — Тя поклати глава недоумяващо. — О, Джулия, добре ме разсмя.
	— Истина е — настоя Джулия. — Наложило му се да продаде имението, понеже било затънало в дългове, пък и ремонтът щял да струва скъпо. А какво й е на старата колиба? — добави с отбранителен тон.
	— Може и така да е, но мисълта, че лорд Крофърд смята да се нанесе в старата ни съборетина направо ще ме спука от смях, казвам ти. — Елзи изрови носна кърпичка от ръкава си и се издуха.
	— Извинявай, гълъбче — каза после, — хайде, доразкажи ми.
	— Ами ето какво; когато водопроводчиците правили новата водна инсталация, се наложило да махнат подовите дъски. — Джулия бръкна в чантата си и извади дневника. — И намерили това.
	Елзи впери поглед в него и Джулия моментално разбра, че баба й го е разпознала.
	— Дневник е.
	— Да — отвърна пестеливо Елзи.
	— За преживяванията на военнопленник от затвора Чанги в Сингапур по време на войната.
	— Знам какво има вътре, Джулия. — В очите й ненадейно изникнаха сълзи.
	— О, бабо, много съжалявам. Не исках да те разстройвам. Няма да те карам да го четеш. Просто исках да потвърдиш, че е дело на дядо Бил. Живял е там, нали? В Далечния изток по време на войната? Напоследък се замислям, че някои от нещата, които ми разказваше в парниците, когато бях малка, навярно говорят за това. Макар че никога не ми е казвал къде и кога са се случили — побърза да добави, виждайки как пребледнява лицето на баба й.
	Най-накрая Елзи кимна.
	— Да, живял е там — пророни бавно.
	— В Чанги?
	Елзи кимна отново.
	— Значи това е неговият дневник?
	Мина малко време, преди Елзи да попита:
	— Джулия, прочете ли го?
	Тя поклати глава.
	— Не, все се каня, но някак… — тя въздъхна. — Честно казано, се опасявах, че ще ме натъжи, а точно в момента, колкото и егоистично да звучи, изживявам предостатъчно тъга.
	— Разбирам — кимна Елзи. Надигна се и отиде бавно до прозореца, отвъд който едри снежинки се сипеха по тревата на скромната градинка. Макар че едва минаваше четири следобед, небето вече се смрачаваше. Обърната с гръб към Джулия, Елзи пророни: — Времето бързо се влошава. Ще ми гостуваш ли тази нощ?
	— Ами… — До онзи момент дори не й беше хрумвало, че може да остане у баба си. Погледна към снега и се замисли колко път я чака до дома, колко потискаща беше атмосферата в самотната й къща и как видимо бе посърнала Елзи. После кимна. — Да, ще ти гостувам.
	Елзи се обърна към нея.
	— Чудесно. А сега, Джулия, ще отида да ни приготвя вечеря. Размишлявам най-добре, докато работя. А имам нужда да помисля — добави почти на себе си. — Защо не погледаш малко телевизия през това време? — Посочи й дистанционното и излезе от стаята.


	След четирийсет и пет минути, които Джулия прекара в гледане на глуповато съботно шоу на талантите, наслаждавайки се на програмата повече, отколкото смяташе за полагаемо, Елзи се върна във всекидневната с поднос в ръце.
	— Наближава шест, а в съботите винаги си угаждам с по малко вермутче „Ноаи Прат“ — отбеляза тя и посочи чашката си. — Имам и червено вино, от една приятелка е. Не знам дали струва, но ако искаш, можеш да го опиташ.
	— Защо не? — съгласи се Джулия, доволна да види, че цветът се е върнал в страните на Елзи.
	— Овчарският пай е във фурната, така че сме готови за вечеря — кимна тя, подаде чаша с вино на Джулия и глътна от собственото си питие. — Освен това поумувах едно хубаво, докато кълцах продуктите, и вече съм по-добре.
	— Много съжалявам, бабо, не исках да те огорчавам. Трябваше да се досетя, че ще ти стане тъжно. — Джулия отпи глътка вино. — Напоследък съм се вглъбила в собствените си несгоди, а е време да си спомня, че и околните имат чувства.
	Елзи се пресегна и потупа ръката на Джулия.
	— Естествено, че си се вглъбила. Много ти се струпа на главата. Чедо, и дума да не става. Пък и не си ме огорчила. Просто като видях _ей онова_ — тя кимна с глава към дневника, — леко се стреснах, това е. Мислех си, че Бил го е хвърлил в огъня. Аз го карах, разправях му, че един ден все някой ще го намери и нищо хубаво няма да излезе от тая работа… — Погледът й се зарея в далечината.
	Джулия изчака търпеливо баба й да продължи разказа си.
	— Е… — съвзе се Елзи, — предполагам се чудиш за какво съм се умислила. Станалото — станало, Джулия. Дневникът е изскочил и са ти го дали вече. Нищо не ми пречи да те излъжа, а повярвай ми, и това ми мина през ума, ама не мисля, че е редно. Вече не.
	— Бабо, умолявам те да ми кажеш. Ако е тайна, знаеш, че ще я опазя. Винаги съм можела да пазя тайни.
	Елзи се усмихна, после погали бузата на внучка си.
	— Знам, гълъбче, и знам, че няма да кажеш никому. Бедата е, че не е толкова просто. Става дума за една от онези тайни, семейните, дето разчуят ли се, доста хора пострадват.
	Това възбуди още повече любопитството на Джулия.
	— Вече почти няма кой да пострада — каза тя. — Останахме само с татко и Алиша.
	— Да — умисли се Елзи, — но понякога такива тайни засягат повече от едно семейство, разбираш ли? Както и да е — кимна Елзи, — май е най-добре да подхванем историята отначало, пък да видим докъде ще ни отведе, какво ще кажеш?
	Джулия кимна.
	— Бабо, направи както сметнеш за добре. С удоволствие ще те изслушам.
	Елзи също кимна.
	— Предупреждавам те, може и да ми отнеме малко време да си припомня, но и тъй да е, историята започва с моя милост, по времето, когато се учех да слугувам на лейди Крофърд в голямата къща, през 1939-а. О — плесна с ръце Елзи, — нямаше да познаеш „Уортън“, Джулия. Имението кипеше от живот. Семейство Крофърд имаха много приятели и организираха партита почти всеки уикенд през ловния сезон. Веднъж им гостуваха приятели от Лондон и ми повериха грижите за осемнайсетгодишната им дъщеря, девойче на име Оливия Дрю-Норис. Тя беше първата ми „лейди“. — Очите на Елзи се озариха от спомени. — О, Джулия, до сетния си час няма да забравя момента, в който влязох в стаята, кръстена Магнолия, и видях лейди Оливия за пръв път…


>>	9
>>	„Уортън Парк“

	_Януари, 1939 г._

	Оливия Дрю-Норис отиде до прозореца на голямата спалня, в която току-що я бяха поканили, и погледна навън. Сивотата на разкрилия се пред очите й пейзаж изтръгна дълбока въздишка от гърдите й.
	Имаше чувството, че откакто бе стъпила на английския бряг преди два месеца, някой бе решил да изтрие ярките, топли багри от зрителната й палитра и да ги замени с размити, тинести кафяво-сиви тонове.
	Потискащата гледка, допълнена от вече стелещата се по полетата мъгла, макар че едва минаваше три часа следобед, караше тялото й да студенее, а съзнанието й — да вехне.
	Оливия потрепери и се отдалечи от прозореца.
	Знаеше, че родителите й се радваха да се завърнат на английска почва. Приемаха в сърцата си отвратителния, влажен остров, защото бе останал в паметта им като „дом“. При Оливия обаче беше различно. Кракът й не беше стъпвал извън границите на Индия още от деня на раждането й.
	А сега, когато се озоваваше тук, не можеше да проумее от къде на къде всеки път, заговореше ли се за Англия — в Клуба или дори по време на вечеря в родния й дом в Пуна, от гласовете на всички бликаше носталгия. Макар че от видяното дотук не ставаше ясно защо. Всички се оплакваха от жегата в Индия, но поне не им се налагаше да си лягат вечер с шест ката дрехи и да зъзнат под чаршафи, миришещи на влага, чакайки кръвта да се върне в премръзналите пръсти на краката им. Оливия се бореше с упорита настинка още от мига, в който бе слязла от кораба.
	Копнееше по ароматите и звуците на родината си… зрели нарове, тамян, благоуханното масло, което нейната ая* втриваше в дългата й, гарванова коса; сладките звуци от песента на прислугата, детския смях по прашните улици и крясъците на търговците из пазарите… всички те рисуваха в паметта й шумна живописна картина, така контрастираща си с тази гробищно тиха земя.
	[* В Британска Индия — дойка, бавачка от местното население. — Б.пр.]
	А след толкова славословия, след всичкото вълнение около завръщането „у дома“, разочарованието й бе още по-дълбоко.
	Най-лошото беше, че имаше възможност да остане в родината си, когато родителите й отпътуваха за Англия. Ако беше обърнала повече внимание на руменобузия полковник и му беше позволила да я ухажва, сега можеше да е в Пуна.
	Но той беше толкова стар — поне на четирийсет и пет, а тя — едва на осемнайсет.
	Пък и беше преживяла изпепеляващо знойните нощи, когато сънят отказваше да я навести, потапяйки се в миазма от творчеството на Джейн Остин и сестрите Бронте. Английските романи бяха успели да подкладят вярата й в съществуването на „истинската любов“.
	През идните няколко месеца й предстоеше да участва като дебютантка в Лондонския сезон*, по време на който щяха да я представят на много достойни младежи. Искрено се надяваше сред тях да открие собствения си господин Дарси.
	[* Ежегодно светско събитие в Лондон, обхващащо няколко месеца, през които елитът на обществото организира дебютантски балове, приеми и партита. Традиция, възникнала още през далечния XVII век. — Б.пр.]
	Тази мисъл беше единствената ярка искра в мъглявината на унинието й. „И твърде оптимистична“, натякваше си безпощадно Оливия. Британските младежи, с които се бе срещала досега, не й вдъхнаха особени надежди за бъдещето. Восъчнобледите им лица, незряло поведение и очевидна липса на интерес към всичко останало, освен към лова на фазани, някак не печелеха симпатиите й.
	Навярно защото бе прекарала по-голямата част от живота си край възрастни, тъй като за жалост социалният кръг на младите дами и господа в Пуна не беше особено широк. Беше отраснала в компанията на семейни приятели, по галавечери и приеми, на конна езда и на тенискорта.
	Образованието й също се възприемаше като нестандартно, макар че поне в него Оливия намираше положителни страни. Родителите й бяха наели за частен преподавател господин Крисчън, бивш възпитаник на Кеймбриджкия университет, освободен от военна служба заради травми, придобити на фронта на Първата световна война, който бе решил да се установи в Пуна. Господин Крисчън беше защитил диплома по философия в колежа Тринити и, натъквайки се на жаден за знания ум, се бе възползвал от възможността да го запълни със знания, с каквито Оливия нямаше да се сдобие и в най-престижното женско училище интернат в Англия.
	Освен това я беше научил как да играе шах на почти професионално ниво и да мами на бридж.
	Но през изминалите няколко седмици Оливия бе стигнала до заключението, че високата й култура нямаше да й е от полза на територията на Англия. Гардеробът й, който бе приеман за модерен в Индия, се явяваше безнадеждно старомоден тук. Затова беше настояла шивачката на майка й да скъси до коляното дългите й до глезените рокли, понеже всички млади дами, които беше видяла напоследък в Лондон, ги носеха така.
	Когато с майка й бяха отишли на пазар в „Дери енд Томс“, тайничко си беше купила яркочервено червило.
	Скъсените поли и червилото не бяха мерило за суетността на Оливия, а по-скоро проява на желанието й да се слее с тълпата, доколкото това бе възможно.
	А сега се озоваваха в поредния студен, влажен мавзолей, наречен дом. Лорд Кристофър Крофърд — домакинът им за уикенда — беше бивш съученик на баща й. Както обикновено, папа щеше да прекара почивните дни в лов, а _nanà_, или _мама_, както се учеше да й вика, щеше да пие чай в гостната и да води любезен разговор с домакинката.
	Оливия щеше да седи до нея, чувствайки се като резервна част.
	На вратата й се почука плахо.
	— Влез — каза тя.
	Иззад вратата се появи мило, луничаво лице, украсено с чифт сияйни кафяви очи. Момичето беше облечено в старовремска прислужническа униформа, възголяма за финото й телосложение.
	— Простете, мадам, казвам се Елзи и ме изпращат да ви помагам по време на престоя ви. Да разопаковам ли куфара ви?
	— Разбира се.
	Елзи прекрачи прага и закръжи притеснено из стаята.
	— Простете, мадам, струва ми се малко мрачно. Имате ли нещо против да светна лампата? Едвам ви виждам оттук — изкиска се тя свенливо.
	— Да, заповядайте — отвърна Оливия.
	Момичето притича до нощната лампа и я включи.
	— Така е по-добре, не мислите ли? — попита тя.
	— Да. — Оливия стана от леглото и се обърна към прислужничката. — Толкова рано се стъмва тук. — Почувства как очите на момичето се впиват в нея. Най-накрая не издържа и попита:
	— Нещо не е наред ли?
	Прислужничката подскочи.
	— Извинете, мадам, просто се възхищавах на красотата ви. Никога не съм виждала по-красиво момиче от вас. Приличате на киноактриса.
	Оливия я загледа като ужилена.
	— Благодаря — отвърна, — много мило от ваша страна, но не бих казала.
	— Е, на мен пък ми приличате на киноактриса — настоя Елзи. — И, мадам, ще трябва да ме извините, ако бъркам някъде, понеже за пръв път обслужвам дама като вас, дано ме разберете. — Елзи вдигна куфара на Оливия върху леглото и отвори закопчалките. — А сега, ако ми кажете коя дреха предпочитате за следобедния чай, с удоволствие ще ви я приготвя. А после ще взема вечерната ви рокля, за да я изгладя и освежа. — Елзи я загледа въпросително.
	Оливия посочи новата си розова рокля с обла якичка и ред големи бели копчета по предната страна.
	— Тази за сега, а онази от синия брокат — за довечера.
	— Чудесен избор, мадам — кимна Елзи, разгръщайки внимателно роклите, за да ги подреди по леглото. — Сигурна съм, че синята много ще отива на кожата ви. Да окача ли останалите ви дрехи в гардероба?
	— Много сте мила, Елзи, благодаря.
	Оливия седна неловко на тапицираното столче в дъното на леглото си, докато Елзи се вихреше из стаята. В Индия почти не беше обръщала внимание на слугите, съвсем спокойно възприемайки ролята им в дома си. Но това момиче — вероятно нейна връстница, отгоре на всичко англичанка — я караше да се чувства неудобно.
	Още с пристигането в стария им дом в Съри баща й се бе засуетял около това колко трудно се намирала прислуга в последно време. Много по-малко момичета се хващали на прислужническа работа, възроптал беше той, понеже предпочитали да стават секретарки и служителки в универсалните магазини, отварящи врати из цялата страна.
	— Момичетата вече не искат да _слугуват_ — беше измърморил.
	И все пак покрай гостуванията им в провинциалните имения на приятелски семейства Оливия бе забелязала, че женската еманципация беше в значително по-напреднал стадий в големите градове.
	— Така, мадам, хуквам надолу да изгладя вечерната ви рокля, а след чая ще се върна да приготвя ваната ви и да запаля камината. Мога ли да ви помогна с нещо друго?
	— Не, благодаря ви, Елзи — усмихна й се тя. — И между другото, можете да ме наричате Оливия.
	— Благодаря ви, мадам… тоест госпожице Оливия — каза момичето, заситни към вратата и я затвори след себе си.
	Малко преди вечеря Елзи се доказа като доста веща фризьорка.
	— Ще позволите ли да я вдигна, госпожице? — попита, решейки гъстите златисти къдри на Оливия. — Мисля, че ще ви отива, ще ви придаде изтънчено излъчване, като на Грета Гарбо. Упражнявала съм се на сестра ми, така че знам какво да правя.
	Оливия, седнала на столче пред огледалото, кимна с глава.
	— Добре, Елзи, имам ти доверие. — В крайна сметка, каза си наум, винаги мога да разваля прическата, ако не се харесам.
	— Обожавам да се занимавам с коса; даже исках да мина професионално обучение, но най-близкият салон е на двайсет и пет километра, а нямам транспорт. Има само един омнибус* дневно, и той тръгва от Гейт Лодж в единайсет. Пък мен това не ме устройва, сещате се — споделяше Елзи, докато умелите й ръце решеха, извиваха и прикрепваха с фуркети косата на Оливия в изискан кок на главата й.
	[* Градски обществен транспорт, съществувал през втората половина на XIX в. Омнибусът е предшественик на автобусите и трамваите, който използва животинска тяга (конски впряг). — Б.р.]
	— Не си ли обмисляла да се пренесеш в града? — поинтересува се Оливия.
	Лицето на Елзи придоби ужасена гримаса.
	— Моля?! И да оставя майка да се разправя сама с всичките ми братя и сестри? Трябват й помощта ми и парите, които нося у дома. — Елзи отстъпи назад, за да огледа одобрително творението си. — Какво ще кажете?
	— Благодаря ти, Елзи — усмихна се Оливия, — наистина си се справила отлично.
	— Няма нужда да ми благодарите, госпожице Оливия, за мен беше чест. А сега да ви помогна ли с корсета?
	— Много си мила, Елзи — похвали я свенливо Оливия. — Откровено казано, нямам никаква представа как се облича. Никога през живота си не съм носила корсет и несъмнено ще оплета конците.
	Елзи взе корсета от леглото и го огледа.
	— Този е нов модел; „талия като на оса“, така го рекламират — каза с възхищение в гласа. — Виждала съм такива в списание „Уомънс Уикли“. Кара фигурата ви да изглежда като пясъчен часовник, или поне така разправят. Така, май знам как да го сложим. Ще се справим заедно, госпожице Оливия, не се бойте — успокои я Елзи.
	След като стегнаха корсета до такава степен, че Оливия не вярваше да намери в стомаха си място за една-единствена маслина, камо ли за вечеря от четири блюда, Елзи нахлузи новата рокля от тъмносин брокат през главата на Оливия и завърза връзките по гърба й.
	Оливия позаглади с длани плата, бухнат под прибраната й талия, и огледа отражението си в огледалото.
	Прическата, корсетът и роклята я бяха преобразили до неузнаваемост. От огледалото вече не я гледаше младо момиче, а жена.
	— О, госпожице Оливия, прелестна сте. Синьото толкова отива на очите ви. Ще има да ви заглеждат тази вечер. Дано ви сложат да седнете до господин Хари, сина на лорда; всички момичета тук сме влюбени в него — призна си Елзи, — голям е хубавец.
	— Като си знам късмета, едва ли. Почти със сигурност ще ме настанят до възрастния майор с шкембето, когото срещнах по време на следобедния чай. — Оливия се усмихна и вдигна вежди.
	Двете момичета споделиха момент на единомислие, надскачащ разликите в общественото им положение.
	— Е, за ваше добро се надявам да грешите, госпожице Оливия. Приятно прекарване!
	Оливия се обърна пред отворената врата.
	— Благодаря ти, Елзи, много ми помогна. После ще докладвам как е минало — смигна й тя и излезе от стаята.


	Оливия не беше единственият човек в имението, който изпитваше ужас при мисълта за предстоящата вечеря. Почитаемият Хари Крофърд вече бе взел решение, че наследеше ли „Уортън Парк“ от баща си, щеше да сложи край на традиционния лов — усещането да убиваш беззащитни живи същества го отвращаваше.
	С голяма мъка закрепи копчетата си за ръкавели — прислужникът му бе изпратен да съдейства на възрастния майор с обличането — и оправи папийонката си пред огледалото, питайки се колко ли хора по земята се чувстваха родени в грешния живот. В неговия „дългът“ беше всичко. И макар множеството мъже, които му прислужваха у дома, и онези, които щяха да изпълняват заповедите му в новия полк, да го гледаха със завист в очите, Хари беше готов да смени мястото си с всеки от тях.
	Съзнаваше, че никой не го е грижа какво чувства; животът му беше предначертан от други хора дълго преди собственото му зачеване. Той не представляваше нищо повече от способ за продължаване на рода и този факт не търпеше изменения.
	Поне двете пъклени години в Кралската военна академия „Сендхърст“ бяха приключили. В момента течеше двуседмичният отпуск преди постъпването му в Пети кралски норфъкски полк — където бе служил и баща му навремето — за първото му назначение като офицер. След като бе достигнал възможно най-високия военен ранг, понастоящем лорд Кристофър Крофърд работеше като съветник на британското правителство.
	Положението клонеше към война… само при мисълта Хари се обливаше в студена пот. Чембърлейн правеше всичко по силите си и народът се надяваше на мирно разрешение на конфликта, но като се имаше предвид, че баща му беше осведомен относно действителните факти, вместо да залага на хорските мълви, Хари знаеше, че едва ли изходът от ситуацията ще е такъв. Крофърд — старши предвиждаше война до година и той му вярваше.
	Хари не беше страхливец. Нямаше нищо против да пожертва живота си за родината. Но далеч не споделяше прекомерно войнственото отношение на колегите му офицери, които изгаряха от нетърпение „да ступат едно хубаво швабите“ — безсмислен евфемизъм за предстоящия потоп от смърт и разруха.
	Пазеше пацифистките си възгледи в тайна — подобна нагласа не се приемаше особено позитивно в офицерската столова. Но много нощи бе будувал в тясното си легло, чудейки се дали ако пред дулото на пистолета му се изпречеше шваба, би натиснал спусъка дори за да отърве собствената си кожа.
	Съзнаваше, че има много съмишленици. Проблемът беше, че те, за разлика от него нямаха за баща изтъкнат, високопоставен генерал, нито пък двеста и петдесетгодишна история на семеен героизъм.
	Доста отдавна Хари беше стигнал до заключението, че гените на баща му го бяха прескочили. По характер приличаше на майка си, Адриана; нежна, артистична душа… но беше наследил от нея и нещо друго — склонността й към внезапни, спонтанни пристъпи на депресия, по време на които светът пред очите му почерняваше и смисълът на живота започваше да му се губи.
	Майка му наричаше тези моменти „petit mal“* и обикновено се заточваше в леглото, докато не отшумяха. Като офицер в армията, Хари нямаше тази възможност. Липсата му на похватност по отношение на военните въпроси така и не бе станала тема на диалог с баща му. Всъщност разговорите им се ограничаваха до ведрото „добро утро“ или „май хубав ден се очертава“, или пък „ще бъдеш ли така добър да кажеш на Сейбъл да ми налее един скоч, синко?“.
	[* От фр. — малка болест. Термин, датиращ от XVIII в. Състоянието се характеризира с кратка загуба на съзнание, последвана от период на летаргия. — Б.пр.]
	Баща му по нищо не се отличаваше от командващите офицери, с които Хари си беше имал работа в „Сендхърст“. Естествено майка му знаеше как синът й възприема настоящия си живот и бъдещето си, но той беше наясно, че е безсилна да му окаже каквато и да било помощ. Затова изобщо не подхващаха темата.
	И все пак Адриана бе успяла да му подсигури единственото нещо, което му носеше утеха, и той й беше безкрайно благодарен; още на шестгодишна възраст — и против волята на баща му — бе започнал уроци по пиано. Седнал пред инструмента, с пръсти върху клавишите от слонова кост, Хари бе съумял да придаде поне малко смисъл на живота си.
	С годините се беше превърнал в изключително умел пианист. Отчасти защото и в училище, и у дома бе намирал убежище от неприятностите или в музикалния салон, или в гостната.
	След като се бе уверил в таланта му, преподавателят му по музика в Итънския колеж го беше посъветвал да се яви на изпит за Кралския музикален колеж. Баща му не беше подкрепил начинанието. Момчето отиваше в „Сендхърст“, и толкова. Свиренето на пиано било за _дилетанти_ и далеч не било кариера, подходяща за бъдещия лорд Крофърд.
	Не беше дал и дума да се каже по въпроса.
	Хари бе продължил да свири, доколкото имаше възможност, макар че изпълненията му в офицерската столова на „Сендхърст“ се ограничаваха до развлекателните съвременни композиции на Кауърд и Коул Портър; Шопен не беше на дневен ред.
	Обземеха ли го обичайните пристъпи на мрачно настроение, Хари често копнееше да се прероди в друг свят, където можеше да се отдаде на дарбата и страстта си. Може би, мислеше си горчиво, заслужеше ли го в неизбежната война, щеше да се приближи поне със стъпка към заветната си цел.


>>	10

	Още с влизането в гостната Оливия привлече одобрителните погледи на околните, които я изпълниха с ново и не съвсем неприятно чувство. Лорд Крофърд пръв дойде да я приветства.
	— Оливия, ако не се лъжа? Очарован съм, явно индийското слънце кара свежите пъпки да разцъфнат в пълния си разкош. Питие?
	— Безкрайно благодаря — отвърна тя и взе чашка джин от подноса на обикалящия келнер.
	— Много се радвам, че сте ми съседка по маса тази вечер, скъпа моя — отбеляза лорд Крофърд, кимвайки дискретно на келнера, който му отвърна със също толкова дискретно кимване. Дори първоначално да не я бяха разположили до лорда, то вече бяха. — Е, как ви се струва нашата навъсена татковина? — поинтересува се той.
	— Вълнуващо е да посетя страната, за която съм чувала толкова много — излъга умело Оливия.
	— Скъпа моя, извънредно щастлив съм, че намерихте време да ни удостоите с присъствието си в провинциален Норфък. Разбрах от баща ви, че ще участвате в Лондонския сезон?
	— Да — кимна Оливия.
	— Чудно изживяване — изкиска се Кристофър, — едно от най-хубавите в живота ми. Е, позволете да ви запозная със съпругата си. Този следобед беше леко неразположена, но поне се съвзе за вечеря. — Той я заведе до жена със стройна, елегантна фигура. — Адриана, запознай се с Оливия Дрю-Норис, която несъмнено ще разбие множество мъжки сърца този сезон, както и ти самата преди години.
	Адриана, лейди Крофърд, се обърна към Оливия. Протегна изящната си бяла ръка и пръстите им се докоснаха в бегла имитация на мъжко ръкостискане.
	— _Enchantée_ — каза Адриана с одобрителна усмивка, — наистина имате вид на покорителка на мъжки сърца.
	— Много мило от ваша страна, лейди Крофърд. — Оливия започваше да се чувства като расова телица, развеждана по изложбената площадка в очакване на оценка от съдиите. Надяваше се предстоящият Сезон да не протече в същия дух.
	— Моля наричайте ме Адриана. Сигурна съм, че ще станем големи приятелки, _n’est-ce pas_?
	Лорд Крофърд сведе любвеобилен поглед към съпругата си.
	— Чудесно, чудесно. Ще оставя Оливия в компетентните ти ръце, скъпа. Вероятно можеш да й предложиш някой и друг полезен съвет. — После се отправи към вратата да посрещне още двама новодошли гости.
	Оливия се възползва от момента да се полюбува на красотата на Адриана. Макар и в зряла възраст, поне на четирийсет, Адриана бе надарена с тялото на младо момиче, допълнено от прелестно изваяно лице с високи, изящни скули, изпъкващи под безупречна, бяла като слонова кост кожа. Класическата й женственост наподобяваше по-скоро грациозното излъчване на някоя мемсахиб, отколкото типичното такова на английска аристократка, повечето от които имаха телосложение, приспособено към суровия климат на страната, и широк ханш на първокласна родилка, способна да продължи рода.
	Адриана беше толкова дребничка, толкова фина, че Оливия я виждаше по-скоро в някой парижки салон, отколкото в гигантско имение в провинциална Англия. И майка й наистина я беше осведомила, че Адриана е французойка. Носеше семплата си черна коктейлна рокля, украсена единствено с наниз кремави перли, с онзи изискан маниер, вроден на дамите от Франция.
	— Е, Оливия, завръщаш се в тази ужасна страна с отвратителното й време и абсолютна липса на слънчева светлина, _n’est-ce pas_?
	Адриана се изказа, сякаш произнасяше неоспорима истина, и Оливия остана учудена от безцеремонната й прямота.
	— Определено се уверявам, че периодът на приспособяване ще е доста дълъг — отвърна колкото можа по-тактично тя.
	Адриана сложи малката си ръка върху нейната.
	— _Ma chérie_, аз също съм отраснала в топла и слънчева страна. Когато напуснах родното си шато в Южна Франция, за да заживея тук, в Англия, не вярвах, че ще го понеса. При теб също е така. Носталгията по Индия се чете в очите ти.
	— Наистина ми липсва — прошепна Оливия.
	— Е, мога да ти обещая единствено, че с времето се свиква — вдигна елегантно рамене Адриана. — А сега е време да те запозная със сина ми, Хари. На твоя възраст е и ще ти прави компания, докато аз се вживявам в ролята на _parfaite_ домакиня. _Pardon, chérie_, ще отида да го потърся и ще ти го доведа.
	Наблюдавайки грациозните движения на Адриана из салона. Оливия се чувстваше обезоръжена от съпричастността, която бе изразила домакинята. На подобни приеми обикновено се водеха само сдържани, вежливи разговори и никой никога не опитваше да проникне под повърхността. Изразяването на всякакви лични помисли — да не говорим за емоции — беше признак на лоша култура в британското общество. Поне толкова беше научила от обществения клуб в Пуна.
	Диалогът й с Адриана, макар и кратък, бе успял да успокои нервите й. Дори си позволи да се поусмихне тайничко.


	Хари получи нареждане от майка си да прави компания на младото „индийско“ момиче, затова се отправи покорно към нея. Няколко стъпки, преди да я достигне, видя как на устните й разцъфва широка усмивка.
	Хладното й, русокосо очарование внезапно бе съживено от сиянието под кадифената й кожа. Хари, обичайно в умерено неведение относно физическата притегателност на жените, осъзна, че пред него стоеше жена, каквато повечето му колеги офицери биха описали като „апетитна хапка“.
	Като я наближи, тя го забеляза и каза:
	— Вие трябва да сте Хари, чиято задача, възложена от майка му, е да не ми позволява да скучая.
	Тюркоазените й очи блещукаха от оживление.
	— Да. Но нека ви уверя, че за мен ще е удоволствие. — Погледът му отскочи към празната й чаша. — Мога ли да ви донеса още едно питие, госпожице Дрю-Норис?
	— Ще ми дойде добре, благодаря.
	Хари привика един от келнерите, а Оливия остави празната си чаша на подноса му и взе пълна.
	— Прощавайте, ако ви прозвучах фамилиарно. Не е нарочно. Просто ви съчувствам, задето сте длъжен да говорите с безброй непознати хора.
	Оливия остана изненадана от собствената си дързост и приписа вината на твърде силното мартини. Погледна към Хари, „хубавецът“ Хари, както го беше описала Елзи и реши, че прислужничката е била права. Мъжът пред нея бе съумял да съчетае най-добрите физически качества на всеки от родителите си: от баща си беше наследил височината, а от майка си — фината костна структура и сияйните кафяви очи.
	— Уверявам ви, госпожице Дрю-Норис, не идвам да говоря с вас по принуда. Вие поне сте под седемдесетгодишна възраст, което винаги е добро начало. И откровено казано, доста необичайно за нашия край.
	Оливия се разсмя: хареса й как реагира Хари на словоизлиянието й.
	— _Touché_, макар че в този вечерен костюм като нищо бих ви взела за баща ви.
	Хари сви рамене лъчезарно.
	— Но госпожице Дрю-Норис, защо ли ми се струва, че се подигравате с мен? Нима не съзнавате, че живописният ни остров е на прага на война и всички трябва да правим саможертви? На мен например ми се налага да нося костюма на баща ми, нищо че е с три размера по-голям.
	Лицето на Оливия помръкна.
	— Наистина ли смятате, че сме на прага на война?
	— Без всякакво съмнение — кимна Хари.
	— Съгласна съм с вас, но баща ми отказва да го приеме.
	— Убеден съм, че след еднодневен лов с _моя_ баща, ще започне да променя възгледите си. — Хари вдигна закачливо вежди.
	— Едва ли гневът на хер Хитлер може да бъде укротен — въздъхна Оливия. — Твърдо е решен да превземе целия свят, а и членовете на Младежкото движение са не по-малко непреклонни в убежденията си.
	Хари я зяпаше в недоумение.
	— Ако не възразявате, госпожице Дрю-Норис, бих отбелязал, че сте доста богато осведомена. Крайно необичайно за млада дама като вас.
	— Неподобаващо ли е според вас жените да обсъждат политически теми? — попита тя.
	— Никак даже. В интерес на истината съм приятно изненадан. Повечето момичета не проявяват интерес.
	— Е, аз пък имах щастието да получа образованието си в Индия от човек, който вярваше, че жените имат не по-малко право на просвета от мъжете. — Оливия зарея внезапно натъжен поглед отвъд рамото му. — Той даде живот на света около мен и отвори очите ми за него.
	— Божичко, вашият човек като че ли пилее потенциала си в Пуна. Защо и аз не бях имал такъв източник на вдъхновение в Итънския колеж? Нямах търпение да завърша и да се разделя с онова проклето място. — Хари запали цигара, очевидно впечатлен. — Смятате ли да продължите образованието си?
	Оливия поклати печално глава.
	— Дори не смея да го загатна пред майка ми и баща ми. Ще подскочат до небесата: „Моля! _Интелектуалка_ в семейството ни?“! Не, предпочитат да ме омъжат, стига някой да ме вземе, разбира се.
	Хари я гледаше с откровено възхищение.
	— Госпожице Дрю-Норис, бъдете сигурна, че това няма да е проблем.
	Тя вдигна очи към него.
	— Макар да не е по мое желание?
	Хари въздъхна, загасвайки цигарата си в близкия пепелник.
	— Струва ми се, че малко от нас получават онова, което искат. Но, моля ви, опитайте да не се обезверявате. Имам надежда, че предстоят промени, особено за жените. Вероятно единствената полза от надвисналата война ще е още по-осезаемата реформа в статуквото.
	— Дано сте прав — съгласи се Оливия. — Ами вие? — попита, внезапно присетила се за златното правило, с което бе закърмена и според което една дама никога не биваше да доминира разговора, особено в компанията на мъж.
	— Аз ли? — Хари сви рамене. — Аз съм най-обикновен войник в отпуск, но не за дълго, опасявам се. Току-що получихме заповед да удвоим числеността на новия ми батальон, набирайки войници от Армейския резерв.
	— Не мога да проумея как е възможно животът тук да продължава постарому. — Оливия кимна с глава към останалите членове на партито, които се смееха гръмко на нечия шега.
	— Е, такъв е британският дух, не смятате ли? — коментира Хари. — Светът може и да върви към края си, но в подобни имения животът продължава непроменен. И в някои отношения благодаря на господ за това.
	— Дами и господа, вечерята е сервирана.
	— Е, госпожице Дрю-Норис — каза Хари, — за мен беше изключително удоволствие. Между другото, внимавайте за сачми във фазана. Готвачът не е особено прилежен — намигна й той. — Може и да се срещнем отново, преди да заминете.


	Оливия прекара вечерята в слушане на потресаващите викове на лорд Крофърд и в спазване на поведението, подобаващо на една млада дама. От време навреме се престрашаваше да хвърли по един поглед към другия край на масата, където Хари също изпълняваше дълга си, забавлявайки съпругата на армейския майор. По-късно, след като мъжете се оттеглиха в библиотеката, а жените — в гостната за кафе, Оливия се престори на уморена и помоли да я извинят.
	Адриана я настигна, тъкмо когато се качваше по стълбището.
	— _Ma chérie_, лошо ли ти е? — попита угрижено домакинята.
	Оливия поклати глава.
	— Не, просто ме боли глава.
	Адриана хвана раменете й и се усмихна.
	— Ужасното английско време е смразило тропическите ти кости. Ще пратя Елзи да подкладе огъня в стаята ти и да ти донесе чаша горещ шоколад, а с теб ще се видим утре, _n’est-ce pas_? Ако имаш желание да се разходим в градината, ще ти покажа нещо, което може би ще ти напомни за дома.
	Оливия кимна, оценявайки искрената загриженост на Адриана.
	— Благодаря.
	— _Je vous en prie._ Приятен разговор ли проведохте със сина ми? — поинтересува се тя.
	— Да, изключително приятен, благодаря. — Оливия усещаше как топлината се надига в бузите й и се надяваше Адриана да не забележи.
	Адриана кимна доволно.
	— Така и предполагах. _Bonne nuit, ma chérie._
	Оливия изкачи стълбите уморено. Наистина я мъчеше главоболие, вероятно породено от факта, че не държеше на алкохол, но главната причина да се усамоти беше желанието й да се потопи в спомените си и отново да се наслади на разговора си с Хари.
	Вмъкна се в нощницата си за отрицателно време — изкуство, което беше усвоила от пристигането си в студена Англия. Скочи в леглото и се сгуши под завивките, а в следващия момент на вратата се почука.
	— Влез.
	Жизнерадостното лице на Елзи изникна иззад нея. В ръцете си носеше поднос с чаша горещ шоколад.
	— Аз съм, госпожице Оливия. — Прекоси стаята и остави подноса на нощната масичка до Оливия. — Приготвила съм го по специалната рецепта на мама — усмихна се момичето. — Има капка бренди, за да ви стопли.
	— Благодаря, Елзи. — Оливия хвана топлата чаша между дланите си и загледа как Елзи подклажда огъня.
	— Е, добре ли си прекарахте, госпожице Оливия?
	— О, да, Елзи, прекрасно — усмихна се тя.
	Елзи се обърна към нея, точно навреме да зърне усмивката й. Очите й просветнаха.
	— А запознахте ли се с младия господин Хари?
	— Да.
	— И какво ще кажете за него? — продължи да любопитства тя.
	Оливия знаеше и друго златно правило: не клюкарствай с прислужници, особено ако не са твои; но изкушението да обсъди Хари с някого беше твърде голямо.
	— Стори ми се доста… необикновен мъж.
	— И толкова хубав, колкото го описах? — подпита я Елзи.
	Когато Оливия не й даде отговор, Елзи заби очи в пода.
	— Извинете, госпожице, самозабравям се. Не бива да ви отправям лични въпроси.
	— Елзи, повярвай ми, справяш се отлично — увери я Оливия. — Пък и след утре едва ли някога ще се видим отново. И… — тя си пое дълбоко въздух, — ако държиш да узнаеш, да, Хари ми се стори… чудесен!
	Елзи стисна ръце развълнувано.
	— О, госпожице Оливия! Знаех си, че ще ви хареса! Знаех си, че ще си паснете.
	Оливия отпи глътка от питието си.
	— Елзи, това е най-вкусният горещ шоколад, който някога съм опитвала.
	— Благодаря ви, госпожице — отвърна Елзи, запътвайки се към вратата. — Сутринта ще дойда да дръпна пердетата. Приятни сънища.
	Когато Елзи напусна стаята й, Оливия се отпусна върху меките възглавници, пийвайки горещ шоколад. После затвори очи и изживя наново разговора си с Хари от начало до край.


>>	11

	На следващата сутрин Оливия закуси сама в трапезарията, тъй като ловната дружинка беше излязла рано, а майка й и Адриана бяха закусили по стаите си. След това, понеже нямаше с какво друго да се занимава, отиде в библиотеката да си избере някоя книга. Четивата в Пуна бяха рядък лукс, затова Оливия остана изумена при вида на пълните библиотечни рафтове, извисяващи се от пода чак до тавана.
	Извади „Към фара“ от Вирджиния Улф и се настани в удобния кожен стол край камината да чете.
	Някаква мелодия, далечна, но доловима, привлече вниманието й. Някой свиреше на пиано и, съсредоточавайки се, Оливия разпозна „Полонеза в ла бемол мажор“ на Шопен. Стана и излезе от библиотеката, следвайки музиката, докато слухът й не я отведе до вратата на гостната.
	Остана на място и затвори очи, заслушана в превъзходното изпълнение на една от любимите й композиции, чиято мелодия се носеше откъм пианото в отсрещния край на стаята. Когато и последните ноти доплаваха до ушите й. Оливия отвори очи и надникна иззад високата китайска ваза, пълна с цветя, която бе скривала изпълнителя от погледа й.
	Виждайки Хари пред пианото, Оливия ахна от изумление. Макар и да се чувстваше като натрапник, не можа да откъсне очи от мъжа, който седеше с ръце в скута си и се взираше през прозореца към парка отвъд него. Най-накрая той въздъхна, а като стана на крака, погледите им се срещнаха.
	— Боже, госпожице Дрю-Норис! Не знаех, че си имам публика. — Той се запъти към нея, бръкнал засрамено в джобовете на панталона си.
	— Бях в библиотеката, когато дочух музиката, и… — тя сви рамене — реших да я последвам.
	— Оценявате ли класическата музика?
	— О, и още как! Особено в толкова съвършено изпълнение. Наистина сте ужасно талантлив — похвали го Оливия, изчервявайки се леко. — Къде се научихте да свирите?
	— Майка ми нае преподавател по пиано, още като бях малък, а после продължих обучението си в училище. Но… какъвто е и вашият случай с университета, добрите стари клавиши нямат място в бъдещето ми. Наистина жалко — добави скръбно той.
	— А би трябвало — заяви твърдо Оливия. — Не претендирам да съм експерт, но звучите не по-зле от записите, които слушах в Индия.
	— Много мило от ваша страна. — Той извърна поглед от нея и го отправи към прозореца, преди да попита: — Желаете ли да ми правите компания за разходка? Май днес слънцето е успяло да се промъкне през облаците.
	— Имах уговорка за разходка с майка ви, но още не съм я виждала тази сутрин.
	— Не сте, и се съмнявам да я видите. Мигрената почти със сигурност я е приковала в леглото. Редовно я мъчи, особено ако си е легнала късно, както се случи снощи. Как ви звучи да си наметнете едно палто и да се срещнем на терасата след пет минути?
	Оливия изтича до горния етаж и намери единственото палто, което си беше донесла — доста по-удачно за разходка из града, отколкото за газене в калта край провинциално имение.
	Хари я чакаше, пушейки цигара, облегнат на балюстрадата с изглед към градината. Тя го приближи свенливо.
	Виждате ли дотам? — посочи й той земята под едно от дърветата. — Има следа от живот: кокичета. — После кимна към стълбището. — Тръгваме ли?
	Слязоха по широките стълби и навлязоха в градината.
	— Допада ли ви миниатюрната ни Версайска градина? — Хари махна с ръка към съвършено поддържаната и подредена в красива симетрия градина пред тях. Беше оградена с естетично подрязани храсти, а в центъра й имаше приказен фонтан, украсен със статуя на младо момче. — Майка ми искаше да пресъздаде нещо от родната й Франция. Постигнала е чудеса. Трябва да видите творението й в разгара на лятото, когато всичко е цъфнало. Градината се превръща в секваща дъха палитра.
	— Представям си я — пророни запленена Оливия, докато крачеха към фонтана.
	— Пропуснахте цъфтежа на мимозите с едва няколко дена — каза Хари, сочейки към храстите, никнещи под закрилата на терасата. — Цъфтят между януари и март, а уханието им е божествено. Градинарят ни се съмняваше, че ще виреят по тези земи, понеже предпочитат умерения климат на Южна Франция, но ето че майка ми се оказа права и любимите й цветя благоденстват тук.
	— Очевидно има нюх в градинарството. Композицията също е впечатляваща. — Оливия се обърна, за да обхване цялата градина с погледа си, сетне последва Хари по една от многото алеи, тръгващи от фонтана.
	— Майка ви ми каза, че в градината й имало нещо, което щяло да ми напомни за Индия — загатна Оливия, нарушавайки дългото мълчание помежду им.
	— О, несъмнено е имала предвид парниците. Джак, градинарят ни, който има повече опит в отглеждането на репи, отколкото на екзотични цветя, прекара последните няколко години в старание да култивира грудките, които изпращат на майка ми от Кралската ботаническа градина в Кю. Можем да ги разгледаме, ако желаете.
	— Определено — прие възторжено Оливия.
	— Пътят е доста, но може да ускорим крачка. Доста е хладничко, макар че грее слънце. Значи днес пътувате към дома с майка си и баща си? — поинтересува се той.
	— Няма да се прибираме веднага. Първо ще посетим Лондон, за да обсъдим с баба ми въпросите около участието ми в Сезона. Доста е ентусиазирана, а тъй като мама е отсъствала от страната толкова дълго, съветите й ще са ни от полза.
	— Може и да не е толкова ужасно, колкото си мислите, госпожице Дрю-Норис…
	— Моля ви, наричайте ме Оливия — настоя тя.
	— Оливия — поправи се Хари. — Преди години посетих няколко бала и доста се забавлявах.
	— Дано сте прав, макар че нямам особено желание да ходя в Лондон. В момента атмосферата там е доста нажежена: всички очакват да се случи нещо ужасно. — Тя вдигна поглед към него, за да види реакцията му, и той кимна в знак на съгласие. — А и вероятно сте чел за безработицата и уличните размирици?
	— Разбира се — потвърди Хари. — В смутни времена живеем. Ако трябва да съм откровен, ще ми олекне, когато разберем в какво положение се намираме всъщност.
	— Е, кой знае, може пък да извадя късмет и Сезонът да ми се размине — пошегува се Оливия. — Предполагам ще го отложат, ако се разрази война, не смятате ли?
	— За бога! — подхвърли той иронично, запали цигара и й предложи, а тя отказа. — Дори войната не би могла да сложи край на този цирк!
	И двамата се усмихнаха в приятелско съгласие.
	— Е, ако в действителност започнем война, мога да ви уверя, че аз поне няма да седя у дома и да сърбам чай — отвърна пламенно тя. — Възнамерявам да взема дейно участие. Още не съм решила в какво точно би се изразявало, но мама и татко не могат да ми попречат да помогна в избавянето на страната ни, не съм ли права?
	— Така ви искам, Оливия! А сега заповядайте.
	Хари отвори боядисаната в синьо дървена врата, водеща към зеленчуковата градина. Минаха покрай лехи с грижливо засадени зелки, моркови, картофи и репи, отправяйки се към оранжерията, скътана зад висока тухлена стена в ъгъла на градината. Хари отвори стъклената врата и двамата влязоха вътре.
	Покоряващото благоухание на цветята в комбинация с високата температура моментално върнаха на Оливия спомена за далечната й родина. Тя вдиша вълнуващите аромати и обходи с поглед пищната картина пред себе си.
	— О, Хари — възкликна в екстаз и тръгна покрай дългите редове с цветя. Накрая пак се обърна към него. — Неописуемо е.
	Хари видя сълзите в очите й. Тя се приведе напред да обхване с длани нежната главица на красиво жълто цвете и вдиша парфюма му.
	— Това е плумерия; същото цъфтеше пред прозореца на спалнята ми в Пуна. Всяка нощ се любувах на приказното му ухание. — Отново зарови носа си между листенцата му. — Нямах представа, че е възможно да виреят тук.
	Хари, възхитен от емоционалната й реакция, проумя колко трудно й е било да се озове в Англия след толкова години, прекарани сред изобилие от подобни цветя в естествената им среда.
	— Е, в такъв случай задължително трябва да вземете това със себе си, не мислиш ли, Джак? — обърна се Хари към градинаря на средна възраст с повехнало и сбръчкано от годините работа на открито лице.
	— Разбира се, господарю Хари — отвърна с усмивка той. — Имам още много плумерии; най-накрая научих как се гледат. Трудоемка работа е — добави свъсено. — Разходете се спокойно, госпожице. Радвам се да ми гостува ценител.
	Оливия обиколи редовете с цветя, пъхвайки нос в разцъфналите им кадифени листенца, милвайки ги с пръсти.
	— Справил сте се похвално, Джак — отбеляза тя. — Едва ли английският климат допада на тези цветя повече, отколкото на мен самата.
	— Ами вече ги отглеждам от петнайсет години насам и макар да не съм професионален ботаник, знам какво им харесва и какво не. А синът ми Бил — продължи Джак, сочейки високия, чаровен младеж, който поливаше саксиите в далечния край на парника — ги познава най-отблизо, нали така, Бил?
	Младежът се обърна към тях и кимна.
	— Харесвам ги много повече от зелето — усмихна се широко той. — Най-хубавото е, че получим ли нова грудка, никога не знаем какво растение ще поникне от нея.
	— Ще ми е добър наследник, господарю Хари — заяви Джак. — Стига да не го призоват на военна служба. Разправят, че вече набирали войници от Армейския резерв — погледна го въпросително той. — Вярно ли е, господарю Хари? — попита угрижено.
	— Не мога да ти кажа, Джак — отвърна дипломатично Хари. — Май понастоящем всички сме в неведение.
	Джак се обърна към Оливия.
	— Поне аз ще съм тук да се грижа за парника, ако наистина влезем във война, госпожице. Последния път на фронта прусаците взривиха единия ми крак, така че никой няма да ме иска в армията.
	— Е, Джак, Бил… — Хари кимна с глава към двама им, — справяте се невероятно. Браво на вас.
	— Предайте на господарката, че трябва да ни навести, като намери време. Една от новите луковици, които ми даде, току-що разцъфна и искам да я види. — Джак докосна шапката си почтително. — Хубав ден, господарю Хари, и на вас, госпожице. Радвайте се на новата си плумерия.
	— Задължително, много ви благодаря — каза Оливия. — Направихте ми чудесен подарък.
	— Пак заповядайте — каза Джак, докато Хари я водеше към изхода на оранжерията.
	— Безкрайно съм ти признателна, че ме доведе тук, Хари — каза въодушевено Оливия. — Чувствам се окрилена.
	— За мен беше истинско удоволствие — отвърна приветливо Хари. — Такова нещо не се вижда всеки ден, нали?
	Извървяха пътя от зеленчуковата градина до къщата в мълчание. Хари запали още една цигара, дръпна си няколко пъти и я смачка с крак. После въздъхна.
	— Замислих се върху нещо… ако войната наистина ни връхлети, всяко семейство в имението ще бъде засегнато, дявол да го вземе. Ето Бил например. В момента ухажва Елзи, една от прислужничките ни в къщата.
	По лицето на Оливия се разля усмивка.
	— Познавам Елзи. Много будно момиче е и се радвам, че си е намерила толкова симпатичен господин.
	— Няма да е толкова симпатичен, ако някой швабски куршум отнесе половината му лице — промърмори Хари, докато изкачваха стълбището към терасата. После се обърна към Оливия. — Извинявам се за мрачното си настроение, но се питам какво ли ще се случи с имението, ако всичките ни работници бъдат призовани на служба.
	— Жените ще поемат всичко в свои ръце — каза ведро Оливия.
	По лицето на Хари изникна искрена усмивка и той сведе глава в половинчат поклон.
	— Е, пристигнахме, госпожице Панкхърст*. За мен беше удоволствие да ви разведа из скромната ни градина. А сега май е най-добре да издиря ловната дружинка, преди някой да е забелязал, че отсъствам.
	[* Емили Панкхърст е британска политическа активистка и водач на британското движение на Суфражетките (участнички в движението за предоставяне на избирателни права на жените). — Б.пр.]
	— Защо не излезе още на разсъмване с останалите мъже? — попита тя.
	— Обясних им, че имам друга работа, но честно казано, просто си търсех оправдание. Не си падам по лова. — Той протегна ръка към нея. — Възможно е да не те видя, преди да потеглите. Желая ти всичко хубаво, Оливия, и безаварийно пътуване към задимения ни Лондон. Изключително се радвам, че се запознахме.
	Тя стисна ръката му с усмивка.
	— И аз, Хари.
	Той кимна, пъхна ръце в джобовете на панталона си и влезе в къщата.


>>	12

	Лейди Веър, бабата на Оливия, и родителите й се бяха уговорили момичето да остане в Лондон по време на Сезона. Домът им в Съри не беше подходящо място за една дебютантка, тъй като се намираше прекалено далеч от блясъка и разкоша на лондонската сцена. И така, две седмици след сбогуването си с „Уортън Парк“ Оливия пристигна с пълни куфари в къщата на баба си на историческата улица „Чейни Уок“.
	Къщата на „Чейни Уок“ беше реликва от отминала епоха: с викториански мебели, тежки брокатени завеси и фигурални тапети по модел на прочутия Уилям Морис. Оливия намираше интериора й за потискащ и се радваше, че бе разквартирувана чак на четвъртия етаж, в апартамент на нейно разположение, където проникваше поне някаква светлина. Сутрин дръпваше пердетата, отваряше прозорците и наблюдаваше река Темза, за да уталожи поне донякъде обзелата я клаустрофобия.
	Първата стъпка от процедурата по превръщането й в дебютантка беше записването в двореца „Сейнт Джеймс“. Момичетата имаха право на поява в кралския двор само под настойничеството на дама, минала по същия път. Майката на Оливия бе взимала участие в дебютантски балове, затова лесно можеше да изпълни тази роля. Лейди Веър обаче не беше дала и дума да стане. В края на краищата, майката на Оливия бе вдигнала ръце пред решимостта на _собствената_ си майка и се беше оттеглила в Съри, оставяйки приготовленията около участието на Оливия на възрастната дама.
	С изключение на безкрайните проби на рокли Оливия разполагаше с времето си. От което пък следваше, че й оставаха прекалено много свободни часове за размисли около Хари Крофърд и престоя й в „Уортън Парк“.
	Двата дена, прекарани в имението, вече бледнееха като миражи в паметта й. Множество пъти преживяваше в съзнанието си разговорите с Хари, извличайки удовлетворение от факта, че се беше отнасял към нея като към човек с равни интелектуални заложби. Уважителното му отношение рязко си контрастираше с настоящия й живот в Лондон, където се чувстваше като непрестанно преобличаща кукла.
	Съзнаваше, че с началото на Сезона графикът й щеше да стане безкрайно натоварен, тъй като й предстояха цял куп дотегливи балове, обеди и официални вечери, всичките част от процеса по приемането й във висшето общество и откриването на подходящ съпруг.
	Несправедливостта около всичкото това охолство, около цялата поредица гуляи, изпъкваше безпощадно на окаяния фон на безработицата, мизерията и гражданското неспокойство навсякъде около нея. Докато шофьорът я разкарваше из Лондон в старото бентли на баба й, Оливия наблюдаваше през прозореца как клетниците, живеещи по улиците, топлеха ръцете си на оскъдни огньове: как цели рояци мъже обикалят сградата на Парламента с лозунги, умоляващи правителството да нахрани гладуващите им деца.
	Привилегиите й сякаш я отцепваха от изменящия се дух на времето: чувстваше се приклещена в Стария свят, когато толкова копнееше да е част от Новия. Често се разхождаше по крайречната улица и хвърляше монети на бездомниците, зъзнещи от студ под мостовете, засрамена от собствените си топли, богаташки дрехи.


	Един следобед, малко след като се беше върнала от студио „Ленар“, чийто прочут фотограф я бе снимал с традиционната рокля, с която щеше да излезе пред краля и кралицата, прислужничката на лейди Веър почука на вратата й.
	— Мадам се интересува дали бихте й направила удоволствието да пиете чай с нея в гостната на долния етаж.
	Когато Оливия влезе в стаята, лейди Веър седеше сковано в кожения стол с висока облегалка до камината.
	— Заповядай, Оливия, седни. Тъй като представянето ти пред краля и кралицата наближава, исках да обсъдим хората, които се очаква да срещнеш по време на Сезона. По мое време не беше необходимо да подхождаш бдително към когото и да било. Но… — лейди Веър сбръчка пренебрежително нос — за жалост стандартът е спаднал и сега са налице определени… _елементи_, които не бих нарекла подобаваща компания за млада дама като теб. Чужденките са едни от тях, но има и друго. Наскоро разговарях с една жена, чиято дъщеря също ще дебютира този сезон; научила за тип жени, възприемани като… _леконравни_. Оливия — лейди Веър размаха наставнически пръст пред очите на внучка си, — на всяка цена трябва да страниш от тях.
	— Добре, бабо, но как ще ги разпозная? — Оливия я гледаше с широко отворени и съобразно невинни очи.
	— Носят червило и пушат цигари.
	Оливия положи голямо старание да не се разкиска. Ако трябваше да съди по изражението на лейди Веър, би предположила, че въпросните момичета носеха ножове в дамските си чантички.
	— Ще съм нащрек, бабо, обещавам. Дано ти дам повод да се гордееш с мен.
	Лейди Веър кимна благосклонно.
	— Сигурна съм, че ще успееш, Оливия. А сега ще се наложи да ме извиниш, тъй като ме чака работа.
	Вечерта Оливия си легна, молейки се идните три месеца да свършат възможно най-бързо, за да продължи най-сетне с живота си.


	Нощта на официалното представяне мина спокойно и всъщност се оказа доста по-развлекателна, отколкото Оливия бе очаквала. Докато я превозваха по парадния булевард „Мол“ към Бъкингамския дворец, безчет изпращачи се тълпяха по тротоарите и обкръжаваха дворцовите порти. Хората й изпращаха въздушни целувки, караха шофьора да включи светлините в купето на колата, за да огледат роклята й, и я подкрепяха с радостни възгласи. Оливия не можеше да повярва, че не гледат с презрение и завист на привилегированото й положение.
	Колата й следваше дългата опашка, нижеща се към вътрешния двор на Бъкингамския дворец. Основното й опасение, докато се изкачваше по внушителното стълбище, обградено от дворцовите слуги с напудрените им перуки, беше да не изцапа бялата си рокля и ръкавиците от шевро.
	Макар и да приемаше официалното си представяне като неособено значителен момент от живота си, не успяваше да се отърси от дотегливото напрежение в стомаха си, докато стоеше в преддверието, очаквайки да я представят на краля и кралицата.
	— И това ако не е абсолютна подигравка! — отбеляза поразяващо красива жена с гарвановочерни коси. Беше тънка като вейка и носеше червило, каквото бабата на Оливия би нарекла непристойно. — Кой номер си?
	— Шестнайсет.
	— Ама че скука — провлачи отегчено номер седемнайсет. — Абсолютна отживелица.
	Оливия искаше да изрази съгласието си, но тъй като щяха да я привикат в Тронната зала до две минути, реши да игнорира момичето и да се съсредоточи върху следващите си действия.
	След срещата с краля и кралицата всички момичета изглеждаха значително по-спокойни. Представянето на Оливия бе минало като по вода. Не се беше препънала пред троновете, нито пък беше оплела крака на отиване и връщане. Момичетата си бърбореха и похапваха от пира, подсигурен от световноизвестните ресторанти „Лайънс“. Като че ли всички се познаваха, а Оливия стърчеше отстрани, чувствайки се неловко и съвсем не на място.
	— Стегни се, още малко остана — прошепна нечий глас до нея. — Засякохме се по-рано, аз съм Вениша Бъроуз. А ти как се казваш?
	Гласът беше на номер седемнайсет.
	— Оливия Дрю-Норис — отвърна тя.
	— Божичко! Умирам за цигарка — отбеляза Вениша. — Кога ще ни освободят според теб? — Вениша отметна назад дългата си смолисточерна коса, която, за разлика от тези на останалите момичета и самата Оливия, не беше вдигната на буфан.
	— Нямам никаква представа. Бих погледнала часовника си, но тези ръкавици се свалят с толкова мъка, че не смея — отвърна Оливия.
	Вениша вдигна вежди.
	— За бога, недей. — Озърна се из залата и кимна с глава към една групичка момичета. — Май всички приличаме на булката на Дракула, не мислиш ли?
	Оливия се изхихика. Съзнаваше, че навярно Вениша е едно от „леконравните“ момичета, за които я бе предупредила баба й. Което единствено възбуди любопитството й.
	— Ох, да му се не види! Ще изпуша една, пък каквото ще да става. — Вениша извади цигара от дамската си чантичка и я запали. — Господи, какво облекчение — заяви и издиша дима най-показно.
	Оливия стоеше като на тръни до нея, забелязвайки как главите на близките момичета се обръщат в тяхна посока. Вениша вдигна театрално рамене.
	— Какво ще ми направят? Да не би да ме арестуват и да ме заточат в Лондонската кула? Дори кралят пуши като комин. Да те почерпя? — поднесе табакерата си на Оливия.
	— Не, благодаря.
	— Не пушиш или не одобряваш? Е — провлачи Вениша, — не те видях на никое от чаените партита и обедите преди началото на Сезона. Откъде си?
	— От Индия — отвърна Оливия.
	— Наистина ли? Колко… екзотично. — Тя огледа Оливия от глава до пети. — Безумно красива си. Несъмнено ще имаш добър улов този сезон, ако това целиш, разбира се. Бих те поместила в челната петорка.
	— Всъщност не съм сигурна дали точно това целя — отбеляза дръзко Оливия.
	Вениша я изгледа с новозародило се уважение.
	— Сериозно? Тогава какво правиш тук?
	— Същото като теб, бих казала — отвърна Оливия. — Вървя по следите на майка си и продължавам семейната традиция.
	— Добър аргумент — кимна Вениша утвърдително, — само че аз възнамерявам да се забавлявам доста повече от майка ми. И също като теб не горя от желание да се задомявам. Така че — сви рамене тя — смятам да се придържам към мотото „щом е неизбежно, поне ще гледам да се повеселя“. Как ти звучи?
	В същия момент към тях се присъедини красиво тъмнокосо момиче с искрящи очи и рокля, творение на парижката висша мода, вместо на някой от частните английски моделиери, на които бяха заложили повечето момичета.
	— Мила — каза момичето, обвивайки Вениша с ръце, — моля те, не ми достига въздух вече. Бъди така добра и ми дай да си дръпна.
	— Твоя е, Кик, защо не я довършиш?
	Хубавата американка се усмихна до уши.
	— Благодаря. Чуй сега, ходи ли ти се в „Риц“ след това? Една групичка момичета тръгваме натам до двайсетина минути. Тате каза, че по-късно и той ще се присъедини към нас.
	— Може, Кик — отвърна небрежно Вениша. — Ще видя как ще потръгнат нещата тук.
	— Добре, захарче, до следващия бал. — Кик вирна едната си вежда, обърна се и плъзна поглед по Оливия. — А тя коя е? — попита с тон, по-царствен и от този на кралското семейство по време на официалното представяне.
	— Оливия Дрю-Норис. И ми се струва — прошушна заговорнически Вениша, — че може да е една от нас.
	— Превъзходно. — Типично британската думичка прозвуча странно от устата на американката. — До скоро виждане, Оливия. — И се отдалечи с кръшни движения.
	Очите на Вениша проследиха Кик по пътя й из салона. Като че ли всички останали погледи също бяха залепени за нея.
	— Знаеш коя е, нали? — попита многозначително Вениша.
	— Да, разпознах я от вестниците — потвърди Оливия. — Катлийн Кенеди.
	— И некоронована кралица на Сезона, скъпа. Всички залитат по нея.
	— Разбирам защо — въздъхна Оливия, — безумно красива е.
	— И шик отгоре на това. Най-свежото присъствие тук, и ако й станеш симпатична — Вениша стисна ръката й, — ще направи така, че да си изкараш чудно по време на Сезона. Трябва да те запозная с Мам. Така викам на майка ми, между другото, и не искам да те отегчавам с причината, но мисля, че мамчето ще ти допадне. Утре ще идваш ли на танцовата вечер на Тип Чандлър в „Савой“?
	— Да — отвърна Оливия.
	— Поне там се очаква да падне веселба. Ще свирят Джералдо и неповторимият му оркестър. Трябва да си направим среща в такъв случай. — Вениша намигна за поздрав на друго момиче, което й помаха от другия край на залата. — Оставям те, скъпа, трябва да огрея навсякъде. До утре.
	Като се прибра вкъщи същата нощ. Оливия за пръв път изпита приятно вълнение около предстоящия Сезон.


>>	13

	Елзи се събуди, щастлива да види, че майското слънце струи през тънките памучни пердета на прозореца й. Бяха преживели подла, леденостудена зима, забулена в морски мъгли, които се спускаха над острова и отказваха да се разсеят по цял ден, докато отново не настъпеше тъмна нощ. В последно време Елзи беше потънала в мрачно настроение, тъй като я бяха върнали на работа на долния етаж. В „Уортън Парк“ не се бяха състояли други приеми, следователно нямаше и дами, които да обслужва. Надницата й от 16 лири за работа на „горния етаж“ отново беше спаднала на 1 лира, тоест семейството й се лишаваше от по половин килограм масло на седмица.
	В къщата цареше тишина, тъй като лордът прекарваше по-голяма част от времето си в Лондон по съвещания около войната. Лейди Крофърд пък беше преживяла зимата особено зле, споходена от редица болести, включително тежка инфлуенца, в който период цялото домакинство се бе тревожило за живота й.
	Господарката открай време беше нежно цвете, а когато тя не се чувстваше добре, имението страдаше с нея.
	Елзи скочи от леглото, предизвиквайки с нетактичността си стон на негодувание от страна на по-малката си сестра, с която го споделяше, и дръпна рязко пердетата. Сестра й изпъшка отново, завъртя се под завивките и покри главата си с възглавницата.
	Елзи погледна към слънцето и установи, че навярно е малко след пет, тоест разполагаше с един час преди началото на работния ден. Искаше да извади най-хубавите си дрехи и да ги подготви за по-късно. Днес имаше половин почивен ден и Бил щеше да я води на кино в Кромър следобед. В „Регал“ щяха да прожектират „Сбогом, господин Чипс“ с Робърт Донат, и двамата си бяха уговорили среща за един и половина във вътрешния двор, където Бил щеше да я чака с някаква изненада.
	Елзи се питаше дали пък нямаше да е пръстен. Току-що беше навършила осемнайсет, а Бил вече я ухажваше повече от година. Моментът беше назрял, мислеше си тя.
	Особено при положение че наскоро приятелят й се беше присъединил към Армейския резерв и два пъти седмично ходеше на обучение в Диърхам, където се упражняваше с метли и лопати, вместо с истински оръжия. Ами ако го изпратеха на фронта? Елзи бе загубила двама чичовци по време на битката при Сома и знаеше какво носи войната.
	Ако зависеше от нея, щеше да се омъжи за него час по-скоро; така поне нямаше да спорят, опиташе ли се Бил да направи следващата крачка, докато си разменяха невинни целувки и прегръдки в гората. Елзи не беше от леките момичета и Бил знаеше, че трябва да изчака до първата брачна нощ.
	Вече беше хвърлила око на удобната градинарска къщичка, която Бил щеше да наследи от родителите си до няколко години. Намираше се в задния край на вътрешния двор, имаше си собствена градинка и беше два пъти по-голяма от онази, в която се тъпчеше осемчленното й семейство.
	Знаеше, че майка й с радост щеше да се раздели с нея, стига приносът й за семейния бюджет да не секваше, но пък Бил припечелваше двойно, а и беше слабост на лейди Крофърд, понеже умееше да отглежда любимите й цветя.
	Винаги когато посещаваше парниците и Бил й покажеше някой нов, успешно отраснал вид, господарката пъхваше по шилинг — два в ръката му. Шилингите се трупаха с годините и Елзи не се съмняваше, че Бил е скътал цяло състояние под дъските на пода в стаята си. Настъпеше ли моментът, със сигурност можеше да й подсигури истинска венчавка в обредния дом на селото. Държеше да спретнат сватба, каквато цялата прислуга щеше да запомни.
	Опомняйки се, че пилее ценно време в блянове, Елзи отвори скрина и подреди шапката, полата и блузата си на стола. Полата беше ушила собственоръчно от тъмносинята покривка, която госпожа Комб, икономката, беше изхвърлила на боклука. Беше по модерна къса кройка — едва достигаше коленете й, полепваше плътно по ханша й и падаше на дипли около бедрата й. Много се гордееше с творението си и се надяваше с негова помощ да подтикне Бил към „правилното“ решение.
	Засега намъкна униформата си, взе стълбите на бегом и поздрави майка си, която бъркаше овесена каша на кухненската печка.
	— Ще хапнеш ли? — попита я майка й.
	Елзи разклати глава.
	— Ще се върна по обяд и да не забравиш, че съм заета до края на деня. — Елзи побърза да отвори вратата, преди да е успяла майка й да я помоли за помощ с дребосъците, или да я накара да свърши нещо, както така и така щеше да ходи в Кромър. — Доскоро, мамо — помаха й бодро и затвори вратата след себе си.
	Прекосявайки овощната градина, Елзи надникна към парниците, за да провери дали Бил не е дошъл на работа вече — обичаше да го гледа, когато той не подозираше, че е наоколо. Мярна го през стъклото, наведен над едно от растенията си с безкрайно съсредоточено изражение.
	Не можеше да повярва какъв късмет беше извадила да намери толкова очарователен и интелигентен мъж.
	Семейството й често я обвиняваше, че витае в облаците, но тук случаят не беше такъв. И двамата с Бил бяха млади, здрави и трудолюбиви и нямаше нищо лошо в това да се възползват от всяка възможност, изникнала пред тях.
	Успокояваше я и фактът, че имаха покрив над главите си и доживотна работа в период, когато седмичните кинопрегледи на „Пат Журнал“ показваха толкова гладуващи хора по градските улици. А оженеха ли се и започнеха ли да създават семейство, пак щяха да се радват на сигурност, благодарение на „Уортън Парк“.
	Освен това боготвореше господарката си, като всички останали в имението. Елзи съзнаваше колко различна бе лейди Крофърд от другите изтъкнати дами в страната. Тя не ръководеше владението си, внушавайки страх в сърцата на прислугата, както се оплакваха от господарите си някои гостуващи прислужници… не, тя господстваше с милосърдие и добронамереност.
	Рядко се случваше някой от подчинените й да я разочарова или да не покрие очакванията й. Дамата се разпореждаше с тих, приветлив глас и караше всички да се чувстват, сякаш й правеха услуга. А в редките случаи, когато някой не изпълнеше нарежданията й подобаващо, една вдигната вежда или неодобрително присвиване на устните от страна на лейди беше достатъчно да запрати провинилия се в дълбоко няколкодневно униние.
	Лейди Крофърд изпитваше искрена привързаност към прислугата; Елзи си спомняше един случай от детството, когато бе седяла на кухненската маса, мъчейки се да научи азбуката, докато майка й помагаше с приготовленията около ежегодното градинско парти в Уортън. Господарката бе влязла в кухнята, оглеждайки зорко тавите с кифлички и пандишпанени кексчета, а като забеляза Елзи, се отправи към масата й.
	— Казваш се Елзи, _n’est-ce pas_?
	Елзи не разбираше чудноватите думи, които господарката често използваше, но все пак бе кимнала утвърдително.
	— Да, госпожо.
	— С какво се занимаваш? — беше попитала лейди Крофърд, свеждайки поглед към нескопосано изписаните думи в тетрадката на Елзи.
	— Преписвам думички, госпожо, от ей тая книга, но някои от тях не ги разбирам — беше си признала Елзи.
	— А… родният ни английски език! Толкова е оплетен. Нека погледна… — И дамата беше седнала до Елзи, отделяйки двайсет минути от времето си, за да й помогне.
	Сред прислугата се носеше мълва, че господарката искала да си роди още деца, но не й било писано. След раждането на Хари получила усложнения, които не й позволили да забременее отново. Елзи знаеше, че тя самата би умряла от ужас, ако двамата с Бил не можеха да си отгледат цял рояк здрави дечица. Все пак многолюдното семейство беше смисълът на живота, нали така?
	„Уортън Парк“ се издигаше право пред нея и безчетните му прозорци блещукаха на сутрешното слънце. Елзи обичаше голямата къща: осланяше се на масивното й туловище и чувството за сигурност, която излъчваха здравите й стени.
	Каквито и промени да настъпеха в живота й, Елзи знаеше, че имението стоеше тук от близо три века и почти със сигурност щеше да оцелее още толкова. Заобиколи от едната страна на „Уортън Парк“ и като стигна пред входа за прислугата, събу ботушите си и нахлузи къщните чехли, преди да влезе в кухнята.
	— Веднъж и ти да подраниш, госпожичке — коментира госпожа Комб от масата, където изучаваше списъци с менюта. — Чайникът завря: седни да изпиеш чаша чай и беж в трапезарията да излъскаш сребърните прибори. Господарката иска да говори с теб в десет. Вероятно за голямата танцова забава, която ще организират идния месец за госпожица Пинелъпи, племенницата на лейди Крофърд.
	— Танцова забава? — развълнува се Елзи. — Нищо такова не бях чула.
	— И от къде на къде, госпожичке?! — тросна се госпожа Комб. — Или господарката трябва да ти иска разрешение, преди да си прави планове?
	Елзи знаеше, че икономката само си търси повод да я клъвне. Трудеше се усърдно и госпожа Комб нямаше за какво да се хване. Отгоре на всичко й беше нещо като роднина — втора братовчедка на майката на Елзи.
	— Голямо събитие ли ще е, госпожо Комб? Колко гости очакваме? — попита нетърпеливо Елзи.
	— Тази година госпожица Пинелъпи е дебютантка и банкетът ще е в нейна чест, така че господарката със сигурност няма да щади средства, понеже си няма дъщеря, която да представи в обществото. По-натам през седмицата ще науча подробностите, ама запомни ми думите, госпожичке, юни ще е много натоварен месец в „Уортън Парк“. Аз поне съм доволна. — Госпожа Комб въздъхна блажено. — Добре ще му се отразят на имението малко развлечения и радост.
	— Тоест и останалите дебютантки ще дойдат от Лондон за банкета? — учуди се Елзи.
	Госпожа Комб кимна.
	— Ще отседнат в няколко имения из нашия край, но и тук ще е достатъчно пренаселено.
	Очите на Елзи светнаха от щастие и тя плесна радостно с ръце.
	— О, госпожо Комб, представете си само! Всичките онези хубавелки накуп в нашата къща! Миналия месец, когато Бил ме води на кино в Кромър, гледах представянето им в двореца по кинопрегледа на „Пате“.
	— Млада госпожичке, недей да се увличаш. Чака те работа, а щом още не си направила чай, явно не ти се пие, така че марш в трапезарията на горния етаж и се захващай със сребърните лъжици. Точно в десет трябва да си в библиотеката и гледай да се приведеш в нормален вид за пред господарката.
	— Да, госпожо Комб — отвърна покорно Елзи.


	В десет часа Елзи застана пред вратата на библиотеката. Почука, а от другата й страна се чу:
	— _Entrez_.
	Тя се подчини.
	— Заповядай, Елзи — посочи Адриана стола срещу себе си, — седни.
	— Е — подхвана лейди Крофърд, когато Елзи прие поканата й, — госпожа Комб твърди, че си родена фризьорка.
	Бузите на Елзи пламнаха.
	— О, не съвсем, мадам. Просто харесвам съвременните прически и обичам да ги пресъздавам.
	— _C’est parfait!_ — плесна доволно с ръце Адриана. — Навярно си чула за танцовата забава, която възнамерявам да организирам за племенницата ми идния месец?
	— Да, мадам — кимна Елзи.
	— Ще ни гостуват много млади дами, момичета от сой, свикнали с лукса в Лондон, където всичко ги чака на прага, включително коафьорите. Някои ще водят собствените си прислужнички, други — не. Имаш ли желание да ни съдействаш с фризьорските си умения за тържествената нощ?
	— О, мадам! — възкликна изумена Елзи. — Както сама казахте, свикнала съм с най-доброто, а аз съм просто аматьорка. Но обещавам да дам всичко от себе си.
	— _Voilà!_ Уредихме въпроса. Ще известя гостите, че сред персонала ни има млада дама, способна да помогне на дебютантките с празничните прически.
	— Разбира се, мадам, благодаря ви. Ще се постарая да не ви разочаровам.
	— Сигурна съм, Елзи — усмихна й се Адриана. После стана бавно и се разходи до прозореца. От устните й се изплъзна дълга въздишка. — Искам банкетът да е незабравим. — Обърна се към Елзи. — Нищо чудно да е последният в имението ни за дълго време напред, ако ни сполети война. — Тя кимна с глава. — Свободна си.
	— Благодаря ви, мадам.
	Адриана я изпрати с поглед, Елзи беше добро момиче, към което изпитваше големи симпатии. Одобряваше връзката й с Бил, сина на градинаря. Но също така им съчувстваше… съмняваше се някой от двама им, така млади и неопитни, да подозира що за буреносни облаци се скупчваха над главите им. Кристофър беше уверен, че бурята ще се разрази съвсем скоро… Мощта и влиянието на Хитлер нарастваха с всеки изминат ден. Беше само въпрос на време, а настъпеше ли моментът…
	Адриана бе загубила брат си в последната Голяма война. За щастие поне съпругът й беше оцелял. А сега стоеше лице в лице с опасността да загуби родния си син. Мисълта я измъчваше неимоверно. От горчив опит знаеше, че старшият ранг и високото обществено положение не значеха нищо на бойното поле и в играта на живот и смърт. И нейният син, и този на градинаря рано или късно щяха да бъдат изпратени на фронта. Тогава само господ щеше да се разпорежда със съдбата им.
	И тя нямаше какво да стори.
	Британската култура налагаше сдържане на емоциите. Адриана беше положила голямо усилие да усъвършенства техниката, но напразно. Все пак французите проповядваха освобождаване на емоциите, вместо задържането им в душата.
	Но във времена като тези май беше по-лесно да се отчуждиш от собствените си чувства. Макар че в момента стремежът да защити сина си надвиваше над това й усещане. Знаеше, че Хари не е роден за войник, а му се налагаше да води живот, неподобаващ на индивидуалността и способностите му. А това можеше да се окаже смъртоносно.
	Адриана се опомни, съзнавайки, че трябва да прокуди сантименталните мисли от главата си, преди да са я погълнали напълно. Хари не биваше да усеща страха й. Трябваше да съсредоточи енергията си в предстоящия банкет и превръщането му в най-бляскавото събитие от тазгодишния Сезон. Реши да се разходи из парка и да посети парниците, където да обсъди с Джак и Бил какви цветя щяха да й бъдат нужни за богатите естествени аранжировки, с които смяташе да украси салона.


>>	14

	В Лондон Оливия прегледа поканата за танцовата забава в чест на Пинелъпи Крофърд с доста по-скромен ентусиазъм, отколкото ако я беше получила преди няколко седмици. В началото Хари Крофърд не бе напускал мислите й, но напоследък, с развихрянето на Сезона, се беше пуснала по вълната на бурния обществен живот, или „цирка“, както съвсем уместно го наричаха Вениша и сподвижничките й.
	Оливия влезе в трапезарията с блуждаещ поглед и поканата за „Уортън Парк“ в ръка. Лейди Веър вече беше закусила и пийваше традиционната чаша кафе с модния си тюрбан на глава и вестник „Телеграф“ в скута си. Старицата посрещна Оливия с укорителен поглед.
	— Оливия, съзнавам, че графикът ти е натоварен, но не е приемливо да закъсняваш за трапезата. Когато аз бях на твое място, не спазех ли уречения час за закуска, оставах гладна до обяд.
	— Извинявай, бабо — каза Оливия, докато прислужницата й сервираше съсухрени яйца с бекон. — Снощи стоях до късно на приема в дома на Хендърсън. После ходихме на вечеря в „Куаглинос“. — Оливия погледна храната пред себе си и й се прищя да не си беше поръчвала последния джин с италиански вермут предишната нощ. Имаше чувството, че малки чукчета забиват пирони в слепоочията й и побърза да извърне поглед от изстиващата по бекона мазнина.
	— Чух те да се прибираш в три часа сутринта — смъмри я строго лейди Веър. — Надявам се, Оливия, че не пренебрегваш съвета, който ти дадох в началото на Сезона, и не допускаш грешката да дружиш с неморални хора.
	— О, разбира се, че не, бабо — излъга Оливия. — Сигурна съм, че би одобрила компанията, с която прекарах вечерта. Джон Кавендиш, маркизът на Хартингтън, беше с нас, заедно с по-младия си брат, Андрю. — Оливия знаеше, че тази информация ще впечатли баба й, тъй като Джон Кавендиш беше наследникът на имението Девъншър, към което се причисляваше и историческата къща Чатсуърт. Не й разказа обаче как бяха вдигали такава врява, че главният келнер ги беше помолил да напуснат заведението… а след това, хихикайки се като тумба палави ученици по улиците, се бяха запътили към следващата забава в нечия къща в Мейфеър.
	— А случайно някой млад кавалер да е проявил по-специален интерес към теб? — запита лейди Веър. В интерес на истината, цяла върволица „достойни ухажори“, както би ги нарекла баба й, се бяха изредили да канят Оливия на танци, вечери и питиета в нощните клубове, към които обикновено всички се стичаха след края на танцовите забави.
	Само че, както баба й сама бе прозряла, нещата се бяха променили. Оливия се движеше в компанията на много млади мъже, които обаче възприемаше като приятели, а не като потенциални съпрузи. Застрашително надвисналата над главите им сянка на войната караше голяма част от тях да проумеят, че настъпеше ли грохотният ден, животът, какъвто го познаваха, щеше да приключи. Затова, преди да отпътуват към почти сигурна смърт, искаха да извлекат възможно най-голямо удоволствие от всеки божи ден.
	Такъв отговор обаче нямаше да устрои баба й.
	— Да, има няколко младежи, които явно проявяват… интерес — каза Оливия, отмествайки недокосната чиния. Прислужничката я вдигна от масата и й донесе чаша крайно необходимо кафе.
	— Мога ли да се поинтересувам кои?
	— О — отвърна небрежно Оливия, — Ангъс Макджордж, доста забавен джентълмен, който притежава половин Шотландия; и Ричард Ингейтстоун, чийто баща е голямо величие във Военноморския флот, и…
	— Хм — прекъсна я лейди Веър, — би било прекрасно да поканиш някой от обожателите си на чай, Оливия, за да се запозная лично с тях.
	— Добра идея, бабо, но в момента положението е доста динамично и всички са ангажирани буквално за седмици напред. — Тя вдигна поканата в ръката си и продължи: — Следващия месец в „Уортън Парк“ има банкет в чест на Пинелъпи Крофърд. Предлагат ми да отседна в имението.
	— Мен самата доста ме отегчаваха провинциалните танцови вечеринки. Сигурна ли си, че има смисъл, скъпа ми, Оливия? Все пак Пинелъпи Крофърд ще използва къщата на чичо си за повода — коментира лейди Веър. — Родителите й са бедни като църковни мишки. Чарлз, баща й, загинал в окопа по време на Голямата война. Едва ли ще има многобройно присъствие.
	Оливия отпи от кафето си.
	— В интерес на истината, бабо, с мама и татко посетихме „Уортън Парк“ малко след Коледа. Мястото ми хареса, така че, ако нямаш нищо против, ще приема поканата.
	— Стига да не се бърка в плановете ти за лондонските приеми и да ми подсигуриш списъка с гости, нямам нищо против. — Лейди Веър стана от масата, откачи бастуна си от ръба й и попита: — Да те очакваме ли за обяд?
	— Не, имам среща на площад Бъркли, а после трябва да мина през шивашкото ателие, за да взема роклята, която скъсах миналата седмица. Шивачът обеща да е готова до следобеда и ми се иска да облека нея довечера.
	Баба й кимна усмирена.
	— В такъв случай ще се видим утре сутрин на закуска — заяви на излизане от стаята. — В уречения час, ако обичаш.
	— Да, бабо, разбира се — провикна се след нея Оливия. Облекчена, че разговорът им беше свършил, отпусна глава в дланите си и заразтрива слепоочията си с пръсти, мъчейки се да укроти силното главоболие.
	Първоначално си беше въобразявала, че отсъствието на майка й по време на Сезона бе в неин ущърб. Но фактът, че баба й беше твърде стара и твърде уморена да я придружава навсякъде се оказваше същинска благодат. Така имаше свободата да прави каквото си поиска и с когото си поиска. Навярно баба й щеше да определи хората, с които дружеше, като упадъчна компания, но Оливия не се беше забавлявала така през целия си живот.
	Вениша я бе приела под крилото си. Бяха станали близки приятелки и Вениша я беше запознала с по-интригуващите фигури от тазгодишния Сезон. Макар и да им се носеше славата на „леконравни“, момичетата и момчетата от компанията й бяха културни, интелигентни и осведомени по политическите въпроси. Също като нея самата, повечето от тях участваха в Сезона по принуда.
	Но вместо да прекарват официалните обеди и късните вечери в обсъждане на това какъв цвят рокли са избрали за следващата нощ, момичетата често размишляваха върху въпроса какво искат да постигнат в живота си. Което не включваше непременно устремът към скорошен брак и раждане на деца, а по-скоро записване в университет или, в случай че се намесеше войната, дейно участие в нея.
	Любимото място на Оливия в Лондон беше градската къща на Вениша на площад „Честър“. Там винаги гъмжеше от нестандартни хора, подбрани от бохемската интелигенция, към който кръг принадлежаха и родителите на Вениша.
	Фердинанд Бъроуз, баща й, беше именит авангарден художник, в когото майка й, Кристина, „дама“ по рождение и представителка на едно от най-високопоставените семейства в страната, се беше влюбила и омъжвайки се за него, беше изпаднала в немилост. Кристина Бъроуз беше моделът на Оливия за идеалната майка: имаше смолисточерна коса до кръста — макар че според Оливия я боядисваше, — носеше драматичен грим за очи и пушеше цигари с нефритено цигаре.
	Вениша беше разказала на Оливия как, когато майка й обявила на семейството си, че ще се омъжи за бедния млад художник, те отказали дори да я изслушат. Затова Кристина избягала от Лондон и заживяла с Фердинанд без пукната пара, докато картините му не започнали да се продават след няколко години.
	Голямата къща на площад „Честър“ била завещана на Кристина от пралеля й, единствения член на семейството, проявил състрадание относно окаяното й положение. И така младите влюбени поне се сдобили с покрив над главите си.
	Не разполагали с никакви пари за обновяване на интериора, затова по прозорците висели вехтите гниещи пердета, с мебели се сдобили от магазини за стоки втора ръка, а понеже нямали прислуга, цялата къща тънела в мръсотия и плачела за цял казан почистващ препарат.
	— Сега тате е въшлив от пари. Картините му се продават за стотици лири и вече могат да си позволят какво ли не — беше й споделила Вениша. — Но къщата им харесва такава, каквато е. На мен също — беше добавила с отбранителен тон.
	Вениша участваше в Сезона само и само да подразни семейството на майка й, чиито членове бяха потресени от факта, че дъщерята на някакъв си рисувач можеше да бъде представена в кралския двор.
	— И понеже аз самата някога дебютирах във висшето общество, с нищо не могат да ме спрат, скъпи мои — изкискала се беше един ден Кристина, майка й, пийвайки мартини с момичетата, преди да ги изпрати на поредния бал. — Лети, сестра ми, е потресена; естествено и нейната дъщеря, непоносимата Дебора, също дебютира този Сезон. Никога няма да забравя погледа на Лети, когато ме засече на бала на кралица Шарлот. Очаквах всеки момент да припадне от ужас — изхихикала се беше Кристина, разрошвайки любвеобилно косата на Вениша. — А за капак на всичко моята дъщеря е абсолютна красавица, докато нейната е пъпчива, с наднормено тегло и без капка мозък.
	Оливия често се уверяваше, че по-скоро Вениша е майка на Кристина, отколкото обратно. Навярно ексцентричната среда, в която беше израснала, бе принудила Вениша да развие благоразумие и далновидност, нетипични за годините й. В личността й се съчетаваха бохемски дух и здрав разум, и Оливия я боготвореше.
	Вениша често споменаваше с небрежен маниер имената на културни светила като Вирджиния Улф и любовницата й Вита Саквил — Уест, които редовно гостували в къщата за чай в детството й. Връзката на семейство Бъроуз с обаятелните членове на кръга Блумсбъри* удивяваше Оливия. Макар и прочутата общност да се беше разпаднала, в дома им продължаваха да битуват радикални възгледи и самата Вениша подкрепяше пламенно Движението за права на жените и битката им за еманципация. Вече беше взела твърдо решение да не приема фамилията на съпруга си, когато и ако се омъжеше.
	[* Общност на британски интелектуалци и литератори, активна от 1905 г. до началото на Втората световна война. — Б.пр.]
	До момента в очите на Оливия Сезонът обединяваше най-доброто от два свята: огромно развлечение в компанията на нови приятели — съмишленици. Контактите с тях стимулираха и отваряха любознателния й ум, и, по ирония на съдбата, вече се ужасяваше при мисълта, че краят на Сезона наближаваше, тъй като тогава щеше да й се наложи да вземе някои важни решения за бъдещето си.
	Нямаше никакво намерение да се завръща в дома на родителите си в Съри и да чака някой образцов жених да я вземе под опеката си. В същото време малката месечна издръжка й се полагаше чак след двайсет и първия й рожден ден, тоест през идните две години и половина беше финансово зависима от родителите си.
	Освен ако не си намереше работа…
	Оливия стана от масата в трапезарията и се запъти към стаята си на горния етаж. Трябваше да се преоблече, защото я чакаха за обяд в дома на Вениша.


	Фердинанд Бъроуз, бащата на Вениша, се беше върнал предишния ден от Германия, където бе отишъл да скицира сцени от възходящата мощ на Третия райх, за да ги превърне впоследствие в поредица картини. Тъй като познаваше Фердинанд само от думите на любящата му дъщеря, Оливия нямаше търпение да се запознае лично с него. И може би да чуе с ушите си разказа му за заплахата, която представляваше нацистката партия. След като си сложи шапката и ръкавиците, Оливия взе дамската си чанта и потегли към площад „Честър“.
	Вениша я посрещна с бледо лице и сбърчено от тревога чело.
	— Какво има? — попита Оливия, следвайки Вениша през антрето към кухнята, където семейството й обикновено приемаше гости през лятото, тъй като оттам се разкриваше прекрасна гледка към вътрешната градина в задния двор на къщата.
	— Джин? — предложи Вениша.
	Оливия погледна часовника си; беше едва единайсет и половина сутринта. Затова поклати глава.
	— Не, благодаря, скъпа, не и след снощните изживявания.
	— И аз не бих посегнала толкова рано, но снощи татко се прибра изключително покрусен. — Вениша си наля пълна чаша джин и отпи щедра глътка. — Разказа повечето на Мам, но доколкото чух, тукашните вестници далеч не отразяват коректно всички потресаващи неща, случващи се в Германия. Чудовищно е, просто чудовищно! — Очите на Вениша плувнаха в сълзи. — Тате видял с очите си как група млади нацисти подпалват синагога в предградията на Мюнхен. О, Оливия, струва ми се, че хер Хитлер си е наумил да заличи евреите от лицето на земята!
	— Но това е невъзможно! — Оливия прекоси кухнята да прегърне Вениша.
	— Възможно е, възможно е! — зарида в рамото й Вениша. — Мам е с него в момента. Изглежда… съкрушен. А и е бил изложен на толкова голяма опасност. Без дори да подозираме!
	— О, скъпа, поне се е прибрал вкъщи невредим.
	— Слага богу — съгласи се Вениша, бършейки очите си. — Станал е свидетел на такива зверства… казва, че никога не би намерил сили да ги нарисува. Видял е такава жестокост, такава омраза. Знаеше ли, че на хора от арийски и еврейски произход е забранено да правят любов, камо ли да се женят?! И че двайсет и седем хиляди синагоги са били опожарени до пепелище през последните осемнайсет месеца? На евреите не им е позволено да притежават радио, а децата им нямат право да посещават училища, където учат арийци.
	Оливия слушаше в същински потрес. Като си възвърна гласа, пророни:
	— Но защо светът е в неведение?
	Вениша поклати горчиво глава.
	— Нямам представа; и тате не знае. Каза, че ще направи всичко възможно да разпространи информацията сред приятелите си с политическо влияние.


>>	15

	Хари Крофърд се събуди безкрайно благодарен, че е в собственото си легло. За разлика от много от колегите му офицери, които нямаха представа какво ги очаква през следващите няколко месеца, неговата съдба беше ясна. Предстоеше му да оглави обучението на група местни новобранци, току-що постъпили в Пети кралски норфъкски полк. От това следваше, че поне в идните няколко седмици ще може да се наслади на лятото в родния си дом.
	Смятаната за привлекателна позиция му бе донесла известна доза подмятания от страна на колегите му офицери, някои от които бяха назначени на доста по-неприветливи постове — често го разпитваха дали баща му не беше подшушнал в нечие ухо, но Хари се съмняваше. Все пак германската армия всеки момент щеше да нахлуе в Чехословакия и баща му едва ли имаше време да мисли за удобствата на сина си.
	Хари вдигна прозореца, надвеси се през перваза и вдиша свежия, сладък аромат на жасмина, който майка му бе засадила изобилно по продължение на терасата, любувайки се на покоя, който напоследък все по-рядко го спохождаше. Щеше му се банкетът в чест на братовчедка му Пинелъпи да не се падаше точно в първия му ден у дома — щеше да му се наложи да изпълни дълга си и да кавалерства на цял куп грозновати момичета, — но поне се радваше да види старото имение възвърнато към някогашния му оживен блясък. А и знаеше колко е важно това събитие за майка му.


	Долният етаж беше същински кошер. Семейството му беше извикало допълнителна работна ръка от селото в помощ на приготовленията. Прислугата търчеше с колички през вестибюла, внасяйки допълнителни столове и маси в балната зала, където за вечеря щяха да се стекат сто и петдесет души. След това щяха да ги поканят в гостната или на терасата, ако нощта се окажеше топла, за да може прислугата да изнесе масите и столовете от балната зала, освобождавайки място за оркестъра и танцова площадка.
	Хари си проправи път през хаоса и стигна до балната зала, доволен, че молитвите на майка му се бяха сбъднали и като че ли непредвидимото английско време беше склонило да се задържи приятно за остатъка от деня. Джак и синът му, Бил, се появиха на терасата, бутайки ръчни колички, отрупани с пъстри цветя.
	— Нужна ли ви е помощ, момчета? — поинтересува се Хари.
	— Благодарим, господин Хари, но ще се справим. Знам, че едва вчера сте се прибрал у дома, така че разпуснете малко, сър — каза Джак, сваляйки шапка за поздрав.
	Без да зачете съвета му, Хари се зае да разтоварва саксиите с цветя на терасата.
	— Подочух, че са те взели в Пети кралски норфъкски полк, Бил? — продължи Хари.
	— Така е, сър.
	— Е, в такъв случай май ще се опознаем още по-добре. Повериха ми подготовката ви. Ще се видим в тренировъчната зала в Диърхам в понеделник. Ще се радвам да видя познато лице: тъкмо ще ме запознаеш с останалите момчета.
	Бил му отвърна с широка усмивка.
	— За нас ще е чест да изпълняваме заповедите ви, сър.
	Джак се запъти в обратна посока с ръчната си количка.
	— Бил, иди да кажеш на мадам, че цветята са тук, а аз ще се върна да взема и останалите. Нека реши къде е най-удачно да ги разположи. Знаете колко е взискателна мадам що се отнася до цветята й — смигна Джак на Хари. — Благодарим за помощта господин Хари, пак ще се видим.


	Оливия и Вениша бяха напуснали Лондон в десет часа същата сутрин. Вениша бе взела назаем форда на родителите й, уверявайки Оливия, че е опитна шофьорка. Само че случаят се беше оказал друг и Оливия прекара пет часа в страх за живота си, докато Вениша навлизаше в платното за насрещно движение, изгасваше двигателя и включваше грешната скорост, нееднократно избягвайки на косъм смъртоносен сблъсък.
	Навигаторските умения на Оливия по нищо не бяха превъзхождали шофьорските способности на Вениша. На няколко пъти бяха свърнали в грешна посока, което пък бе довело до още опасни маневри от страна на Вениша, и вместо да стигнат до „Уортън Парк“ за четири часа и половина, както бяха планирали, все още се намираха на цял час път дотам, тоест щяха да изпуснат следобедния чай.
	Поне природата се беше разхубавила, а и Оливия имаше основание да вярва, че се намират на правилния път.
	Убедена ли си, че няма просто да изхвърчим от ръба на острова и да цопнем в Северно море? — усъмни се Вениша. — Не е за вярване колко време ни отне пътуването; направо умирам от глад. Тате открай време разправя, че е алергичен към свежия въздух — продължи Вениша. — Май не е напускал града от деня на раждането ми. Замислям да взема пример от него — добави кисело.
	Оливия вдигна вежди, но се направи на разсеяна. Вениша се цупеше, но нямаше съмнение, че зърнеше ли „Уортън Парк“, щеше да проумее колко си е струвало мъчителното пътуване.
	Час и половина по-късно свърнаха по дългата алея, водеща до имението. Слънцето клонеше към залез, застилайки парка с ефирно сияние.
	Вениша продължаваше да мрънка за празния си стомах, скования си гръб и болката в крака си от непрестанната смяна на предавки. Оливия свали прозореца и вдиша успокоителното ухание на топлата вечер.
	— Ето я къщата — каза, когато масивното здание изникна в полезрението й. — Не е ли прекрасна? — добави замечтано.
	— Дали знаят що е то електрическа крушка? — отвърна свадливо Вениша, загърбила любезностите.
	— Стига с този сарказъм, Вениша, естествено, че знаят! Но все пак е двайсет и първи юни, най-дългият ден в годината. Така че едва ли щеше да ни е нужно осветление, дори да го имаше — отбеляза Оливия. — Както и да е — добави, когато Вениша спря рязко колата пред входа на къщата, — ако си решила да прекараш целия уикенд в цупене, твоя си работа. Аз мисля, че мястото е божествено. И възнамерявам да му се насладя, дори да гледаш накриво през цялото време.
	В същия момент входната врата се отвори и млад мъж, който й се стори смътно познат, хукна надолу по стълбището към тях.
	— Здравейте, госпожице Дрю-Норис — поздрави я младежът, когато Оливия излезе от колата, приглаждайки с длани омачканата си рокля. — Радвам се отново да ви посрещна в „Уортън Парк“.
	Оливия се досети, че пред нея стои Бил, синът на градинаря, с когото си беше разменила няколко думи в парника през януари.
	— Как са цветята? — попита го с усмивка. — Моята плумерия краси прозореца ми в Лондон.
	— Добре са, госпожице Дрю-Норис, благодаря.
	— Нямам търпение да видя градината — въздъхна Оливия. — Хари каза, че била неописуема през лятото.
	— Вярно е и избрахте най-подходящия момент да я посетите; всичко е свежо и току-що напъпило. До средата на юли растенията се уморяват и повяхват. Госпожице Дрю-Норис, мога ли да ви помогна с багажа от колата? Ще го внеса в къщата, а после, ако ми даде ключовете от колата си, ще я паркирам.
	— Всъщност колата е моя — заобиколи я Вениша и разлюля ключовете пред Бил със съблазнителна усмивчица. — Нали ще внимаваш?
	— Разбира се, госпожице — каза Бил, отвори багажника и извади двата малки куфара.
	Като тръгна с тях по стълбището, Вениша каза:
	— На това му викам аз хубав пейзаж. Кой е пленителният господин?
	— Дръж се прилично, ако обичаш — смъмри я Оливия, макар че и тя самата се подсмихваше. — Това е синът на градинаря. Прекалено си се вживяла в „Любовника на лейди Чатърли“. Хайде, умирам за чаша чай.
	В седем часа Адриана стоеше на терасата с чаша шампанско в ръка. За по-съвършена нощ не можеше и да се надява. Именно в такива нощи „Уортън Парк“ можеше да си съперничи с красотата на дома в Прованс, където бе отраснала. Имаше нещо логично в копринената вечер сред английската провинция, когато границата между земя и небе сякаш се размиваше, а въздухът бе пропит с аромата на прясно окосена трева, примесен с благоуханието на градинските рози.
	Вътре всичко беше готово. Балната зала зад гърба й изглеждаше зашеметяващо: петнайсетте дълги маси бяха застлани със снежнобели покривки, върху които блещукаха изящни кристални чаши, а в средата на всяка от масите стоеше ваза със свежи цветя от парника.
	Адриана обичаше тези моменти. Приготовленията бяха приключили, а още нищо не беше започнало и човек се изпълваше с оптимизма, че предстоящото изживяване щеше да надхвърли очакванията му.
	— Мамо, изглеждаш ослепително. — Хари стоеше зад нея, безнадеждно чаровен в официалния си костюм.
	— _Merci, mon chéri._ Исках да се полюбувам на разкошната вечер за няколко секунди.
	Хари запали цигара и отправи поглед към приказната градина.
	— Всичко е толкова мирно, спокойно… затишие пред буря, предполагам — усмихна се той.
	Адриана се обърна към него, докосвайки с ръка рамото му.
	— Почти не сме говорили, откакто се прибра. Как се чувстваш, скъпи? — загрижи се тя.
	— Добре, мамо — кимна Хари.
	— Щастлив ли си? — беше следващият й въпрос, макар че знаеше отговора му.
	— Да… опитвам да се примиря с факта, че съм просто една брънка във веригата и нямам контрол над вселената. Каквото е писано, ще стане — въздъхна той, — и човек трябва да приеме жребия си.
	— Миличкият ми Хари — пророни любвеобилно Адриана, — да можеше само да се промени светът, но уви. _Mon dieu!_ — Залепи длан на устата си Адриана. — Започвам да сантименталнича и трябва моментално да спра. Толкова се радвам, че си при мен и съм сигурна, че ще си прекараме чудесно.
	— Спор няма! — Той й се усмихна, изпълнен с любов.
	— Така, братовчед ти Хюго няма да успее да дойде. И той подготвя батальона си в Уелс. И вместо баща ти да извежда клетичката Пинелъпи на първия й танц, по-добре ти да го направиш, Хари. Преди няколко минути се качих да я видя пременена — сви елегантно рамене Адриана. — Аз избрах роклята й, а Елзи се погрижи за прическата й, и макар от всяко дърво свирка да не става, все пак успяхме да я приведем в сносен вид.
	— В такъв случай сте същински чудотворки, мамо — пошегува се той, сещайки се за неугледната си, тантуреста братовчедка.
	— Може пък да разцъфне в красива девойка с възрастта. — Тя хвана ръката му и я стисна нежно. — А сега трябва да издиря баща ти, _chéri_. Последно го видях да умува коя риза да облече. Още не може да повярва, че има късмета млади дебютантки да се стекат в къщата му. Много се вълнува. — Адриана вирна едната си вежда. — Ще го оставим да си поиграе, _n’est-ce pas_?
	Хари я погледа как прекосява терасата. Тази вечер направо сияеше в минзухареножълтата си копринена рокля, подчертаваща идеалното, фино телосложение. Тъмната й коса беше вдигната в шиньон, а големите диамантени обици привличаха вниманието към лебедовата й шия. Хари се замисли дали не му вредеше да има толкова прелестна майка. Не можеше да си представи, че някое момиче би надминало красотата й. Понякога се чудеше дали именно това не беше причината за липсата му на интерес към жените. Вълшебното чувство, което едни мъже описваха като „любов“, а други, като някои от колегите му офицери например, възприемаха на едно по-примитивно, физическо ниво, до каквото той самият още не се беше докосвал.
	Оливия Дрю-Норис, момичето от Индия, с което се беше запознал преди няколко месеца, се доближаваше най-много до представата му за привлекателна жена. Знаеше, че е в дома им тази вечер и може би дори щеше да я покани на танц.
	Дочу далечния звук от пращене на чакъл под автомобилни гуми по входната алея: първите гости пристигаха. Времето за размишления беше изтекло и Хари се отправи към залата, за да изпълни дълга си.


>>	16

	— Мили боже, Оливия! Изглеждаш удивително тази вечер! — възкликна Вениша, влизайки в стаята на Оливия, за да провери дали е готова да слязат на долния етаж. — Та ти направо сияеш! Нова ли е роклята? Розовото много отива на кожата ти. А розовите пъпки в косата ти са чудесна идея — добави Вениша. — Кой ти направи прическата?
	— Елзи, прислужничката. Истинско съкровище е. И изключително надарена отгоре на това. Искаш ли да пипне и твоята коса?
	Вениша отметна гъстата си черна грива през рамо и поклати глава.
	— Не ме мисли, скъпа, видът ала „сладка принцеска“ не е в стила ми. Какво ще кажеш за _моята_ рокля? — попита тя.
	Решена да се надсмее над традицията за пореден път, Вениша бе подбрала прилепнала по тялото права рокля от златист плат, подчертаваща пищния й бюст. Безспорно хващаше окото, но някак не се връзваше с атмосферата на старо имение в провинциална Англия.
	— Пленителна е — каза Оливия. — Типично в твой стил.
	— Намерих я в гардероба на Мам. И възнамерявам да не я свалям до края на Сезона — изкиска се Вениша. — Знаеш ме каква съм, миличка, вечно се препъвам в купищата тюл, докато тъпча по краката на танцовите си партньори. — Тя кимна към вратата. — Тръгваме ли?
	— И още как! — усмихна се Оливия.
	Двете момичета се хванаха под ръка и тръгнаха с бодра крачка по широката стълбищна площадка и надолу по внушителното централно стълбище, водещо директно към вестибюла, където в момента жужеха безброй гласове.
	Вениша плъзна поглед из тълпата под себе си.
	— Божичко! Явно се е очертала безумно скучна нощ в Лондон. Всички са тук.
	Адриана ги забеляза и се спусна грациозно към тях.
	— Оливия, _ma chérie_, колко си красива само! Несъмнено си _la belle la soirée_!
	— Благодаря ти, Адриана — изчерви се свенливо Оливия. Вениша стоеше до нея, затова побърза да я представи. — Това е приятелката ми, Вениша Бъроуз.
	Адриана обходи с поглед златната й рокля и нефризирана коса.
	По лицето й плъзна широка усмивка.
	— А ти… и ти си голяма красавица. Възхищавам се на хора, които имат смелостта да шокират обществото, а ти точно това целиш, _n’est-ce pas_? — Тя целуна Вениша по двете бузи. — _Bienvenu, chérie_, и приятна вечер.
	— Леле! — изшушука Вениша, докато се отправяха към терасата, където всички гости се любуваха на топлия вечерен въздух. — Май ме разтълкува от пръв поглед, а?! Както тя самата би казала: „Elle est formidable!“.
	— Умее безпогрешно да преценява хората — потвърди Оливия, взимайки две чаши шампанско от подноса на близкия келнер. — Аз лично я смятам за безкрайно сърдечна и красива жена.
	— И с право — съгласи се Вениша, а в следващия момент млад мъж с официален червен елек прокрадна ръце около талията й.
	— Теди, изпълзял си от бара в „Риц“, за да дойдеш тук? Нямам думи!
	— Скъпа ми, Вениша — отвърна мъжът, докато ръцете му шареха на воля по тялото й, — позволи ми да кажа, че изглеждаш абсолютно зашеметяващо в тази рокля. Привет, Оливия — поздрави я той, — и ти си превъзходна.
	— Благодаря — кимна Оливия, а Теди отново заприказва Вениша, хвърляйки тайни погледи към деколтето й.
	Оливия прекоси терасата и застана до балюстрадата с изглед към парка. Хари беше прав: градината изглеждаше чудно красива през лятото.
	— Госпожице Дрю-Норис! Оливия. Нали не ме лъжат очите? — обади се познат глас иззад гърба й и тя се обърна към него. — Изглеждаш като същинско съновидение.
	— Здравей, Хари — пророни Оливия, усещайки как бузите й пламват. Ако тя самата беше разцъфнала в истинска жена, както я бе уверила Адриана, то Хари бе видимо възмъжал. И макар да беше вярвала, че образът, който носеше в паметта си през последните няколко месеца, беше автентичен, не можеше да се сравнява с красотата му на живо.
	— Е, как върви Сезонът?
	— Всъщност се оказа доста по-забавен, отколкото очаквах. Освен това се сприятелих с доста интересни хора.
	— Прекрасно. Вече установи ли се в Англия? — поинтересува се той. — Определено изглеждаш по-щастлива, отколкото при последната ни среща.
	— Да — отвърна тя, — бих казала, че съм се установила. А в нощи като тази — тя махна с ръка към ширналата се пред очите им градина — би ми било трудно да отрека, че и Англия си има своето очарование.
	— Безспорно — кимна Хари. — А какво те очаква след края на Сезона? Имаш ли вече планове за бъдещето?
	— Все още не. Но нека не мислим за това сега. Искам да се насладя на завръщането си в „Уортън Парк“ и тази неземно красива вечер. Ти как си, Хари?
	— Мога да се похваля, че ме очаква цяло лято вкъщи и възнамерявам да му се порадвам — усмихна й се той. — Много се радвам да те видя, Оливия, наистина.
	— Оливия, скъпа, как си?
	Мъж, когото Хари не познаваше, изникна до тях. Той усети, че е редно да се оттегли.
	— Би ли ме извинила, Оливия, имам моралното задължение да обиколя всички присъстващи. Прави ми впечатление, че някои млади дами, включително братовчедка ми, се оглеждат за кавалер.
	Хари кимна с глава към пухкавото момиче, което стоеше само в другия край на терасата. — Несъмнено ще се срещнем по-късно.
	Закрачи към Пинелъпи, за да я измъкне от неловкото положение, но преди да я е стигнал, нечия ръка го хвана за рамото.
	— Хари! Скъпи ми приятелю!! Как я караш?!
	— Себастиан! — Хари стисна сърдечно ръката на стария си приятел. — Доста време не сме се виждали. От четвърти юни в Итън преди няколко години, ако не ме лъже паметта.
	— Като че ли си прав! — Себастиан свали дебелите си, кръгли очила и ги забърса. — Досетих се, че ще те срещна тук тази вечер. Как вървят работите? „Сендхърст“ покри ли ужасяващите ти очаквания?
	— Надхвърли ги дори! — пошегува се Хари, възползвайки се от факта, че Себастиан беше единственият човек, пред когото можеше да се изкаже така. Бяха се запознали в Итън и ученолюбивият, астматичен, хронично късоглед Себастиан се беше лепнат за болезнено срамежливия младеж с музикални заложби, какъвто беше Хари по онова време. Бяха понесли заедно неминуемия колежански тормоз от страна на по-нахаканите момчета и макар почти нищо друго да не ги свързваше, позицията им на аутсайдери ги беше обединила. — Поне приключи, слава на небесата. Сега вече очаквам с нетърпение войната и раздялата с поне един от крайниците ми — отвърна с черен хумор Хари.
	— Е, на мен поне това ми е спестено — отбеляза Себастиан, връщайки очилата на носа си. — Кой нормален човек би ми поверил пушка?! Та аз няма да знам дори накъде съм насочил проклетията!
	— Не бих те взел в моя батальон, приятелче, не че и аз самият съм особено щастлив, че съм част от него, да ти кажа откровено — усмихна се Хари, взе две чаши шампанско от подноса на келнера и подаде едната на Себастиан. — Какво ново покрай теб иначе?
	— Работя в търговската компания на старши. Досега се запознавах с бизнеса в лондонския офис, но ми предстои да поема ръководството върху главния офис в Банкок. Татко няма търпение да се завърне у дома след двайсет години на изгнание, независимо от това, че напрежението по онези брегове нараства с всеки изминал ден.
	— Така си е — потвърди мрачно Хари.
	Най-големият досег, който се очаква да имам с войната, ако изобщо се разсее до онези ширини, ще е мобилизирането на част от корабите ни за превоз на войски и запаси към Далечния изток. Да си призная, ще замина с голямо желание; разправят, че сиамките били неповторими!
	— Май заминаваш в най-подходящия момент — коментира с благородна завист Хари, — ще се измъкнеш от цялата тая кал, в която затъва Европа. Не ми се вярва да се разпростре чак до онези далечни земи.
	— И на мен, но знае ли човек? — отвърна Себастиан. — Малко ми е гузно, задето няма да успея да дам своя принос за страната ни, но вероятно мога да го възприема като един вид обезщетение за дефектните ми очи и недъгави дробове — усмихна се той.
	Забелязвайки, че Пинелъпи продължава да си стои самичка, Хари докосна рамото му и каза:
	— Налага се да те оставя, приятелю, пиши ми някой ред от новия си адрес.
	— Обезателно. Безкрайно се радвам, че те видях, Хари — каза искрено Себастиан. — Постарай се да отървеш кожата, ако ни сполети най-лошото. Ще ти заделя няколко сиамки за възнаграждение!


	Оливия вечеря в оживената компания на хора, повечето от които познаваше от Лондон. От лявата й страна седеше Ангъс, шотландски земевладелец и неин обожател, а от дясната — Арчи, виконт Менърс. Сред приятелския й кръг в Лондон се носеха слухове, че Арчи бил „с лява резба“. Оливия обаче нямаше достатъчно опит по тези въпроси, за да прецени дали е така.
	След вечеря ги поканиха на терасата, докато прислугата изнасяше масите и столовете от залата. Оливия запали луксозна цигара „Абдула“, водейки приятелски разговор с Арчи.
	Събеседникът й отправи поглед към парка, който се къпеше в смътна нощна светлина, и въздъхна.
	— Трудно ми е да понеса всичката тази прелест. Както пише великият Блейк, още с пристигането й, човек знае, че го напуска.
	Оркестърът засвири и гостите се отправиха към салона.
	— Дано не възразиш, ако не те поканя на танц. Снабден съм с два леви крака и се боя, че може да те осакатя, Оливия — призна си Арчи. — Няма да ти се разсърдя, ако си намериш друг кавалер.
	— Тук ми е добре, благодаря.
	— Е, няма да се задържиш дълго. Вече се задава един кандидат.
	И наистина. Хари прекосяваше терасата към тях. Малко преди да ги стигне, спря на място, внезапно изпитал неудобство.
	— Не ви безпокоя, надявам се?
	— Никак даже — увери го Оливия, малко по-енергично от нужното, — ела да те запозная с Арчи. Арчи, това е Хари Крофърд, синът на домакините.
	Двамата мъже се вторачиха един в друг, докато Хари не протегна ръка към приятеля й.
	— Арчи, приятно ми е да се запознаем.
	— И на мен, Хари — усмихна се Арчи за пръв път от началото на банкета.
	Най-накрая Оливия наруши спусналото се мълчание.
	— Двамата с Арчи прекарахме вечерята във вдъхновяваща дискусия около великите поети на романтизма. Както се досещаш, Арчи също е поет.
	— Твориш поезия? — попита Хари.
	— Да. За лично ползване, разбира се. Не бих подложил друг човек на лириката си. Боя се, че е доста мрачна.
	— Точно по мой вкус — усмихна се широко Хари. — Голям почитател съм на творчеството на Рупърт Брук.
	Лицето на Арчи се озари.
	— Какво съвпадение само! Аз също. Цяла вечер отегчавам клетичката Оливия с негови творби. — Арчи затвори очи и зарецитира:
P>
	С нежност, ден мои свиден, затварям твоите очи
	и заглаждам сбърченото ти чело, и ръцете ти мъртвешки, скръствам.
	Сивите воали на сумрака почерняват; цветни са твоите очи.
	… Нося те, товар тъй лек, към пясъци — разстлана плащаница…
P$
	Хари продължи думите му:
P>
	Където корабът ти чака кротко, с венци обкичен от морето
	сътворени, с водорасли сиви — траурни одежди предрешен
P$


	Двамата си размениха усмивки, доволни да открият съмишленик.
	— Мечтая някой ден да посетя гроба му на остров Скирос — сподели Арчи.
	— Имах щастието да видя с очите си Олд Викъридж в Гранчестър. Уникално изживяване е да посетиш къщата, в която Брук е прекарал детството си — каза Хари.
	Оливия слушаше въодушевения им диалог, чувствайки се излишна. За късмет Вениша изникна отнякъде. Оливия забеляза, че не е в особено цветущо състояние.
	— Здравей, скъпа — каза тя, оглеждайки Хари от глава до пети с игриво пламъче в очите. — Кой е това?
	Хари все още беше погълнат в разговора си с Арчи, затова Оливия й прошепна на ухо:
	— Хари, господинът, за когото ти разправях.
	Вениша кимна одобрително.
	— Направо е… приказен! Ако ти не го искаш — изкиска се тя, — аз ще го взема. — После се намеси в разговора на мъжете. — Аз съм Вениша Бъроуз, най-близката дружка на Оливия, и съм слушала много за теб. — Приближи го и целуна двете му бузи. — Имам чувството, че вече те познавам.
	Оливия едва не умря от срам.
	Хари изглеждаше леко смутен от необуздания поздрав, но си припомни обноските, колкото да отвърне:
	— Вениша, за мен е удоволствие да се запознаем.
	— И за мен, Хари. Да ми запазиш един танц за по-късно. А като стана дума за танци, предлагам да нахлуваме в салона. Тук като че ли застудя.
	— Добра идея. — Хари сведе поглед към Оливия и й се усмихна ласкаво. — Дойдох да те поканя на танц. Ще ми направиш ли това удоволствие? — Той протегна ръка към Оливия, а тя я пое с изчервени от доволство бузи.
	Хари обърна поглед към Арчи.
	— Надявам се да довършим разговора си.
	— Може, дано се намерим, преди да тръгна.
	— Аз също — отвърна Хари.
	После се обърна и двамата с Оливия влязоха в балната зала.
	Докато партнираше на Хари танц подир танц, Оливия се замисли за престоя си в Лондон и всички пъти, в които си бе мечтала да попадне в обятията му. А сега танцуваше с него в „Уортън Парк“, любимото й място от цяла Англия, и то в такава омайна лятна нощ.
	След известно време Хари я изведе навън да подишат малко свеж въздух.
	— Е — подхвана той, палейки цигара, — бих се осмелил да заявя, че вечерта се оказа недостижимо успешна, съгласна ли си?
	Оливия се взираше в звездите из ясното нощно небе.
	— Съвършена — пророни доволно.
	— Не съм виждал майка ми по-щастлива от доста време — добави Хари. — Чуй, оркестърът свири любимата ми песен на Коул Портър. „Нека бегийнът* започне“ — каза Хари и си затананика. — Един последен танц, госпожице Дрю-Норис? — покани я той, обвивайки с ръка кръста й.
	[* Танц, подобен на бавна румба, станал популярен през трийсетте години на миналия век. — Б.пр.]
	— Не бих ви отказала, капитан Крофърд.
	Понесоха се по ритъма на музиката и Оливия отпусна глава върху гърдите на Хари, отдавайки се на незабравимия момент.
	— Оливия, благодаря ти, че ми партнира в танците тази нощ. Беше ми изключително приятно.
	После сведе глава и я целуна по устните.


	Адриана, която също беше излязла на терасата и стоеше в далечния й край, любувайки се на звездното небе, ги видя и си позволи тайничка усмивка на искрено доволство.


>>	17

	Оливия се отправи към Лондон на следващия ден, обгърната в ефирна пелерина от щастие. Най-сетне разбираше какво представлява онази прословута „магия“. На път към Лондон беше споделила с Вениша, която бе изсумтяла насмешливо, чувайки я да нарича Хари свой „избраник“.
	— Скъпа, моля те! Как може да си толкова сигурна? Та той е първото момче, което някога си целувала. Напълно ли се побърка?
	Оливия поклати упорито глава.
	— Не. Не съм. Знам какво изпитвам, а и понякога се случват такива неща. Вземи майка ти и баща ти например; били са на осемнайсет и деветнайсет, когато се влюбили от пръв поглед.
	— Туш, но това е било някога; сега е различно. Пък и, скъпа ми Оливия, нали уж се кълнеше, че няма да се омъжиш толкова млада. Още дори не си правила „онова нещо“ — добави Вениша. — Как може да си наясно с чувствата си, без да си го направила?
	Оливия знаеше, че Вениша, за разлика от нея, беше правила „онова нещо“. И то не само с един младеж. А този факт дори не я притесняваше. Именно в това отношение възгледите им неизменно се разминаваха. Твърдението на Вениша, че тялото си беше „нейно“ и можеше да прави с него каквото си пожелае, без да я мъчи гузна съвест, не беше съвместимо с възприятията на Оливия. Дали от възпитанието си или просто по природа, живееше с неотклонната вяра, че девствеността й трябва да си остане непокътната до момента, в който се омъжи за възлюбения си.
	— Това не ме касае — отвърна вяло Оливия. — Подобни неща са второстепенни.
	— Божичко, Оливия! Мислех си, че през последните няколко месеца съм успяла да ти втълпя поне зрънце феминизъм. А какво излиза? Вече си правиш планове за сватбата. И недей да отричаш — размаха пръст насреща й Вениша, опасно криввайки волана към средата на пътя, — защото много добре знам, че е така.


	След две седмици, прекарани с глава в облаците и в пълна неангажираност с последния кръг партита и събития, закриващи Лондонския сезон, преди всички да напуснат столицата и като рояк мухи да се отправят към по-приветливия климат на Ривиерата, Оливия не беше получила ни вест, ни кост от Хари.
	Еуфорията бе последвана от несигурност и душевна болка. В обзелото я мрачно настроение Оливия започваше да се уверява в думите на Вениша и в това, че за Хари целувката не бе представлявала нищо повече от един хубав финал на вечерта.
	С Вениша ги поканиха да прекарат цял месец във вила в градчето Сан Рафаел, притежание на родителите на Ангъс, шотландския земевладелец. Оливия съзнаваше, че Ангъс е изключително привързан към нея, а и той самият й беше признал за увлечението си. Приемеше ли поканата да посети семейния му дом, то до известна степен откликваше на чувствата му.
	— Е, аз възнамерявам да отида, независимо от това дали и ти ще дойдеш — беше заявила Вениша. — Тукашната атмосфера ме потиска. Тате се е заключил в кабинета си, а Мам се цупи, задето тате отказва да приема гости у дома. А за капак на всичко, излиза през задната врата, има опасност да се препъна в гнусното бомбоубежище, загрозяващо красивата ни градина.
	Двете вървяха към „Риц“, току-що напуснали имението Дъдли на Парк Лейн след танцовата вечеринка на Кик Кенеди.
	— Да, но не ти ли се струва несправедливо, Вениша? — настоя Оливия. — Ангъс е прекрасен човек, но не искам да си помисли, че го харесвам по _онзи_ начин.
	— Скъпа, всичко е справедливо в любовта и войната — обърна поглед към нея Вениша, — а точно в момента трябва да сме широко скроени. Пък и всяка красавица оставя по няколко разбити сърца по пътя си. Казват, че вилата на Ангъс била приказна. А и какво ще правиш, ако не дойдеш? — добави тя. — Ще прекараш цялото лято в мъка по любовчийчето, тръпнейки от страх германците, да не би да пуснат някоя бомба? — Свърнаха от главния път и се отправиха към страничния вход на хотела. — За бога, вземи се в ръце и се позабавлявай, докато имаш възможност.
	Вениша тръгна нагоре по стълбите, а Оливия, извръщайки поглед наляво, мярна позната фигура. Мъжът излезе от вратата и закрачи чевръсто надолу по улицата. Тя сграбчи рамото на Вениша с разтуптяно сърце.
	— Мисля, че току-що го видях.
	— Кого си видяла?
	— Хари, кой друг?
	Вениша спря на върха на стълбището и въздъхна тежко.
	— Оливия, скъпа, струва ми се, че обезумяваш. Каква работа има Хари в Лондон?
	— Сигурна съм, че беше той — отвърна решително тя.
	Вениша я стисна за ръката.
	— Очевидно си прекалила с мартинитата в чест на Кик. Хайде, скъпа, стегни се вече. Започваш да ме отегчаваш.


	Още три мъчителни дни по-късно Оливия се събуди от неспокоен сън с ясното съзнание, че Вениша почти със сигурност е била права за Хари. Днес щеше да приеме поканата на Ангъс и да излекува разбитото си сърце във Франция. Поне времето щеше да е топло, имаше нужда да си почине от Лондон, а и тъй като алтернативата беше да се върне в Съри, май само това й оставаше. Щеше да телефонира на Ангъс и да му съобщи, че ще му гостува в Сан Рафаел.
	Тъкмо излизаше на среща с Вениша, за да се уговорят за пътешествието си до Франция, когато телефонът иззвъня.
	— Говорите с оператор. Имате обаждане от „Кромър“ 6521. Да ви свържа ли?
	— Да, благодаря. Ало, Оливия Дрю-Норис на телефона.
	— Оливия! Точно теб исках да чуя. Обажда се Адриана Крофърд от „Уортън Парк“.
	— Адриана, каква приятна изненада. Всичко наред ли е?
	— Разбира се, всичко е идеално. Като изключим факта, че се чувствам малко самотна и се питах дали имаш някакви планове за месец август. В случай че си свободна, много ще се радвам да ми погостуваш. Ще си правим дълги разходки из градината и ще се наслаждаваме на разкошното лятно време по нашите ширини. Знам, че на Хари ще му е приятно да те види. Миличкият, много е ангажиран с подготовката на новобранския си батальон за първата нощ.
	Оливия се стовари в стола до телефона.
	— Аз… — Знаеше, че трябва бързо да вземе решение. Но всъщност решението вече беше взето. — С удоволствие ще ти погостувам, Адриана. Много мило от твоя страна да ме поканиш.
	— _C’est parfait!_ Уговорихме се, значи. Кога можеш да пристигнеш?
	— Родителите ми ме чакат в Съри, но до началото на идната седмица мога да съм у вас. Устройва ли те?
	— Идеално — отвърна Адриана. — Ако позволиш, ще изпратя шофьора ни да те вземе от Съри. Пътуването с влак е толкова изтощително.
	— Благодаря ти.
	— Е, нямам търпение да се видим другата седмица, Оливия. Много любезно от твоя страна, че ще ми правиш компания.
	— Удоволствието ще е изцяло мое. „Уортън Парк“ е любимото ми място на земята — отвърна искрено Оливия. — Довиждане.
	— _À bientôt, chérie._
	Оливия остави слушалката и допря длани до бузите си, за да ги охлади. Усещаше как адреналинът препуска из цялото й тяло, ускорявайки пулса й.
	Цял месец в „Уортън Парк“… с Хари.
	Затвори входната врата след себе си и краката й почти не докосваха земята на път към къщата на Вениша.


	Вениша не изглеждаше толкова развълнувана да чуе новината, колкото Оливия се бе надявала. Навярно заради неизменния й егоизъм и факта, че трябваше да пътува сама до Франция.
	— Майка му ти се обадила, казваш? — подсмръкна Вениша. — Дали няма да се окаже някое мамино синче? Доста странно ми звучи.
	Но нищо не беше в състояние да развали настроението на Оливия.
	— Естествено, че господарката на къщата ще ме покани; етикетът го изисква. Освен това обичам Адриана, както и „Уортън Парк“ — добави тя, изпълвайки се с топлина при мисълта.
	— Сигурно си полудяла да избереш някакъв си неприветлив мавзолей насред нищото пред райската Ривиера — въздъхна Вениша. — Но обещавам да си мисля за теб, докато плувам в Средиземно море и пия коктейли под слънцето.
	„А аз няма да ти завиждам нито за секунда“, помисли си ведро Оливия.


	На следващия ден Оливия събра всичките си притежания, благодари на баба си и тръгна към семейната си къща в Съри.
	Двете нощи, които прекара там, бяха тежки и неприятни. Родителите й си бяха същите, но тя самата се беше променила. Имаше чувството, че сякаш ги е надраснала през изминалите няколко месеца. На вечеря помежду им се спускаха дълги мълчания и Оливия с мъка откриваше общи теми на разговор. А дори да подхванеше някоя, мненията им постоянно се разминаваха.
	След вечеря в деня преди да отпътува за „Уортън Парк“ Оливия седна с майка си в гостната стая, за да изпият по кафе.
	— Е — подхвана майка й, съсредоточена в плетивото си, — да разбирам ли, че помежду ви с Хари Крофърд се е зародила близост?
	— Прекрасен човек е, наистина. Но е ангажиран с обучението на батальона си, така че едва ли ще прекараме много време заедно по време на престоя ми.
	— Не даде отговор на въпроса ми, Оливия — каза майка й, вдигайки поглед от ръкоделието си.
	— Разбираме се много добре, майко — отвърна предпазливо Оливия.
	Майка й се усмихна.
	— Направи ми добро впечатление, като се запознахме през януари. Просто искам да кажа, че с баща ти бихме одобрили.
	— Майко! — Страните на Оливия пламнаха, донякъде от срам, но и от това да намери отражение на собственото си желание в нечии думи. — Избързваш.
	— И все пак виждам, че изпитваш силна привързаност към него. Винаги когато произнасяш името му, лицето ти се озарява.
	Оливия се предаде.
	— Да, май си права.
	— Боже мой, колко пари можехме да си спестим от дебютантския ти сезон, ако още през януари бяхме осъзнали, че подходящият младеж е точно под носовете ни. Лейди Крофърд беше така любезна да ни покани с баща ти в „Уортън Парк“ за някой от идните уикенди. Предложих й това да се случи в края на август. Дотогава може да ни зарадвате с добри новини. В настоящия момент светът е толкова несигурно място, Оливия — каза майка й с въздишка. — Съветвам те да се насладиш на всяко удало ти се щастие, скъпа.
	Малко по-късно Оливия се отправи към стаята си, изумена от прочувствените думи на майка си. Явно надвисналата война бе събудила у всекиго нуждата да излее душата си.


	На следващата сутрин Оливия се събуди в шест: облече се, събра багажа си и до осем вече беше готова. Фредерикс, шофьорът на семейство Крофърд, пристигна точно в девет.
	Майка й я изпрати до прага.
	— Не забравяй да пишеш, скъпа, за да знам как вървят нещата. — После целуна дъщеря си по двете бузи. — Да си прекараш чудесно.
	— Ще пиша, майко. — Ненадейно разчувствана, Оливия обви с ръце раменете й. — Да се пазите с татко.


	Адриана посрещна Оливия на входа на „Уортън Парк“.
	— _Ma chérie_, сигурно си капнала от умора! Заповядай вътре. Сейбъл ще внесе багажа ти и ще те отведе до същата онази стая, в която отседна и предишния път. Почини си преди вечеря. Не бързаме заникъде. Кристофър е в Лондон, а Хари се връща най-рано в десет.
	След като Сейбъл я отведе до познатата стая, Оливия не можа да повярва, че някога й се бе сторила така студена и неприветлива. Сега късното следобедно слънце обливаше с успокоителните си лъчи разкошните тапети на цветя, радвайки очите й с красотата си. Оливия се настани на леглото и изтощена от напрегнатото вълнение около гостуването си, незабавно се унесе в сън.
	Събуди я нечие почукване на вратата. Елзи, прислужничката, показа глава в стаята.
	— Здравейте отново, госпожице Оливия. Колко се радвам, че пак сте при нас! Аз ще се грижа за вас по време на престоя ви. Господарката ми заръча да ви събудя, тъй като минава седем. Ако не станете сега, довечера няма да можете да заспите. Позволявате ли да вляза?
	— Разбира се. Божичко! — усмихна се Оливия, щастлива да види познатото бодро лице на Елзи. — Не предполагах, че съм спала толкова време.
	— Напълних ваната, госпожице Оливия, така че вие се отпуснете, докато разопаковам багажа ви. Вечерята е в осем, господарката каза да ви уведомя, че е неофициална и ако позволите, ще ви приготвя някоя красива рокля.
	— Разбира се, благодаря, Елзи. — Оливия отметна завивките и стана от леглото. — Е, кажи сега, избрахте ли с Бил дата за сватбата?
	— Да. Само след около четири седмици ще съм госпожа Уилям Стафърд — похвали се прислужничката. — Ако още сте тук, госпожице Оливия, много ще се радвам да дойдете в църквата и да присъствате на венчавката. Господарката беше така щедра да ми даде топ дантела и леля ще ми ушие прекрасна булчинска рокля. О, госпожице, толкова се вълнувам!
	Приповдигнатият дух на Елзи беше заразен, но Оливия изпита и невинна доза завист.


	В осем часа без пет минути Оливия слезе на долния етаж. Сейбъл я чакаше във фоайето.
	— Господарката е на терасата, госпожице Дрю-Норис. Последвайте ме.
	Като излязоха на терасата. Оливия видя малка масичка за двама в ъгъла й. Големи свещи в стъкленици, бранещи пламъка от вятъра, разливаха меката си светлина в настъпващата нощ.
	— Оливия, заповядай, седни. — Адриана посочи стола срещу себе си. — Дано не ти е студено навън. Взех ти едно одеяло за всеки случай. Обичам да се храня под небето, докато времето го позволява. Във Франция почти не сервирахме вътре в периода между май и септември. Така, мога да ти предложа розе, произведено от лозята на шатото ни в Прованс. Всяка година ми доставят по дванайсет сандъка. Искаш ли да го опиташ?
	Оливия седна.
	— С удоволствие — съгласи се тя. — Благодаря.
	Адриана даде знак на Сейбъл да й налее вино.
	— Ще започнем с вечерята след петнайсет минути, Сейбъл. _Merci_.
	— Разбира се, мадам. — Икономът кимна и влезе в къщата.
	— _Santé!_ — Адриана чукна с чашата си тази на Оливия и двете отпиха по глътка.
	Оливия позволи на виното да се разлее по езика й, и установи, че го харесва. Намираше бялото за твърде кисело, а червеното — за прекалено тежко; розовото като че ли представляваше златната среда.
	— Хубаво е, _non_? — попита Адриана.
	— Чудесно е.
	— Вкъщи обикновено го пиехме в огромни кани, направо от избата — въздъхна носталгично Адриана. — _Eh bien!_ Поредното нещо, което ми липсва.
	— Но и тук, в Англия, си щастлива, нали? — попита Оливия.
	— Да, разбира се, но тази година съм малко тъжна. През август винаги почиваме в родното ми шато. Тази година обаче Кристофър има ангажименти в Уайтхол, а Хари обучава новобранците си, но не ми се ходеше без тях. Кристофър смята, че войната е неизбежна.
	— В Лондон няма как да не обърнеш внимание на подготовката. В деня на заминаването си гледах как издигат противовъздушните сирени по бреговете на Темза.
	— Не се и съмнявам. — Адриана тактично отклони разговора им към по-приятна тема. — Е, трябва да ми разкажеш за дебютантския си сезон. Отговаряше ли на очакванията ти?
	— Всъщност ги надхвърли. Срещнах се с някои очарователни хора, които далеч не бяха толкова скучни, колкото се опасявах, че ще са.
	— Като приятелката ти Вениша Бъроуз, предполагам? Наистина е различна, като теб. Разкажи ми сега — подхвана Адриана, докато Сейбъл буташе към тях голяма количка, претрупана със сребърни подноси — как бяха танцовите забави? По мое време пленяваха окото с разкош.
	Похапвайки супа от пресен кресон и салата от хрупкави, свежи зеленчуци домашно производство, Оливия развлече Адриана с разкази за всички интересни случки, които й дойдоха наум.
	— _Voilà!_ — плесна доволно с ръце Адриана. — Сякаш слушам за моя дебютантски сезон. А и, сигурна съм, запленила си сърцата на много младежи. Въпросът е успя ли някой от тях да заплени твоето?
	— Всъщност… не. Не срещнах никой, който да ме грабне.
	— Е, убедена съм, че съвсем скоро ще го намериш. — Адриана усети неудобството й. — Оливия, държа да се чувстваш като у дома си, докато ми гостуваш. Фредерикс, шофьорът ни, е на твоите услуги по всяко време. Също така бихме могли да се разходим до някой от многото плажове наоколо и сама ще се убедиш колко красиво място е Норфък. Пък и Хари ще е тук да ти прави компания през уикендите. Преуморява се клетичкият, но много се зарадва, като му съобщих, че ще ни гостуваш. И за него ще е от полза да си общува с човек на своя възраст. А сега май е време за лягане, _non_? — Адриана стана, отиде до Оливия и я целуна по двете бузи. — _Bonne nuit, ma chérie_, сладки сънища.
	— И на теб, Адриана — Оливия също стана. — Благодаря ти за хубавата вечер.
	Двете жени влязоха в къщата и прекосиха няколкото стаи, водещи до фоайето.
	— Утре сутрин Елзи ще донесе закуска в стаята ти в удобен за теб час. Предлагам да се видим за обяд в един, след което ще те разведа из градината и ще ти покажа парника. Избери си някоя книга от библиотеката. Зад розовите храсти в левия ъгъл на вътрешната градина има беседка, където често се уединявам да чета.
	— Благодаря ти, Адриана. Много си мила — отвърна Оливия, докато се изкачваха по стълбището.
	— А ти си още по-мила, задето прие поканата ми. _À bientôt_, Оливия. Спокойна нощ.


>>	18

	През следващите няколко дни Оливия си създаде приятна, отпускаща рутина, прекарвайки сутрините с книга в градинската беседка, а следобедите — на разходки с Адриана, последвани от кратка почивка. Двете вечеряха заедно на терасата и си приказваха за изкуство, литература и Франция, чиято култура Адриана боготвореше.
	Оливия откри, че красотата около нея и бавното темпо на живота в „Уортън Парк“ й носеха почти летаргичен покой. Тревогите около надвисналата война и бъдещето й, ако изобщо имаше такова, сякаш се изплъзваха от съзнанието й също толкова лесно, колкото и фините паяжини по гъстите розови храсти в градината се разпадаха под допира на пръстите й.
	Един следобед Адриана я закара до брега. Прекосявайки пясъчните дюни, Оливия ахна от възхищение при вида на приказния плаж Холкам, ширнал се пред очите й досущ необятна златна престилка. Направиха си пикник сред дюните, а след обяд Адриана се унесе в сън, покрила със сламена шапка лицето си, за да предпази млечнобялата му кожа от жарките слънчеви лъчи.
	Оливия се разходи до брега и потопи предпазливо пръстите на краката си в хапливата солена вода. Не беше толкова студена, колкото очакваше, и усещайки танца на вятъра в косите си, топлината на слънцето по кожата си и великолепието на самотния плаж около себе си, Оливия проумя, че би й харесало да живее в тази част на Англия.


	Като се върнаха в „Уортън Парк“, Оливия закрачи през фоайето на път към стаята си, нетърпелива да свали влажната си, намачкана рокля. Но откъм стълбите я посрещна познато, дълго присъствало във фантазиите й лице.
	— Оливия, безкрайно щастлив съм да те видя.
	Целуна сърдечно двете й бузи и тя моментално изпита срам заради неспретнатия си вид. Хари, все още в офицерската си униформа, изглеждаше внушително красив.
	— Здравей, Хари, как си?
	Той врътна очи.
	— Ами, що-годе добре, бих казал, но ти, за сметка на това, изглеждаш прелестно.
	Оливия се изчерви.
	— Така ли? С майка ти току-що се връщаме от плажа и се опасявам, че видът ми не е особено сносен.
	— Е, мен ако питаш, си неотразима. И аз самият обичам да проветрявам главата си с малко свеж морски въздух. Какво ще кажеш утре да отидем заедно, стига да понесеш още една разходка до плажа? Този уикенд съм свободен и възнамерявам да му се насладя.
	В гласа на Хари имаше нотка на безгрижие, дори лека еуфория, каквито Оливия не беше забелязала у него досега.
	— Звучи забавно. А сега, ако ме извиниш, е крайно време да се измъкна от тази мокра рокля.
	— Разбира се — отвърна той. — Ще се видим на вечеря, Оливия.
	— Да — каза тя, потичвайки нагоре по стълбите, — до после.


	Същата вечер Оливия помоли Елзи да й направи прическа. Момичето събра предната част на косата й в изискано руло, оставяйки буйните й златисти къдрици да се стелят около раменете й. Накрая Оливия облече любимата си синя рокля и погледна отражението си в огледалото.
	— Като картичка сте — възхити се Елзи. — Господин Хари ще е с вас тази вечер, нали така?
	— Доколкото знам. — Оливия беше твърде притеснена да се впуска в женски приказки. Отиде на долния етаж и излезе на терасата, където Адриана и Хари вече я очакваха.
	— Хари тъкмо ми разказваше, че утре ще ходите заедно на плажа — усмихна се одобрително Адриана. — Оливия, _chérie_, очевидно свежият въздух ти влияе добре. Прелестна си тази вечер. — Тя й подаде чаша розе от сребърния поднос на масата. — Утре и Кристофър ще си дойде у дома, а в неделя ще организираме обедно парти и ще поканим някои от съседите ни, за да се запознаеш с тях. Готови ли сте за вечеря?


	Вечерта мина много приятно. Хари обърна голямо внимание на Оливия, задавайки й въпроси за дебютантския сезон и Лондон. Адриана се оттегли рано, уж от умора, и двамата останаха сами на терасата. Оливия вложи огромно старание да укроти трепетното си очакване и да запази самообладание.
	— Много се радвам, че ни гостуваш, Оливия. Чудесно е да знам, че майка ми не е сама в „Уортън Парк“ в момент, когато не може да замине за Франция при семейството си и баща ми често отсъства от дома. Компанията ти й е изключително приятна — коментира той.
	— Чувствата ни са взаимни — увери го Оливия.
	— А започна ли красотата на тази част от света да покорява сърцето ти? — Хари й се усмихна и двамата вкусиха спомена за най-първия им разговор.
	— О, да! Влюбена съм в нея. Майка ти успя да отвори очите ми.
	— Може да е много убедителна — вдигна вежди Хари. — При всички случаи се радвам, че ти харесва тук. Мястото е наистина вълшебно.
	— А ти сигурно си щастлив, че можеш да прекараш поне малко време вкъщи? — предположи Оливия.
	— Вярно е — кимна утвърдително Хари. — Това прави проклетата ситуация малко по-поносима. Както и да е — каза той, загасвайки цигарата си, — време ми е за лягане. Чувствам се смазан. Вероятно и ти си уморена. — Подаде й ръка, а тя я пое и стана. Хари я пусна в мига, в който влязоха в къщата на път към стълбището.
	— Лека нощ, Оливия — каза накрая и целуна вежливо двете й бузи. — Спокойни сънища — добави и се отправи към стаята си.
	Оливия си легна объркана, чудейки се защо Хари не беше понечил да я целуне отново. В крайна сметка реши, че все пак току-що бе пристигнала в имението, а и Хари почиваше за пръв път от седмици. Трябваше да му даде повече време.


	На сутринта Хари, във видимо приповдигнато настроение, я покани в колата си и тръгнаха към плажа.
	— Холкам ще ти омръзне, ако пак те водя там. Хрумна ми да отскочим до Кромър. Може да обядваме в градчето и да се разходим по крайбрежния булевард — предложи той.
	Фантазията на Оливия за дълъг ден в обятията на Хари сред пясъчните дюни моментално се изпари. Въпреки това разочарованието й не биваше да съсипва малкото ценно време, което имаше с него.
	Прекараха си добре, макар и не точно както Оливия си бе представяла. По време на обяд в ресторанта на един хотел Хари й разказа за неопитните новобранци от батальона му, няколко от които идваха от имението „Уортън Парк“.
	— Особено впечатлен съм от Бил Стафърд, младежът на Елзи — обяви Хари, вадейки цигара. — Безспорно е подходящ за офицерския чин. Излъчва спокойствие и авторитет, които приковават вниманието на другите мъже. Дори цял живот да бях прекарал в армията, пак щеше да е по-добър войник от мен — призна си Хари.
	— Убедена съм, че не е така, Хари.
	— Опасявам се, че е, скъпо ми момиче — въздъхна той и загаси унило цигарата си в пепелника. — Е, да потегляме ли към имението?


	В чест на завръщането на лорд Крофърд от Лондон вечерята се състоя в трапезарията. Адриана сияеше от щастие, гледайки двамата си любими мъже на масата, и доволството й се оказа заразно. След вечеря изиграха партия бридж. Оливия и Кристофър спечелиха благодарение на господин Крисчън и безценните му уроци.
	В края на вечерта Хари я съпроводи до горния етаж и Оливия отново закипя от вълнение, когато настана моментът за целувка за лека нощ. Но и този път Хари се раздели с нея само със скромна целувка по бузата.
	Около обедната маса на следващия ден се събраха двайсет човека — гостуваха им приятели и съседи на лорд и лейди Крофърд. Оливия, привикнала с компанията на по-възрастни хора, си прекара добре, макар и да я глождеше странното чувство, че я излагат на показ за одобрение. Надяваше се да се е представила подобаващо. Поведението на Хари беше същото като от изминалите няколко дни: внимателно, но резервирано.
	Същата нощ, докато лежеше в леглото си, Оливия взе стоическото, макар и тъжно решение, че е време да започне да гради планове за бъдеще, в което Хари не присъстваше.


	С наближаването на септември и края на бързо чезнещото лято, жътварите оголваха тучните поля и миризмата на горящи стърнища витаеше из цялото имение. Оливия, обзета от сънливо настроение, поглъщаше жадно книга след книга, правеше си дълги разходки из околността на имението и често посещаваше Джак в парника. Не беше виждала Хари от неделното обедно парти — беше прекарал последния уикенд в Лондон, — пък и видимо противоречивите му чувства й даваха още по-основателна причина да съсредоточи вниманието си върху бъдещето, което я очакваше след края на престоя й в „Уортън Парк“. Оставаха й още няколко дни, но щеше да си тръгне и по-рано, ако не беше обещала на Елзи, с която бяха станали близки приятелки, да присъства на сватбата й.
	Три дни преди венчавката Кристофър се прибра неочаквано рано от Лондон. Двамата с Адриана прекараха по-голямата част от следобеда затворени в кабинета му. Оливия четеше в библиотеката, когато Адриана влезе с пребледняло лице.
	— О, скъпа моя — каза тя, обвивайки с длани страните й, — изглежда войната ни застигна. Кристофър ми съобщи, че Великобританското правителство е получило сведения, според които главнокомандващите на Кригсмарине* са наредили всички търговски кораби на страната им незабавно да се отправят към германските пристанища заради предстоящата инвазия на Полша. Ще пренебрегнат Германо-съветския пакт за ненападение. — Адриана се стовари тежко в един от столовете и зарови глава в ръцете си. — Войната настъпи, Оливия, настъпи.
	[* Официалното название на военноморските сили на Германия в периода 1935–1945 г. — Б.пр.]
	Оливия скочи на крака и се спусна да я утешава.
	— Но хер Хитлер не би постъпил така. Несъмнено знае какво би последвало.
	— Знае и точно това цели открай време. Кристофър смята, че до утре сутрин нацистката инвазия в Полша ще е започнала. А тогава Великобритания ще е принудена да обяви война на Германия. — Адриана сграбчи ръката на Оливия. — Не бива да казваме на Елзи по-рано, отколкото се налага. Нека се наслади на още няколко часа предсватбена тръпка. Не трябва да разкриваш за това на никого, докато не стане всеобщо достояние, разбираш ли?
	— Да, Адриана. Няма да пророня и дума, обещавам.
	— Дано успеят да се порадват на сватбения си ден като всяка друга двойка. Трябва да вярват в светлото си бъдеще, дори да не ги очаква такова. — Очите на Адриана плувнаха в сълзи. Тя извади дантелена кърпичка и ги попи. — _Mon dieu!_ Стига толкова! Трябва да се взема в ръце. Извинявай, _ma petite_. Понякога е лошо да знаеш повече. Кристофър заминава за Лондон незабавно. Държал е да чуя новината от него.


	Същата нощ Адриана будува до късно в очакване на Хари. Когато синът й се върна, тя го отведе в библиотеката и им сипа по чашка арманяк.
	— Майко, новината ме достигна — каза Хари, виждайки тревогата по красивото й лице. — Моля те, опитай да не изпадаш в паника: все пак още нищо не е сигурно и никой не знае как ще се развият нещата, нито до какво ще доведат. Новината не идва изневиделица: поне на нас, просветените. Зарът беше хвърлен още когато Хитлер навлезе в Чехословакия. Подготвяме се от месеци и мисля, че момчетата ми ще се радват да узнаят, че идва моментът да приложат всичко научено на практика.
	Адриана докосна с ръка челото си.
	— Не мога да повярвам, че ми предстои да преживея още една война. Последната ми отне толкова много скъпи хора, а сега… — Тя вдигна поглед към него. — Моят Хари… — Майка му сви рамене безпомощно и той отиде да я утеши.
	— _Maman_, умолявам те да не се разстройваш — призова той ридаещата Адриана. Това беше един от малкото случаи, в които му се приискваше да има сърцата англичанка за майка. Болеше го да я гледа толкова разтревожена.
	— Но какво ще правя тук сама, Хари? Когато ти отидеш на война, а баща ти е в Лондон? И повечето млади мъже от имението са с теб на бойното поле? Как ще стопанисвам „Уортън Парк“ самичка?
	— Оливия ще е до теб — каза Хари.
	— _Pouf!_ — махна с изящната си ръчица Адриана. — Защо й е да остава тук, развихри ли се война? — Силните емоции я караха да говори истината. — Наблюдавам ви, Хари, и виждам, че тя те обича, но ти… Не мисля, че ти изпитваш същите чувства към нея. Да, признавам, че я поканих, защото усещах притегателната сила помежду ви. Сега обаче разбирам, че съм грешала. А тъй като тя е тук единствено заради теб, ще си замине и аз ще остана съвсем сама.
	Хари остана слисан от думите й.
	— Мислиш, че Оливия е влюбена в мен? — каза с изумление.
	Въпросът му ядоса Адриана.
	— Разбира се! Изписано е на лицето й, нима не виждаш?! А е толкова прекрасно момиче, толкова остроумно и интелигентно, толкова различно от останалите англичанки. Да, имах планове за вас… защото, както сам се досещаш, ти си единственият ни наследник и… о! — Тя долепи ръце до пламналите си бузи. — Сърце не ми дава да го кажа, но ако войната те погуби, кой ще наследи „Уортън Парк“? Ще трябва да го припишем на племенника на баща ти, Хюго, и кръвната ни линия ще отмре след тристагодишна история.
	— Боже господи! — Хари пусна раменете й и закрачи из библиотеката с чашата арманяк в ръка. — Съвършено права си. Ако не се върна, то… — гласът му заглъхна.
	— Хари, приеми най-искреното ми извинение. Аз… не съм на себе си тази вечер. Моля те, прости ми и забрави думите ми.
	Той се обърна с лице към нея.
	— Но ти казваш самата истина. Освен това Оливия несъмнено е прекрасно момиче и съм много привързан към нея. А и ти я харесваш. Предполагам ще остане при теб, ако…
	— Не, Хари! Не ме слушай! — пророни измъчено Адриана. — Бях твърде смела в догадките си. Въобразих си, че…
	— Може би си била права — кимна утвърдително Хари. — Аз обаче, с моя мъжки ум, не съм успял да разгадая знаците.
	— Вероятно е така, но знай, че любовта не може да бъде създадена изкуствено. Не се ли зароди сама, никога няма да съществува. — Адриана го погледа, после стана на крака. — Главата ме боли ужасно, отивам да полегна.
	— Разбира се, _Maman_, денят беше тежък за всички ни.
	Адриана се запъти към вратата, сетне спря и се обърна към сина си.
	— Повярвай ми, че не искам да те подтикна към нещо, по което сърцето ти не гори. Никой французин не би постъпил така, същото важи и за мен. Лека нощ, скъпи. Дано утрешният ден е по-светъл.
	Когато майка му излезе, Хари си наля още чаша арманяк и седна в удобното кожено кресло да помисли.


>>	19

	На следващата сутрин, 1 септември 1939-а, по радиото съобщиха, че хитлеровите войски са нахлули в Полша.
	Два дни по-късно, в навечерието на сватбата на Елзи и Бил, Чембърлейн направи официално изявление, уведомявайки народа си, че между Великобритания и Германия е обявено военно положение.
	Навярно заради предстоящия ужас и известното облекчение, което носеше знанието, че войната е вече реалност, цялото имение бе пропито с атмосфера на напрегнато очакване. На другата сутрин, докато Оливия подреждаше притежанията си в куфар, на вратата й се почука.
	— Влез — викна тя.
	Хари застана на входа.
	— Извинявай, че те безпокоя, Оливия, но доколкото знам си поканена на сватбата на Елзи, или греша?
	— Не грешиш — отвърна студено тя.
	Обявяването на войната и продължителната двойственост в отношението на Хари бяха притъпили романтичните й въжделения. Искаше единствено да продължи напред с живота си.
	— Ще позволиш ли да съм ти кавалер? Имам нужда от малко разведряване, Елзи ми е скъпа, а Бил още повече, и искам да споделя радостта им.
	Оливия му стрелна изненадан поглед. Тъй като не можеше да си позволи да откаже, отвърна:
	— Разбира се, щом такова е желанието ти. Церемонията започва в два.
	— В такъв случай ще те чакам във фоайето в един и половина: така ще можем да повървим заедно до църквата. — Погледът му отскочи към куфара на леглото зад нея. — Стягаш багажа си?
	Оливия кимна.
	— Да, утре заминавам за къщата на родителите ми в Съри. Оттам директно отпътувам за Лондон, където ще се запиша за Женската спомагателна служба към Великобританските военноморски сили, стига да ме приемат.
	— Това е прекрасно, Оливия. Но ще липсваш на всички ни.
	— Съмнявам се — каза Оливия с едновременно жлъчен и равнодушен тон.
	— Уверявам те, _всички_ ще тъгуваме по теб. Един и половина, значи?
	— Да — кимна тя, обръщайки се към куфара си. Намираше поведението на Хари за повече от объркващо.


	Оливия и Хари седнаха на задната скамейка в църквата и гледаха как Елзи, сияеща от гордост и щастие в красивата си дантелена рокля, извървя пътя към олтара и бъдещия си съпруг. Докато младоженците изричаха брачните си обети, всички очи в залата се насълзиха: гостите знаеха, че съвместният живот на младата двойка съвсем скоро ще бъде помрачен. Обръщайки поглед към Хари, Оливия откри, че този тежък момент на прозрение бе затрогнал и него.
	По време на тържеството в обредния дом на селото Оливия наблюдаваше с възхищение как Хари, седнал на една от солидните дървени маси, се смееше заедно със служителите си, сякаш беше един от тях. Ясно си личеше, че всички тези хора харесваха и уважаваха младия мъж, който един ден щеше да им стане господар. До онзи момент Оливия не бе виждала тази му страна и сърцето й се постопли към него.
	След гощавката настъпи моментът за поздравителните речи, и Джак, бащата на Бил, попита дали господин Хари би желал да излезе на подиума и да вдигне тост за щастливата двойка.
	Хари си проби път през тълпата сред радостни възгласи.
	— Дами и господа, имам честта да познавам Бил и Елзи от началото на живота си — подхвана той. — Кой би предположил, че двамата палавници, които постоянно хващах да крадат ябълки от овощната градина, ще се оженят един ден? А най-лошото беше, че нито веднъж не ме почерпиха от крадените си ябълки!
	Из публиката се разнесе смях.
	— Заради неприятната ситуация, в която неотдавна се озовахме, през последните седмици успях да опозная Бил още по-отблизо. Бих искал да уверя свидната му съпруга, че става все по-вещ в размахването на метла — усмихна се Хари на Елзи. — Нека също така знае, че дойде ли време да замени метлата с пистолет, той е човекът, зад когото бих се скрил, без да се замисля. — Усмивката му стана още по-широка. — Елзи, намерила си добър, храбър мъж. Грижи се за него и му се радвай, докато можеш.
	Очите на Елзи се изпълниха със сълзи и тя стисна ръката на съпруга си.
	— Обещавам, господин Хари, обещавам.
	Хари вдигна чашата си.
	— За Бил и Елзи.
	— За Бил и Елзи — викнаха в един глас гостите и изпратиха Хари с бурни овации.
	Джак плесна с ръце, за да ги укроти.
	— Три пъти „ура“ за господин Хари, който един ден с гордост и радост ще наричаме наш господар, както и за младата госпожица Оливия, която се държа така любезно с нашата Елзи. Благодарим и на двама ви, че ни почетохте с присъствието си. А може би моментът е подходящ да попитаме… — по лицето на Джак изплува дяволита усмивчица — кога ще дойде и вашият ред? — Публиката пак заликува, правейки път на Хари да се върне до Оливия.
	— Дами и господа, грабвайте партньорите си и нека танците започнат — обяви Бил.
	Хари седна до Оливия и я погледна с игриво блясъче в очите.
	— Я виж ти! Май те харесват.
	— Май харесват и теб, Хари. Представи се отлично на подиума — каза великодушно Оливия в опит да разсее напрежението, предизвикано от закачливия коментар на Джак.
	Той протегна ръка към нея и попита:
	— Един танц?
	— Защо не? — съгласи се тя с усмивка.
	Час по-късно Хари и Оливия излязоха от задушната зала, потапяйки се в блаженството на бързо хладнеещия нощен въздух.
	Оливия получи покана за танц от кого ли не, партнирайки на Джак, Бил и дори на Сейбъл, иконома.
	На тръгване към къщата Хари намери ръката й. Сърцето на Оливия подскочи при допира му, но тя реши просто да се наслади на момента и да не го приема твърде насериозно.
	— Прави ми впечатление, че много добре се разбираш с прислугата, Оливия. Майка ми притежава същата дарба.
	— Благодаря — каза Оливия, любувайки се на красотата около себе си със съзнанието, че може да й е за последно. — Имението ще ми липсва — призна си тя. — С времето го обикнах.
	Слънцето вече залязваше, когато навлязоха в прясно оголените царевични ниви, а оттам — в територията на самото имение.
	— Знаеш ли, Оливия — подхвана с тих глас Хари, — понякога ние, мъжете, не виждаме онова, което е под носовете ни.
	Оливия вдигна изненадан поглед към него.
	— Какво точно имаш предвид?
	— Ами тази сутрин, като те видях да стягаш багажа си, внезапно осъзнах колко приятно ми беше да ни гостуваш. И колко ще ми липсваш, като си тръгнеш.
	Едната й вежда подскочи пренебрежително.
	— Безкрайно благодаря за милите думи, Хари, но не прекарахме много време заедно.
	— Така е, но поне живеех със знанието, че си тук.
	Оливия не отвърна. Не знаеше какво се очаква да каже. Влязоха в градината и се запътиха към фонтаните. Ненадейно Хари се извърна към нея и я придърпа в обятията си. Целуна я направо по устните, този път с истинска страст.
	Оливия се смая. Най-малко това беше очаквала от него, но допирът на устните му безспорно й достави удоволствие. Когато най-сетне прекъсна целувката, Хари хвана раменете й и я погледна в очите.
	— Оливия, не искам да си тръгваш, искам да останеш тук, в „Уортън Парк“, с мен.
	— Аз… Хари, аз… не мога — засрича тя.
	— Защо не? — попита той.
	— Какво ще правя тук? Трябва да се върна в Лондон и да помогна на страната ни.
	— Скъпа ми Оливия, и в Норфък ще има кампания за подпомагане на военните действия — изкиска се той.
	— Хари, не там е въпросът, просто…
	— Омъжи се за мен.
	Тя впери поглед в него, сякаш внезапно бе полудял. Не знаеше как да отговори на подобно искане.
	Тогава Хари падна на едно каляно и взе ръцете й в своите.
	— Оливия, нямам представа какво изпитваш към мен, но ако си склонна да ме понесеш, много бих се радвал да прекараш остатъка от живота си тук, в „Уортън Парк“.
	Оливия най-сетне смогна да изтръгне няколко думи от скованото си гърло.
	— Съжалявам, Хари, просто ме хвана неподготвена. Не предполагах, че… — тя преглътна — че изпитваш такива чувства към мен. Какво те подбуди към това внезапно решение?
	— Като че ли не съзнавах какво чувствам, докато не си поприказвах с майка ми снощи и не те видях да събираш багажа си тази сутрин. Мило ми момиче, моля те, кажи да. Кълна се да ти дам всичко от себе си, а двамата заедно несъмнено ще успеем да съхраним „Уортън Парк“ още поколения наред.
	Тя сведе поглед към него, към лицето, чиято красота не бе вярвала, че ще съзерцава цял живот. И всичката любов, която бе таила в сърцето си, готова всеки момент да я прогони, пламна с нова сила.
	— Моля те, кажи да, преди капачката на коляното ми да се е пукнала на този чакъл — пошегува се той с хлапашка усмивка на устни. — Скъпа, умолявам те — повтори.
	Оливия прерови душата си, осъзнавайки, че напразно търсеше причини да откаже. Обичаше го. И нищо друго не беше от значение.
	— Да, Хари — пророни накрая. — Ще се омъжа за теб.
	— О, скъпа моя, толкова щастлив ме правиш. Хайде, ела да намерим майка ми. Нямам търпение да й съобщя новината.


	Чак по-късно същата вечер — след като легна, изтощена от чудноватия развой на деня и последвалите тостове с шампанско в компанията на Адриана — Оливия осъзна, че Хари нито веднъж не й беше казал, че я обича.


>>	20

	Сватбата на почитаемия Хари Крофърд и госпожица Оливия Дрю-Норис беше определена за началото на декември. На Хари и батальона му беше възложено охраняването на уязвимите плажове по норфъкското крайбрежие, изграждането на наблюдателни кули и барикади от бодлива тел и поставянето на мини. Щеше да е ангажиран с тези назначения поне до януари, а след това щяха да му бъдат спуснати нови заповеди за бъдещия му пост. Вече други батальони бяха мобилизирани за операциите на континента, така че Хари и всички жители на „Уортън Парк“, много от които имаха роднини в Пети кралски норфъкски полк, благодаряха на бог за отпуснатото време.
	Адриана бе посъветвала Оливия да дочака сватбата, преди да се запише в Женската спомагателна служба.
	— Ще имаш предостатъчно време да помогнеш на страната си, _ma chérie_, но не сега е моментът. Предстои ти да станеш булка и новата лейди Крофърд! Трябва да споделиш с мен тръпката от приготовленията.
	Наближаващата брачна церемония бе попречила на Адриана да потъне в черна дупка, тъй като съзнанието й беше приковано в грандиозното събитие. Беше решена да зарази всички с празнично настроение, независимо от факта, че откъм континента долитаха все по-страшни и по-страшни новини.
	Оливия, от своя страна, се чувстваше сякаш наново изживяваше началото на дебютантския си сезон; впускаше се в поредния тур обиколки по шивашки ателиета — Адриана я бе завела до Лондон, откъдето й бяха уредили бутикова рокля от прочутия Норман Хартнел. Освен това трябваше да съставят списъците с гости за годежното парти и самата сватба, както и да разпратят поканите. Планирането на подобна светска венчавка обикновено отнемаше цяла година, но заедно Оливия и Адриана държаха нещата под контрол.
	Естествено родителите на Оливия бяха на седмото небе от щастие. През уикенда гостуваха в „Уортън Парк“, за да отпразнуват случая. Баща й и Кристофър бяха изнесли речи след вечеря, изказвайки одобрението и радостта си за младата двойка.
	На Оливия й беше жал за майка й, която за пореден път беше изключена от организацията на голямо събитие за дъщеря й. Тя самата бе приела този факт с обичайната си добронамереност, коментирайки пред Оливия, че господ и лейди Крофърд поемали разноските по цялото празненство, което било добре дошло, тъй като армейската пенсия на баща й нямало да покрие дори роклите на шаферките, камо ли всичко останало.


	В нощта преди сватбата домакините дадоха тържествена вечеря в имението, на която присъстваха приятелите и близките роднини и на двете семейства. Вениша бе пристигнала заедно с няколко от другите лондонски приятели на Оливия. Сега седеше на леглото й, докато бъдещата булка се гримираше на тоалетната си масичка.
	— Не мога да скрия, че съм ти малко сърдита, задето ме разочарова така, скъпа ми Оливия. Уж сключихме пакт за безбрачие, а не минаха и няколко месеца, преди да закрачиш с валсова стъпка към олтара! Напълно сигурна ли си, че Хари е избраникът ти?
	— Обожавам и него, и „Уортън Парк“ — заяви непоклатимо Оливия.
	— Надявам се, осъзнаваш, че ще си прикована към тази къща до края на живота си? И ще ти се наложи да родиш наследник, че даже и един резервен?
	— Обичам децата — опълчи й се Оливия. — И искам да имам свои.
	— А съвършено сигурна ли си, че Хари те обича?
	— Разбира се, че ме обича — отсече Оливия. Въпросът на Вениша бе засегнал ранима струна в душата й. — Защо иначе би се оженил за мен?
	След вечеря Оливия тръгна по коридора към стаята си, капнала от умора. Изневиделица нечии ръце я сграбчиха за кръста и тя подскочи.
	Хари загъделичка с нос шията й. Оливия надушваше алкохол в дъха му.
	— Малко съм притеснена — призна си тя. — А ти?
	— По-скоро се радвам, че всичко идва към края си и съвсем скоро ще бъдем господин и госпожа Крофърд.
	— Май си прав.
	Той я целуна нежно по челото.
	— Наслади се на последната си нощ като свободна жена, скъпа. Ще се видим утре в църквата.
	Няколко минути по-късно, след като Оливия се пъхна под завивките, нервната възбуда, загнездила се в стомаха й, намери излаз и плъзна из цялото й тяло. Не мисълта за сватбената церемония я глождеше… а тази за идната нощ, когато двамата с Хари щяха да влязат в големия апартамент с изглед към градините, затваряйки вратата след себе си.
	Знаеше, разбира се, какво да очаква — Вениша с радост я бе просветлила относно физическия аспект на нещата. Но колкото и да опитваше, Оливия не успяваше да си се представи в толкова интимни отношения с Хари. Нямаше представа дали и той е невинен като нея самата; донякъде се надяваше да не е — така поне единият от тях щеше да знае какво прави.
	Утешаваше се със знанието, че всяка жена минаваше през този ритуал на съзряване. Пък и, разсъждаваше Оливия, унасяйки се в сън, единствено чрез него на земята се появяваха бебета.


	Като отвори очи, утрото я посрещна ярко и свежо.
	Елзи влезе в стаята й със закуска на поднос в осем часа. Направо преливаше от вълнение.
	— Така, не се тревожете, госпожице, всичко е под контрол. Ето — каза тя, показвайки й лист хартия, — съставила съм график за сутринта, за да не губим излишно време.
	Успокоителното присъствие на Елзи й подейства изключително добре.
	— Същинско чудо си, Елзи. Благодаря ти — каза Оливия, докато прислужничката оставяше подноса върху коленете й.
	— Ооо, нямам търпение да ви видя с роклята — възкликна тя, съзерцавайки разкошното творение от кремавобял сатен върху шивашкия манекен в ъгъла на стаята. — Господарката каза, че ще ви навести след закуска; после ще ви напълня ваната и се заемаме с косата.
	В девет часа на вратата на стаята й се почука.
	— Влез.
	Адриана се появи с голяма облицована с кожа кутия в ръце. Дойде до Оливия и я целуна по двете бузи.
	— _Chérie_, това наистина е най-щастливият ден в живота ми. Синът ми се жени за момиче, което обичам като своя родна дъщеря… какво повече може да иска една майка? Ела да видиш какво съм ти донесла.
	Адриана отиде до пейката, седна и потупа мястото до себе си, канейки Оливия да се присъедини към нея. Като отвори кутията, отвътре засия изящно диамантено колие в комплект с големи обици висулки.
	— За теб са, Оливия, за сватбения ти ден. През последните двеста години са красили всяка булка от рода Крофърд. Ще ги задържиш, а после ще ги предадеш на булката на сина си в деня на сватбата им.
	— Прекрасни са — възхити се Оливия. — Благодаря ти, Адриана.
	— Не ми благодари, _chérie_ — каза тя и се изправи. — Искам от теб единствено да ми останеш все така близка приятелка. А сега трябва да се занимая с подготовката. Нямам търпение да те приветствам официално в семейството ни.


	В единайсет и половина Оливия вече беше облечена и готова. Елзи я оглеждаше с пълно възхищение.
	— О, госпожице Оливия, толкова сте красива, че дори аз бих се оженила за вас — изкиска се тя, подавайки на Оливия дългите ръкавици от бял сатен.
	— Благодаря. Умирам от притеснение. — Оливия отвори ръце срещу Елзи. — Ела и ми дай една голяма преградка. Май ми е нужна.
	— С удоволствие, госпожице. — Много предпазливо, за да не смачка роклята й, Елзи обгърна с ръце господарката си.
	— Благодаря ти за чудесните грижи през изминалите няколко седмици. А нека ти съобщя и нещо друго — добави Оливия. — Помолих Адриана да останеш с мен и в бъдеще.
	— Искате да кажете, че ще съм ви прислужничка завинаги, тъй ли? — Елзи ококори очи от удивление.
	— Точно така. Коя друга би се справила по-добре от теб? Стига и ти да си съгласна, разбира се. Ще взимаш по някой и друг шилинг отгоре.
	— О, госпожице, за мен ще е чест! Безкрайно благодарна съм ви — възкликна Елзи с пресекнат от емоции глас. — А сега най-добре потегляйте към долния етаж: всички ви очакват.
	— Да. — Оливия си даде няколко секунди, за да се поуспокои. — Пожелай ми успех, Елзи.
	Елзи я изпрати с поглед до вратата.
	— Успех, госпожице — прошепна, докато Оливия напускаше стаята.


	Замислеше ли се за сватбения си ден, Оливия с трудност си спомняше големи отрязъци от него. Виждаше в паметта си Хари, застанал пред входа на църквата, неотразим в официалната си армейска униформа. Виждаше и шпалира, с който мъжете от батальона му бяха обточили пътя на младоженците на излизане от църквата.
	От тържествения прием, състоял се в банкетната зала, Оливия си спомняше многобройните лица, някои от които познаваше от Лондон, други виждаше за пръв път. Нямаше никакъв спомен какво беше яла — навярно съвсем мъничко заради стегнати я корсет, — нито пък кой какво беше казал по време на поздравителните речи.
	Спомняше си първия танц с Хари под съпровода на всеобщи аплодисменти и как партнира на лорд Крофърд, баща й, Ангъс и Арчи.
	В десет часа гостите се събраха пред стълбището във фоайето да изпратят щастливата двойка по пътя им към спалнята.
	Тъй като Хари трябваше незабавно да се върне в батальона си, меденият месец беше отложен. Хари хвана Оливия за ръката и я целуна по бузата, преди булката да хвърли букета си от върха на стълбището. Той падна в ръчичките на петгодишната племенница на Адриана и всички гости заликуваха.
	— Добре ли си, скъпа? — попита я Хари, отвеждайки я в обратната посока на коридора спрямо предишната й стая.
	— Като че ли да — отвърна притеснено тя.
	Той отвори вратата на новите им покои и двамата влязоха вътре. Веднага щом я затвори, се метна на просторното легло, чиито завивки вече бяха отметнати.
	— Е, не знам за теб — подхвана, преплитайки пръсти зад главата си, — но аз лично нямам намерение да се подлагам на такова нещо втори път. Смазан съм от умора!
	Оливия също се чувстваше изтощена, но й беше неудобно да легне до него. В крайна сметка седна в един от столовете край току-що запалената камина.
	Той я огледа от по-високата си позиция.
	— Нужна ли ти е помощта на Елзи, за да се измъкнеш от всичките тези дрехи и аксесоари? Не смятам, че съм голям експерт в областта.
	— Би могъл да се научиш — предложи свенливо тя, озадачена от твърде практичния му подход към този така деликатен момент.
	Той скочи от леглото и отиде до нея.
	— Стани тогава и дай да огледам ситуацията — нареди й той.
	Тя го послуша и застана с гръб към него, предоставяйки му достъп до седефените копченца, които Елзи бе закопчавала цели двайсет минути сутринта.
	Хари поклати глава.
	— Опасявам се, че няма да се справя. Чуй какво, скъпа, ще отида да извикам Елзи и ще се върна, като те освободи. — Той й се усмихна и бързо напусна стаята.
	Оливия не знаеше дали да се смее или да плаче заради тази проява на нетактичност от негова страна. След няколко минути Елзи надникна през вратата.
	— Господин Хари каза, че се нуждаете от помощта ми и изобщо не съм изненадана. Тези копчета са същински кошмар дори за най-чевръстите пръсти.
	Елзи се зае да разкопчава роклята й, а Оливия не пророни и дума.
	— Добре ли сте, госпожице? — попита я накрая прислужничката. — Много сте се умълчала.
	— Просто… ох, Елзи… — За неин срам по бузите й рукнаха сълзи.
	— О, госпожице, недейте да плачете точно сега, моля ви. Просто сте уморена, това е. И много разчувствана. За ваше сведение, аз също плаках в сватбената ми нощ. — Елзи извади носна кърпичка от джоба си и я подаде на Оливия. — Не позволявайте на тези сълзи да развалят красивото ви лице за пред господин Хари. Ще бързам колкото мога и съвсем скоро отново ще сте в обятията му.
	— Благодаря ти, Елзи, навярно си права — съгласи се Оливия, издухвайки носа си. — Държа се детински.
	— Всяка жена е притеснена на първата си брачна нощ, госпожице — увери я Елзи, откопчавайки последното копче. Оливия свлече роклята от тялото си. — Но съм сигурна, че господин Хари ще се погрижи за вас — добави, подавайки й нощницата. — Готово. Облечете сега това, а аз ще закача роклята в старата ви стая. На слизане ще известя господин Хари, че го очаквате. Съгласна ли сте, госпожице?
	— Да — кимна утвърдително Оливия. — Благодаря, Елзи.
	Елзи взе булчинската рокля, провеси я на ръката си и тръгна към вратата. Отвори я, но в следващия момент пак се обърна към господарката си със свенлива усмивка.
	— Повярвайте ми, не е толкова страшно, колкото си мислите. До утре, госпожице Оливия, лека нощ.
	Поуспокоена, Оливия се върна в стола си и зачака Хари. Десет минути по-късно, след голяма прозявка, реши да се пъхне под завивките, чудейки се къде ли се губеше съпругът й. Напрежението я убиваше, но нямаше как да излезе от стаята и да тръгне да го издирва. Пък и сигурно вече вървеше към нея.
	Половин час по-късно от Хари още нямаше и следа. Изтощението най-сетне я надви. Оливия затвори клепачи и се унесе в сън.
	По някое време през нощта чу отваряне на врата и усети как матракът на леглото се огъва под тежестта на Хари. Зачака в агонизиращо напрежение да се надвеси над нея и да я докосне. Той обаче не го стори. До няколко минути го чу да похърква тихо.


	Оливия се събуди рано на следващата сутрин, измъчвана от ужасно чувство в дъното на стомаха си. Знаеше без всякакво съмнение, че миналата нощ не беше протекла по нормален начин.
	Хари още спеше, затова стана от леглото, прекоси килима на пръсти и влезе в съседната стая. Семейният им апартамент се състоеше от спалня, всекидневна, баня и по една лична стаичка за всеки. Нейната съдържаше гардероб, а неговата — единично легло.
	Оливия съзнаваше, че се смята за нормално съпругът и съпругата да спят поотделно, макар че нейните родители не можеха да си позволят подобен лукс в Пуна заради скромните размери на жилището им. Тя погледна леглото и седна на него, питайки се с тъга дали ако Хари бе имал избор, щеше да прекара нощта на него.
	Облече се набързо, притеснявайки се Хари да не влети в стаята и да я завари полугола. Като се върна с тихи стъпки в спалнята, той още спеше. Стигна на пръсти до вратата и спря, колебаейки се как да постъпи. Слезеше ли долу, множество вежди щяха да подскочат от изненада, че е будна толкова рано на първата сутрин от брачния си живот. Но останеше ли… помежду им с Хари щеше да се разиграе неловък сценарий.
	Решението бързо се изплъзна от ръцете й, когато Хари се размърда в леглото и я видя да стои до вратата.
	Той й се усмихна, потърквайки очи.
	— Здравей, скъпа, добре ли спа?
	Тя сви мълчаливо рамене и лицето й се пропи с отчаяние.
	Той отвори обятията си за нея.
	— Ела да ме прегърнеш.
	Оливия не помръдна от мястото си.
	— Хайде, скъпа, моля те. Обещавам, че няма да те захапя.
	Тя тръгна колебливо към него и седна на ръба на леглото.
	— Предполагам се чудиш къде изчезнах снощи?
	— Да.
	— Ами, няколко от момчетата ме спипаха по коридора на път към теб и ме поканиха на по чашка бренди, за да отпразнуваме повода. Знаех, че си изтощена, затова реших, че малко сън ще ти се отрази добре. — Той се пресегна за ръката й и я стисна леко. — Скъпа, май си разстроена, хм?
	— Разбира се, че съм разстроена, Хари! Това беше първата ни брачна нощ, за бога! — изкрещя тя, неспособна да сдържи гнева си.
	— Така е. Съжалявам. — Той седна в леглото и замилва гърба й. — Знаеш ли, скъпа, имаме цял живот да се опознаваме. Заникъде не бързаме, нали така?
	— Може би си прав — отвърна тя неубедително. — Просто… не искам никой друг да научава.
	— Е, кълна се, че няма да обеля и думичка. Да напредваме стъпка по стъпка, съгласна ли си?


	Все някак Оливия съумя да преживее деня, намирайки си работа, изплъзвайки се от въпросите на Вениша и Адриана и опитвайки да си придаде ведрия, удовлетворен облик, подхождащ на една млада съпруга.
	Същата вечер, след като всички гости си бяха тръгнали и Оливия си беше легнала, Хари влезе в стаята им, седна на леглото и взе ръката й.
	— Скъпа, струва ми се най-разумно да спя в моята стаичка тази нощ. Налага се да стана призори, а не искам да те будя. — Приведе се към нея и я целуна по бузата. — Лека нощ и спокойни сънища. — После стана и излезе от спалнята.
	Оливия будува до малките часове на нощта със свит на топка стомах, съзнавайки, че имаше нещо ужасно гнило в случващото се.


>>	21

	В двете седмици преди Коледа Хари не направи нито един опит за интимност в брачното им ложе. Всъщност Оливия почти не виждаше новия си съпруг. Той обикновено се връщаше късно у дома, понякога чак след полунощ, подремваше няколко часа в стаичката си и на сутринта изчезваше още преди шест. Работеше дори през почивните дни.
	Оливия знаеше, че няма право да се оплаква, предвид темповете, с които ескалираше войната. Немска подводница вече беше потопила великобританския боен кораб „Роял Оук“ и много мъже напускаха имението, за да се обучават усилено в помощ на батальоните си.
	Оставаше й единствено да се надява, че през двата си свободни дни по Коледа Хари ще й отдели малко време, ако не за друго, поне за да обсъдят връзката си и явните нередности в нея.
	За радост, тъй като персоналът на имението непрестанно оредяваше, имаше с какво да отвлича вниманието си. Бил вече го нямаше да помага на Джак, затова Оливия се грижеше за зеленчуковата градина и поливаше цветята в парника. Често се трудеше навън и мозъкът й, вкочанен от хапливия студ, нямаше време да се впуска в дълбоки размисли. Понякога обаче й беше трудно да поддържа ведрото си настроение. Имаше усещането, че няма към кого да се обърне за съвет, колкото й отчаяна нужда да имаше от такъв.
	Малко преди Коледа Адриана, долавяйки тъгата на новата си снаха, но отдавайки я на честото отсъствие на съпруга й в първите седмици от брачния им живот, й бе предложила да покани няколко от лондонските си приятели.
	Дори Хари се оживи, като чу идеята й.
	— Звучи прекрасно, скъпа. Не се и съмнявам, че ще поканиш Вениша; това момиче може да разведри и най-сивия ден. А какво ще кажеш за онзи поет, Арчи? И Ангъс, шотландското ти другарче?
	Разбира се, приятелите й приеха поканата и пристигнаха в имението, пълни с ужасяващи истории за Лондон и дажбената система, която предстоеше да наложи правителството. Вениша се появи в спретнатата си униформа на Женската спомагателна служба, заявявайки пред Оливия, че е в процес на свръхсекретно обучение, чието естество не й е позволено да коментира.
	След вечеря двете седнаха пред камината в библиотеката и с удоволствие се впуснаха в традиционното наваксване. Не мина много време и Вениша впи критичен поглед в приятелката си.
	— Скъпа, прекалено изнурена изглеждаш за човек, живеещ в провинцията. Само не ми казвай, че вече си надула корема — подхвърли шеговито тя.
	Лекомисленият коментар на Вениша накара Оливия да се просълзи.
	— Божичко!! Извинявай, да не те засегнах?
	— Не… да… о, Вениша, _твърде_ ужасно е, за да го изразя в думи!
	Вениша стана и прегърна Оливия през раменете.
	— Сигурна съм, че не може да е толкова лошо, каквото и да е. Нали не си болна, скъпа?
	— Не, не съм болна… просто… — Оливия не знаеше откъде да започне.
	— Проблемът е там, че… още съм… девствена!
	Вениша я изгледа в недоумение.
	— Но как е възможно? О, скъпа, моля те, излей си душата. Може и да съм способна да ти помогна — подкани я тя.
	И така, запъвайки се, обляна в сълзи, Оливия й разказа цялата история.
	— Да ти призная, изобщо не разбирам — заяви безцеремонно Вениша. — Опитът ми сочи, че повечето мъже прекарват живота си в преследване тъкмо на онова, което Хари би могъл да получава от жена си всяка нощ.
	— Не говори така! — спря я Оливия. — Знам. Въпросът е защо се случва?
	— Питала ли си го?
	— Не. Все си повтарям, че трябва, но после… Нямам смелост да го изрека на глас.
	— Е, налага се, скъпа, защото положението ви не е нормално — обяви Вениша. — Освен това ти си прелестно същество и ми е трудно да си представя, че някой мъж би те отблъснал.
	Оливия й се усмихна вяло.
	— Благодаря, Вениша, но наистина не знам какво да направя. Свекърва ми постоянно прави недвусмислени намеци за появата на малкия наследник на „Уортън Парк“, а аз, естествено, знам, че това няма как да се случи. Може би — въздъхна тя — чисто и просто не съм негов тип.
	— Сега вече говориш глупости, скъпа — парира я Вениша. — Едва ли съществува мъж, на когото не би допаднала. Важно е да разбереш, че проблемът почти със сигурност е в Хари, не в теб. — Вениша закръстосва из библиотеката с умислено изражение. Накрая спря и се обърна към Оливия. — Може просто да е изключително срамежлив. Май ще трябвала му се нахвърлиш.
	— И дума да не става! В никакъв случай.
	Вениша се прозя.
	— Ех, скъпа моя, ако всичко останало пропадне, можеш поне да се утешаваш с факта, че навярно няма да се задържи тук още дълго. Военните мобилизират всичко живо и има съвсем реална възможност да призоват Хари във Франция. Тогава, разбира се — усмихна се дяволито тя, — ще можеш да си намериш любовник. Все пак това е задължително за всяка омъжена жена. А сега, скъпа ми Оливия, трябва да подремна. Прекарах особено буйна нощ в Лондон с новия ми възлюбен и съм грохнала. Ще довършим разговора си сутринта. И да не си помислиш, че си ме отегчила. Лека нощ, скъпа, сладки сънища.


	След като обмисли думите на приятелката си. Оливия реши, че може и да е права — не беше изключено Хари да е прекалено стеснителен. Стигна до заключението, че не й остава нищо друго, освен да послуша съвета й и да му се „нахвърли“.
	Същата нощ Оливия облече най-ефирния си пеньоар и преди да е загубила смелост, прекоси всекидневната и се отправи към стаичката на Хари, но отваряйки вратата, намери леглото му празно. Погледна часовника върху нощното му шкафче и видя, че минава полунощ. Любопитна да разбере къде беше отишъл съпругът й след края на вечерята, излезе от стаичката му, прекоси коридора и заситни надолу по стълбището.
	Всички лампи бяха изгасени и Сейбъл се беше оттеглил, което обикновено се случваше чак когато цялото семейство си легнеше. Прекосявайки фоайето, Оливия мярна сноп светлина да струи изпод вратата на библиотеката и спря на място.
	Прокрадна се тихомълком към нея, завъртя внимателно дръжката, открехна вратата…
	И ахна потресено. Хари стоеше до камината с гръб към вратата. От мястото си Оливия виждаше затворените очи на Арчи, който целуваше страстно съпруга й, без да знае, че ги наблюдават.
	Оливия се задържа още няколко секунди, гледайки как Арчи притиска Хари към себе си, впил устни в тези на съпруга й…
	Усети как жлъчката се надига до гърлото й и се втурна към най-близката тоалетна, където веднага повърна.


	След безсънна нощ Оливия посрещна напълно съкрушена деня на Бъдни вечер. Радваше се, че поне може да отвлече вниманието си, помагайки на Адриана с украсяването на традиционната елха, отсечена от прилежащите към „Уортън Парк“ земи и разположена насред фоайето. От някое далечно радио се носеха коледни песни и като че ли всички, с изключение на Оливия, бяха в бодро празнично настроение. Тя потърси дълбоко в душата си силата да запази самообладание и на няколко пъти й се наложи да прехапе устни, за да не избухне в неутешим плач.
	По обяд Вениша, Арчи и Ангъс вече бяха готови да отпътуват за Лондон. Оливия се скри в спалнята си на горния етаж, тъй като не можеше да си представи, че ще погледне Арчи в очите и ще се държи любезно с него. Вениша дойде да я намери.
	— Скъпа, много ме тревожиш. Изглеждаш направо плашещо днес. Ако някога имаш нужда от мен, знаеш къде да ме намериш — каза Вениша, целувайки Оливия за довиждане.
	— Благодаря — скалъпи Оливия. Не намери сили да сподели дори с Вениша за случилото се предишната нощ.
	Незнайно как преживя деня и традиционното отваряне на подаръци, което се състоя след вечеря. Измъкна се при първата удала й се възможност и с тъга в сърцето влезе в леглото си, сгушвайки се под завивките. Тази нощ студът сякаш прояждаше костите й.
	След час Хари влезе в спалнята.
	— Скъпа, будна ли си?
	Като не получи отговор, заобиколи леглото. Оливия усети как надвесва лице над нейното. Тя се изправи рязко и изкрещя:
	— НЕ! Да не си ме докоснал!
	Хари отстъпи назад, слисан от реакцията й.
	— Скъпа, какво има? — попита той.
	Тя изскочи от леглото, отдръпвайки се от Хари по най-бързия начин.
	— Аз съм си виновна, че направих грешката да се омъжа за теб! Но те умолявам, обещай ми да не ме докосваш никога повече. Ти… _отвращаваш_ ме!
	Тя тръгна към камината, разтреперана от студ и гняв, а Хари се обърна и я последва.
	— Скъпа, държиш се истерично. Какви ги говориш, за бога?
	Тя впи погнусен поглед в него.
	— Видях те… с него — изплю през зъби. — Снощи в библиотеката.
	Хари извърна очи от нейните и кимна отнесено.
	— Разбирам.
	— През всички тези седмици се чудех защо не ме искаше както е редно един съпруг да иска жена си, защо дори не посмя да ме докоснеш. Изпаднах в пълно отчаяние, убедена, че причината се крие в мен самата, че нещо не ми е наред. А всъщност — изсмя се дрезгаво Оливия — ти никога не би ме пожелал, нали така?! Защото полът ми не е правилният!
	Хари седна в един от столовете пред камината и зарови глава в ръцете си, а тя продължи да го гледа без капчица състрадание.
	— Оливия, толкова много съжалявам. Не биваше да ставаш свидетел на случилото се снощи…
	— А ти не биваше да _правиш_ онова, на което станах свидетел снощи! Как не те беше срам, Хари?! И то в собствения ти дом! Всеки можеше да ви спипа… като мен!
	— Оливия, кълна ти се, беше ми за пръв и последен път. Аз… ние бяхме пияни… поунесохме се…
	— Моля те, спести ми оправданията, Хари — закърши Оливия ръце в отчаянието си. — Сериозно ли се опитваш да ми кажеш, че не си могъл да устоиш на привличането на друг мъж? — Тя опита да обуздае гнева си, усещайки, че е на път да изпадне в истерия.
	— Скъпа…
	— Не ми викай „скъпа“! Не съм ти никаква „скъпа“, _него_ наричай „скъпи“! — После зарида безпомощно, отиде до леглото и седна на ръба му. — Хари, как можа да постъпиш толкова жестоко? Как можа да се ожениш за мен, знаейки какъв си?
	— Аз не… не знаех… Оливия, сигурно няма да разбереш, но в училище…
	— Не ме е грижа какво ти се е случило в училище! — Тя впи в него презрителен поглед. — Вече си женен мъж, имаш съпруга! Защо ми позволи да пропилея живота си, при положение че си наясно с предпочитанията си към мъжете и факта, че никога няма да ме обикнеш?! Знам, че си срамежлив, Хари, но не те смятах за жесток човек…
	— Недей така, Оливия, кълна се, че изпитвам чувства към теб, а и след снощи, знам, че… онова, което видя… не е за мен, наистина.
	— О, колко удобно би било да се измъкнеш така, сега, когато си разкрит — тросна му се тя. — Съзнаваш ли, че могат да те изхвърлят от армията заради подобен позор? А замисли ли се за родителите ти, клетите ти родители — поклати глава тя. — Майка ти постоянно ме пита кога възнамерявам да родя наследника на рода ви, Хари — простена тя, изчерпала до последно самообладанието си, — как ще го преживея?
	— Скъпа, моля те, недей да плачеш. — Той понечи да я доближи, но тя стрелна ръце пред себе си.
	— Казах да _не ме докосваш_!
	Хари се върна при стола си и отново потъна в него. Помежду им се спусна кратко мълчание.
	— Виж, Оливия — подхвана накрая той, — за мъжете не е напълно необичайно да срещнат трудности при… самоосъзнаването си. А повярвай ми, скъпа, след снощи вече знам кой съм. Моля те, позволи ми да ти се реванширам, да съживя брака ни. Признавам, че снощната ми постъпка беше крайно нередна, но наистина го направих с добри намерения. Ако само ми позволиш да ти обясня как…
	— Моля те — потрепери тя, — спести ми подробностите. Прости ми, че нямам желание да се запозная с безобразния ти таен свят. — Оливия въздъхна тежко. — Мисля, че като и двамата се успокоим, ще трябва да обсъдим следващата си стъпка. Налага се да реша дали съм способна да живея така. — Тя вдигна очи към него. — Ако се окаже, че не съм, Хари, ще ми дадеш ли развод?
	Хари я изгледа потресено.
	— В семейството ми никога не е имало развод.
	— Сигурно защото в семейството ти никога не е имало хомосексуалист! — Произнесе думата съвсем безцеремонно и начинът, по който Хари изтръпна, й достави удоволствие.
	— Моля те, не говори така, Оливия! — призова я той. — Повярвай ми, не съм такъв. Признавам, в миналото ми имаше период на колебание, поради която причина трябваше да се уверя веднъж завинаги. Истината ти казвам, скъпо ми момиче, не съм такъв. Днес толкова неща се избистриха в съзнанието ми. Затова и дойдох при теб тази нощ. Исках най-сетне да консумираме брака си.
	— Много благородно от твоя страна, Хари — пророни Оливия, внезапно изнемощяла, — но се боя, че не ти вярвам. Не мисля, че ме обичаш и ми се иска никога да не се бях влюбвала в теб. А сега, моля те, върви си; утре ни чака дълъг ден и трябва да поспя. — Тя вдигна поглед към него. — Искам да ми обещаеш едно-единствено нещо.
	— Готов съм на всичко, Оливия.
	— Искам да ми обещаеш, че няма да ме доближаваш, нито да ме докосваш, докато не обмисля как да постъпя.
	— Добре — съгласи се той с тъга в гласа, — разбирам.


>>	22

	През следващите седмици на Оливия не й се наложи да избягва контактите с Хари. Той почти не се прибираше вкъщи.
	С момчетата от батальона му по цял ден стояха на брегови пост в Северен Норфък. Дажбената система вече беше в действие и хора от Министерството на селското стопанство бяха идвали на посещение в „Уортън Парк“, за да обсъдят с домакините плановете си за отглеждане на повече зърнени и зеленчукови култури върху незасетите земни площи в имота.
	Оливия беше посетила местния пункт за набиране на доброволци, за да се запише в Женската спомагателна служба. Но научавайки, че Оливия живее в „Уортън Парк“, служителката й бе предложила да се срещне с местната ръководителка на Женската поземлена армия, където помощта й можеше да е по-необходима.
	— Ще разквартируват известен брой момичета по имения из цялото графство, включително „Уортън Парк“. Вероятно хора като вас ще са им от голяма полза.
	Оливия веднага се срещна с въпросната жена, която остана много доволна от възможността да приобщи към лоното си връстница на останалите момичета, вече живуща в едно от набелязаните имения. Оливия пое ролята на областен организационен секретар и й бяха поверени контактите със собствениците на местните ферми, с които обсъждаше по колко момичета ще са им необходими и каква функция можеха да изпълняват.
	Като се имаше предвид и фактът, че трябваше да помага на Адриана със стопанисването на имението, чийто персонал намаляваше все повече и повече, Оливия беше изключително заета.
	Липсата на време за дълбоки размисли й помагаше да приглуши болката от случилото се и дупката, която бе издълбала в сърцето й. Моментът не беше подходящ за размишления около личния й живот и бъдещето й. Войната й предлагаше ироничен тип утеха и Оливия все някак съумяваше да живее ден за ден. Пък и поне вече знаеше причината за неуспешния си брак, а това помагаше значително.
	В малкото свободно време, с което разполагаше, Хари бе направил всичко по силите си да я убеди в любовта си. Преписваше с изящния си почерк любимите й романтични стихотворения и пъхваше листовете под вратата на стаята й; беше заръчал ежедневно да й носят цветя от парника, в резултат на което целият им апартамент непрестанно се къпеше в разкошни аромати; поръчваше й от Лондон цели пакети с книги на любимите й писатели.
	Изобщо демонстрираше точно онова поведение, което си бе мечтала да види у него в дните на ухажването им, но сега… всичко й беше безразлично.
	Сърцето й се бе вцепенило.
	Доброволките, разквартирувани в „Уортън Парк“, пристигнаха с автобус в началото на март. От Женската поземлена армия я бяха предупредили, че много от тях произхождаха от индустриални градове и нямаха ни най-малка представа каква работа ги очаква.
	Оливия беше уредила да ги настанят в три от работническите къщички във вътрешния двор. Скромните здания стояха необитавани от доста години, бяха влажни и тъмни и плачеха за ремонт, но с помощта на Елзи и другите Оливия съумя да ги поосвежи и да ги пригоди за живот.


	Във вечерта на пристигането си доброволките влязоха в кухнята, видимо поразени от размерите на имението. Оливия вечеря с тях, изслушвайки разказите им за родните им места и за това колко отвратителни били униформите им.
	— Трябва да ги пробвате тези войнишки тениски, госпожо Крофърд — каза едно от момичетата със силния си бирмингамски акцент. — Няма да ви обяснявам колко боцкат.
	— И са прекалено голям номер — добави друго момиче. — Освен това ми се струва, че панталоните са мъжки, не дамски. Май ще сме интересна гледка утре сутрин, а, момичета?!
	Всичките се закискаха и на Оливия й стана приятно да види, че така добре се погаждаха. Служителката от Женската поземлена армия я бе предупредила за свадите и дори сборичкванията, които понякога възникваха между напълно непознатите момичета, принудени да живеят заедно.
	След вечеря Оливия стана и плесна с ръце, за да привлече вниманието на доброволките.
	— Така, момичета, като начало ми позволете да ви приветствам в „Уортън Парк“. Имението е прекрасно, намира се в живописна част на страната ни и според мен трябва да се считате за големи късметлийки, щом се озовахте точно тук. Господин Комб ще ви каже коя за кой отрязък земя ще отговаря, а сега ще ви обясня и някои подробности около престоя ви. Сутрин прислугата ще ви носи хляб, мляко и яйца по колибите. Започвате работа в осем, като първо се строявате във вътрешния двор, където господин Комб и хората му ще ви разпределят задачите за деня. Ще имате една междинна петнайсетминутна почивка, а на обяд персоналът ще ви снабдява със сандвичи по работните места. Продължавате работа в един часа, свършвате в пет, а в шест се събирате за вечеря в кухнята. Много ще сме ви благодарни, ако между пет и шест намерите време да се измиете и преоблечете, за да не се появявате целите в кал на вечеря — завърши с усмивка Оливия.
	— С бална рокля и тиара ще довтасам за чай, госпожице, не бойте се — изчурулика едно от момичетата на фона на сърдечен смях.
	— Всички ще имате по един свободен ден на седмица — продължи Оливия, — и той ще се определя по предварително утвърдено разпределение на дежурствата. В единайсет сутринта от входната алея потегля автобус за Кромър, в случай че решите да отскочите до града за нещо. Тръгва обратно в четири и половина. Във всяка от колибите съм оставила по един списък с подробно описание на всичко, изброено дотук. Навярно много от вас не са свикнали с провинциалния живот — добави тя. — Нямаме кина и ярко осветени витрини в съседство. Съветвам ви сами да си направите програма на вечерните забавления — викторини, развлекателни игри и други подобни.
	Оливия усети липсата на ентусиазъм от страна на доброволките и побърза да продължи в друга насока.
	— Освен това решихме да организираме конкурс по плетене. Свекърва ми, лейди Крофърд, е уредила да изпратим чорапите, шапките и шаловете наше производство от Норфък до момчетата ни на континента. Ако не умеете да плетете, ще ви научим. Освен това момичето, оплело най-много неща в период от един месец, получава като награда чифт… — тя отвори една хартиена торба и извади съдържанието й — … от тези.
	Момичетата ахнаха възторжено при вида на найлоновите чорапогащи, които Оливия вдигна в ръцете си. Тя самата изпита истинско облекчение, че техниката с поощренията се бе оказала правилният подход.
	На излизане от кухнята Оливия намери Адриана, която бе прекарала цяла седмица в потиснато настроение, да стои във фоайето.
	— Ще ме придружиш ли за по питие в библиотеката, Оливия? — покани я тя. — Определено имам нужда от едно.
	— Разбира се — съгласи се Оливия, макар че се чувстваше изморена след дългия работен ден и нямаше особено желание.
	Тъй като Сейбъл бе назначен за шофьор на трактор денем, Адриана я обслужи собственоръчно.
	— Джин? — предложи й тя.
	— Би ми се отразил чудотворно — прие Оливия, тръсвайки се в един стол.
	— Как мина срещата с доброволките? Що за момичета са? — попита неспокойно Адриана, подаде питието на Оливия и седна срещу нея.
	— Струват ми се симпатични, макар че от пръв поглед нищо не е ясно. Нямат никакъв опит, но ще се научат на каквото трябва — каза Оливия. — Ситуацията го изисква.
	— Така е — съгласи се Адриана. — А и трудностите, пред които се изправяме ние, са нищо в сравнение с изпитанията, очакващи момчетата ни. Идват тежки времена, Оливия — въздъхна Адриана. — Но поне двамата с Хари се виждахте по-често, отколкото повечето хора във вашето положение.
	— Да, вярно е — съгласи се механично Оливия.
	Адриана впери поглед в снаха си.
	— _Chérie_, не искам да се бъркам, където не ми е работа, но всичко наред ли е между вас с Хари?
	— Да — кимна Оливия и през тялото й пробягна неприятна тръпка при мисълта колко проницателна можеше да е Адриана. — Наслаждаваме се на малкото си време заедно.
	Адриана проучи лицето й с поглед.
	— Да, времето ви заедно наистина е малко. Може би именно в това се корени причината за… отчуждеността, която понякога усещам помежду ви.
	— Навярно си права, Адриана — хвана нишката на свекърва си Оливия. — През изминалите седмици сме прекарали едва няколко часа заедно.
	— Е, ако пуснат Хари в отпуск, можете да заминете на почивка. Все пак нямахте дори меден месец.
	На Оливия буквално й прилоша при мисълта да се уедини с Хари на някое далечно място.
	— Адриана, смятам, че и двамата сме се отдали на войната. Пък и ни чака цял живот заедно.
	— Много великодушно от твоя страна, Оливия, и — Адриана потрепери видимо — да се надяваме, че си права.


	Германските войски нахлуха в Дания и Норвегия, поставяйки началото на великобританската операция.
	Но въпреки мрачния фон на войната и напрегнатото очакване немските въоръжени сили да атакуват бреговете на Великобритания, Оливия откри, че харесва новия си живот. Надзорът над доброволките не й оставяше много свободно време; беше се превърнала в същински експерт по приветствените срещи за новодошлите момичета и разрешаването на възникващите от време навреме усложнения.
	В общи линии доброволките бяха весела компания, и често, когато им носеше сандвичи по обяд, посядваше с тях на полето, развличайки се с ведрите им закачки. Ако не се грижеше за поверените й момичета, или си нямаше работа с някой повреден трактор, или пък не гонеше избягало от кочината прасе, стоеше в къщата с Адриана. Банкетната зала се беше превърнала в складово помещение за стотиците шапки, шалове и чорапи, оплетени от жените на Норфък за момчетата им в армията.
	По ирония на съдбата „Уортън Парк“ беше по-оживено място, отколкото преди войната: момичетата прехвърчаха насам-натам, а жените от имението шетаха из балната зала, опаковайки плетивата в кашони.
	Постепенно Оливия бе стигнала до заключението, че свекърва й е крайно изнежена жена. Обикновено се преструваше на неразположена и при най-малките наченки на усложнение се оттегляше в стаята си, понякога заключвайки се там с дни. Оливия не смееше да си помисли какво щеше да се случи с „Уортън Парк“, ако нея я нямаше. Прислугата все по-често и по-често започваше да се обръща към нея за наставления.


	Зимата премина в пролет, а „Фалшивата война“ отстъпи място на истинската, когато Германия нападна Франция. Нацистите продължиха похода си за господство над Европа, нахлувайки в Холандия, след което се отправиха на запад през Белгия.
	Хари и батальонът му се нанесоха в училището интернат в градчето Холт. Тъй като германските войски вече наближаваха Ламанша и опасността от инвазия ставаше все по-осезаема, охранителните части по норфъкското крайбрежие бяха нащрек.
	Към края на май се разрази битката в Дюнкерк*. Оливия прекарваше вечерите си свита над радиото в някоя от колибите на доброволките, където обикновено слушаше новинарските емисии. Приятелите на две от момичетата, Бридж и Мери, участваха в битката. Два дни по-късно радиоговорителят съобщи, че Дюнкерк е в ход на евакуация и великобританските въоръжени сили биват изтегляни от територията му. Шегите и закачките секнаха и всички в имението зачакаха с притаен дъх да разберат дали операцията е била успешна.
	[* Град в Северна Франция, разположен на брега на Северно море. — Б.пр.]
	Когато Уинстън Чърчил, новият министър-председател, излъчи нощното си обръщение към нацията и съобщи, че триста трийсет и осем хиляди мъже са били избавени от бреговете и пристанищата на Дюнкерк, имението избухна в радушни възгласи и сълзи. Макар и всички да осъзнаваха, че всъщност страната им бе претърпяла жестоко поражение.
	— Моля те, боже, нека Марли е един от спасените — плачеше Мери на рамото на Оливия. — Всичко давам, само да е невредим.
	Оливия реши, че момичетата са си заслужили почерпката и успя да им уреди две кани с ябълково вино, за да отпразнуват повода. В отсъствието на Бил Елзи бързо се беше сприятелила с Мери и неофициално се бе присъединила към редиците на доброволките, служейки им като гид по време на разходките им до Кромър.
	Веднъж Оливия я намери спотаена в един ъгъл и отиде да я види.
	— Елзи, изглеждаш страшно оклюмала. Добре ли си?
	— Откровено казано, госпожице Оливия, не съм. Седя си тук, слушам новините и си мисля, че всеки момент моят Бил и нашият Хари също може да заминат. Наистина не знам как бих живяла без него. — Елзи избърса една самотна сълза от окото си.
	Оливия я прегърна.
	— Опитай да не се тревожиш толкова, Елзи — утеши я тя, гузна, задето мисълта, че можеше да призоват и нейния съпруг на фронта не изтръгваше почти никаква емоция у нея. — Хари твърди, че Бил е най-добрият войник в батальона му, а и едно птиченце ми каза, че предстои да го повишат в сержант, но — Оливия долепи пръст до устните си — не споделяй с никого, че съм ти издала.
	Лицето на Елзи се оживи.
	— Ооо! Наистина ли, госпожице Оливия? Ако наистина се случи, така ще се гордея с него — обяви щастливо тя.


>>	23

	В средата на юни, докато Оливия преоткриваше красотата на „Уортън Парк“ в цъфналия му разкош, по радиото съобщиха, че Франция е капитулирала пред Германия.
	Хитлер се беше настанил в Париж и изучаваше най-новия си трофей, а Оливия се питаше кога ли щеше да избухне Битката за Великобритания, както я беше нарекъл по радиото същата сутрин господин Чърчил.
	Влезе в зеленчуковата градина, за да обере дневната дажба от плодове и зеленчуци, необходими за изхранването на имението, а съзнанието й се мъчеше да побере ужасяващата мисъл, че смъртта и разрушението, които им бяха показали по кинопрегледа преди два дни, чукаха на вратата на родината й.
	Като се върна в кухнята с две натежали от пресни продукти кошници, завари Хари на масата с изпито, изтормозено лице и чаша чай пред себе си.
	— Здравей, скъпа — усмихна й се вяло той. — Познай какво? Дадоха ми еднодневен отпуск.
	— Божичко! — Оливия се зае да разтоварва зеленчуците от кошниците. Мисълта, че Хари щеше да си е у дома не предизвикваше радостен трепет у нея, а по-скоро обратното. — Сигурно имаш желание единствено да се пъхнеш под завивките и да поспиш.
	— Всъщност ми се искаше да отидем някъде заедно. Как ти звучи пикник на плажа?
	Госпожа Комб се обади с усмивка откъм кухненския умивалник:
	— Добра идея, господин Хари, изведете някъде съпругата си. Доколкото виждам, през последните седмици сама върти имението. Нужна й е почивка не по-малко, отколкото и на вас самия. — Жената обърна почтителен поглед към Оливия. — Добро момиче сте си намерил. Прекрасна е, казвам ви. Всички сме на това мнение — добави тя в подкрепа на думите си.
	Оливия се изчерви от свян и трескаво затърси оправдания.
	— Да, но трябва да занеса сандвичи на момичетата и…
	— Не го мислете това! Оставете на мен, госпожо Крофърд, и прекарайте деня със съпруга си.
	Проумявайки, че е загубила битката, Оливия се предаде.
	— Ще изтичам до горе да събуя тези панталони.
	— Чакам те при колата след десет минути, скъпа — провикна се след нея Хари.


	— Боже мой, безкрайно съм щастлив, че се измъкнах, макар и за няколко часа — въздъхна Хари, потегляйки с колата. — Денят е прекрасен, а и багажникът е пълен с вкуснотии за пикник от госпожа Дженкс. Може да отскочим до Холкам. Май само тамошният плаж остана незагрозен от бодлива тел и баражни балони. — Той я погледна в търсене на отговор.
	Оливия кимна мълчаливо.
	Паркираха на няколко минути пеша от плажа и излязоха на пясъчните дюни. Хари носеше кошницата за пикник в ръка. Плажът беше напълно пуст, наоколо не се виждаше жива душа. Хари се хвърли в цял ръст върху пясъка, превъртя се и затвори очи срещу слънцето.
	— Колко е хубаво само! — каза той. — Ето така се живее! Тук дори е възможно да си втълпя, че войната е кошмар, присънил ми се снощи.
	Оливия седна върху пясъка на метър разстояние от него. Не отвърна на коментарите му. Вместо това отправи поглед към морето и си пожела денят да приключи колкото се може по-скоро. Като се обърна към Хари, го завари да я наблюдава.
	— Искаш ли да се разходим до водата? — предложи той.
	— Щом желаеш.
	Станаха и тръгнаха заедно към морето.
	— Държа да ти кажа, Оливия, че се справяш похвално вкъщи. Наистина не знам какво щеше да се случи, ако майка ми беше останала сама. Здравето й е толкова крехко, а и психиката й е лабилна. Съзнавам, че на теб се пада най-тежката част от работата по имението.
	— Върша я с удоволствие — призна си тя. — Радвам се, че съм ангажирана.
	— Съвсем очевидно имаш природен талант и всички в „Уортън“ те боготворят. — Той й се усмихна сърдечно. — Както и аз самият.
	— О, Хари — каза внезапно подразнена Оливия. — Вече няма нужда от преструвки.
	Продължиха разходката си в мълчание. Малко преди да достигнат морето, Хари спря и се обърна към нея.
	— Оливия, аз… доста често си мисля за първата ни среща. За времето, преди да се случи… _онова_. Запомних те като най-духовитото момиче, което някога бях срещал. Не беше лигава, глупава или суетна като повечето познати ми жени, а човек с истински интелект и почтеност. Мисля, че и ти ме хареса тогава.
	— Разбира се, Хари — призна си тихо Оливия.
	— Помниш ли как се закачахме един с друг, смеехме се.
	— Да…
	— Може би — продължи напрегнато той — трябваше още тогава да ти кажа, че си най-красивото момиче, което някога бях виждал.
	Оливия поклати гневно глава.
	— Хари, умолявам те да спреш! Разбирам какво се опитваш да постигнеш. Но вече е твърде късно!
	— Скъпа, моля те, предвид ситуацията, ще е същински късмет, ако отново ми се удаде шанс да поговорим, да ти обясня! Умолявам те, Оливия, поне ме изслушай. Би ли поседнала с мен?
	Отчаянието в очите му склони Оливия.
	— Е, не виждам как един разговор би променил нещата, но добре, щом държиш, обещавам да те изслушам.
	Двамата седнаха на пясъка.
	— Ще започна от началото. Права си, едва ли ще променя отношението ти към мен, но най-малкото заслужаваш да научиш истината.
	— Моля те, Хари, просто говори.
	— Добре тогава. И нека първо ти се закълна, че не търся състраданието ти. Просто ще ти разкажа всичко с ръка на сърцето. Така — Хари видимо събираше мислите си. — Онази нощ опитах да ти кажа, че понякога, когато много момчета живеят заедно под един покрив — а знай, че училищата интернати са най-неподходящите места за подрастващите, — самотата и отчаянието ги подтикват да развият романтични чувства един към друг.
	Оливия изтръпна при мисълта. Хари продължи с разказа си.
	— Аз бях особено отчаян и страдах от ужасна носталгия по майка ми. Тогава с един мой връстник се сближихме доста. Не на физическо ниво, бързам да добавя. И все пак това бе най-близкото нещо до интимни взаимоотношения, което някога бях имал. Той беше много привързан към мен, Оливия, изпитваше истински чувства. Откровено казано, по онова време се питах дали не съм влюбен в него. Вследствие на което през остатъка от тийнейджърските си години се колебаех дали наистина не съм, както ти самата най-открито ме нарече, хомосексуалист.
	Той я погледна в очакване на някакъв отклик. Оливия сведе очи. Не знаеше какво да му каже. Хари продължи напред.
	— Разбира се, това ми чувство бе подсилено в „Сендхърст“. Както сама знаеш, не съм войник по рождение, което ме подтикваше към убеждението, че липсата на борбеност и агресия у мен, в комбинация с любовта ми към пианото, се дължаха на не толкова мъжествения ми характер. Признавам, че при първата ни среща бях много объркан — каза Хари. — Бях имал прекалено малко контакти с жени и абсолютно никаква интимна връзка с тях. Нека бъда прям с теб: плашеха ме до смърт. Не разбирах какво искаха от мен и не знаех как да задоволя желанията им. И тогава… — Хари въздъхна. — Срещнах Арчи на дебютантския бал на Пинелъпи. Стори ми се толкова сроден с мен: чувствителният му характер, любовта му към изкуствата… а беше повече от ясно, че е хомосексуалист. Държеше се много насърчително и дори няколко пъти ходих в Лондон на срещи с него.
	— _Сигурна_ бях, че веднъж те видях в Лондон — намеси се Оливия. — Тъкмо влизах в „Риц“ една вечер. Ти се качваше по стълбите на някакъв нощен клуб близо до хотела.
	Хари кимна.
	— Да, аз съм бил. Арчи ме запозна с няколко от… приятелите си. Още от самото начало бе приел за даденост, че съм „един от тях“. Вложи големи усилия да ме убеди. — Хари сведе глава. — Като дойде в имението за сватбата ни, ми се примоли да не се женя за теб: заяви, че съм допускал огромна грешка. И откровено казано, Оливия, в онзи ден бях толкова объркан, че не знаех какво да си мисля. Арчи беше напълнил главата ми с ужасяващи истории, например за това как няма да съм способен да изпълня съпружеските си задължения на първата ни брачна нощ. — Той вдигна поглед към очите на Оливия. — Толкова се боях, че ще се окаже прав. О, боже, Оливия! Повярвай ми, безкрайно много съжалявам за случилото се онази нощ. Чисто и просто ме бе обзел вцепеняващ страх.
	Макар твърдо решена да не вярва и на дума от изповедта на Хари, като погледна в изтерзаните му, тъжни очи, Оливия откри първична искреност в тях. Ако не казваше истината, то беше изключително талантлив лъжец.
	— Онази нощ — продължи Хари, възложил си задачата да довърши започнатото, — когато те оставих в спалнята ни с Елзи, отидох до библиотеката да си налея едно бренди за кураж. Арчи ме намери и ми каза, че ме обичал. Помолих го да ме остави на мира: бях много ядосан и ужасно напрегнат. — Хари въздъхна. — Докато ти си ме чакала в спалнята, чудейки се какво, по дяволите, правя толкова време, аз се разхождах из градината в компанията на бутилка бренди. Това, скъпа моя, е самата истина. Кълна се в живота на майка ми.
	— Разбирам. — Неспособна да го погледне в очите, Оливия съсредоточи вниманието си върху копринения пясък, процеждащ се през пръстите на ръцете й.
	— Както сама знаеш, три седмици по-късно, на Коледа, Арчи отново се появи в имението. В онзи момент бях по-объркан от всякога, чувствах се в задънена улица. Виждах как нежно, мило, красиво същество като теб страдаше заради поведението ми.
	— Тоест си знаел, че постъпваш нередно? — намеси се Оливия. — Или по-скоро, че не си направил каквото трябва?
	— Разбира се, че знаех, скъпа! Просто нямах представа как да поправя грешката си. А в нощта, когато ме залови, току-що бях казал на Арчи, че повече никога не искам да го виждам, че вече съм сигурен в любовта си към теб и искам да съм ти добър съпруг. Той се разгневи, сграбчи ме и ме целуна.
	— Доколкото видях, ти не се съпротивляваше особено — поправи го Оливия.
	— Ако беше почакала само още няколко секунди, щеше да станеш свидетел на борбата ми да се измъкна от хватката му, буквално ме задушаваше. Беше… — в очите му се появиха сълзи — беше _ужасно_! Имах чувството, че правя нещо грешно и неестествено, а колкото и да не ти се вярва, аз съм _мъж_!
	Оливия обърна поглед към него, усещайки искреното му отчаяние. Реши, че е най-разумно да замълчи, докато правилните думи не й дойдеха наум.
	Хари възвърна самообладанието си, сграбчи ръката й, стискайки я силно, и се извъртя така, че да я погледне в очите.
	— А за финал, скъпа моя, искам да кажа едно-единствено нещо: през изминалите няколко месеца нараснаха не само възхищението и почитта ми към теб, но с тях и любовта ми. И тъй като Арчи вече го няма да шепне в ухото ми, знам кой съм и усещам как естествените ми физически нужди се възраждат. Оливия, наясно съм, че вероятно те отвращавам, но искам да знаеш, че те желая така, както всеки нормален мъж би пожелал прелестната си съпруга.
	Той протегна свободната си ръка и помилва нежно бузата й. Оливия не се отдръпна.
	— Толкова си красива — прошепна Хари. — И толкова много съжалявам.
	— О, Хари, аз… — тя въздъхна тежко под ласките му. Носеха й обезпокоително голяма утеха. — Малко остана да рухна — прошепна накрая.
	Хари се доближи до нея и преметна ръка през раменете й.
	— Знам, безценно мое момиче. Разбирам колко съм те наранил и че едва ли някога ще успея да ти се реванширам. Но, Оливия, ако успееш да ми простиш, да ми дадеш един последен шанс, ще опитам с всички сили — умоляваше я той. — Кълна ти се във всичко свято, повече никога няма да те разочаровам.
	В този момент сълзите й рукнаха неудържимо и тя зарови лице в гърдите му. Той я прегърна с двете си ръце и я притисна към себе си.
	— Скъпа моя, ти си силна и смела, и красива. Какво друго би могъл да иска един мъж от съпругата си? Съзнавам колко голям късмет е, че те имам и ще направя всичко по силите си да не те загубя.
	— О, Хари, още от самото начало те обичам безумно. Но не знам как ще повярвам, че и ти ме обичаш истински. Че не казваш всичко това, само за да отървеш собствената си кожа. Как да ти имам доверие?
	— Е, скъпа моя — каза той, милвайки косата й, — сама видя, че съм неспособен да укривам истината.
	Тя намери сили да се засмее на думите му.
	— Прав си. Беше ми повече от ясно, че нещо не е наред, още преди да се оженим.
	— Ето, значи! Четеш ме като отворена книга и винаги ще е така. Оливия, не знам колко време ми остава, преди да ме изпратят на континента. В най-добрия случай са няколко месеца, в най-лошия — броени дни. Не исках да те притискам, но пък и не исках да те оставям така. Нямаше да понеса мисълта, че съм съсипал живота ти, че дори да не се върна от фронта, ще ти е трудно да повярваш на друг мъж заради стореното от мен.
	Оливия позволи на думите му да попият в съзнанието й и след малко проумя значението им.
	— Така дори да ми заявиш, било то сега или в идните няколко дни, че не си способна да ми простиш, поне дойде ли време да те оставя, ще знам, че съм постъпил правилно, разкривайки ти истината. С каквато и мисъл да си живяла, скъпа моя, разбери, че те обичам. От все сърце.
	Сега беше ред на Хари да се разплаче, а Оливия сложи главата му върху коляното си и го остави да излее мъката си около неизбежното му прехвърляне на континента.
	— Макар че се налага да повдигам духа на подчинените ми, разказвайки им за войнишкото другарство и забавните случки, които ще преживеем заедно на фронта, знам какво представлява войната по същество. Не се страхувам от самата смърт, а от факта, че може да ме връхлети всеки един момент. В най-добрия случай може просто да избухнеш на хиляди парчета, попадайки в пълно забвение. В най-лошия може с дни наред да си в хватката на предсмъртна агония. И в двата случая изчезваш от лицето на земята, превръщаш се в поредното име на паметната плоча. Страх ме е, Оливия. И безкрайно ми омръзна да се правя на смелчага в името на всички останали.
	Когато сълзите му пресъхнаха, Оливия предложи да се върнат при дюните и да видят какво има в кошницата за пикник. Госпожа Дженкс им беше сложила и бутилка вино от френските лозя на Адриана. Хари я отвори и подаде на Оливия едната чаша.
	— И моля те, недей да пиеш за мое здраве. Точно в момента давам мило и драго за лошо зрение, плоскостъпие или астма — пошегува се той. — Явно съм страхливец по природа.
	— Нищо подобно, Хари, просто изказваш на глас всичко, което и останалите мъже в твое положение изпитват, но никога не си признават.
	— Обичам те, Оливия. — Думите се търкулнаха съвсем непринудено по езика му. — Въпросът е… вярваш ли ми?
	Тя се позамисли преди да му отговори, търсейки истината в очите му. И остана изумена да я намери там.


>>	24
>>	Саутуолд

	_Наблюдавам снежинките, танцуващи като едри, падащи ангелчета от другата страна на прозореца. Снегът действа върху сензорите на охранителните прожектори и те светват от време навреме, озарявайки димната картина — чудноват фон на историята, която Елзи току-що довършва._
	_Макар и разказът й да не ме засяга пряко и все още да не откривам смисъла му, донякъде успява да ме утеши. Чувайки как други хора — включително собствената ми баба — са се борили със страха от загубата на любимите им същества, научавайки колко сложен е бил животът им между стените на „Уортън Парк“, вече знам, че не съм единствената, изживяла такава мъка._
	_Може би различното при мен е, че всичко ми дойде изневиделица, че нямах своите мигове на брулен от вятъра плаж, където да изповядам греховете си, да се помиря с близките си, да им кажа колко ги обичам, да се сбогувам с тях…_
	_Не получих предупреждение, нито време да се подготвя. И за разлика от всички онези жени, изпратили мъжете си на фронта и потърсили утеха в нечия сродна мъка, аз нямам към кого да се обърна._
	_Чувствам се съвсем сама._
	_Светът продължи да се върти край мен, сякаш нищо не се беше случило. Два живота угаснаха, а не бе обявен национален траур. Скръбта натежа на плещите на една самотна съпруга и майка._
	_И все пак… поне не съм преживяла жестокостите на войната, а момчетата ми не познаха съкрушителния страх от похода към сигурна смърт като клетия Хари Крофърд и дядо Бил. За тях също всичко бе дошло изневиделица. И ако в сетния им час е имало страдание, моля се поне да е било кратко._
	_Веднъж чух някой да казва, че смъртта била също толкова естествена част от живота, както и раждането; и двете били част от безконечния цикъл на човешката радост и болка. Всички вървим към небитието, а неспособността ни да преглътнем собствената си смъртност и тази на близките ни е неразривна част от човешката природа._
	_Под каквато и форма да дойде смъртта, загубата е непоносима за живите._


	Джулия се отърси от черните мисли.
	— Какво се е случило после, бабо?
	— Ами, Оливия си дойде променена от плажа в Холкам. Отново започна да се смее, усмивката се върна на лицето й… сякаш слънцето бе изгряло — спомни си Елзи. — И двамата излъчваха щастие. Прибереше ли се у дома, Хари вече не спеше в малката стаичка. Гледах ги как се разхождат из имението, хванати за ръка. Изглеждаха като всяка друга влюбена двойка. Разбира се, блаженството не продължи дълго, но поне прекараха няколко седмици заедно. А докато дойде време Хари и Бил да заминат за континента, Оливия вече беше бременна.
	Джулия вдигна едната си вежда.
	— Забременяла е. Значи Хари не е бил хомосексуалист?
	Елзи въздъхна и поклати глава горестно.
	— Не, не беше, Джулия. Мога да ти дам гаранция, особено предвид случилото се впоследствие. От една страна, поне за доброто на Оливия, щеше да е по-хубаво, ако се беше оказал гей; така цялата последвала трагедия изобщо нямаше да се състои.
	— Какво имаш предвид, бабо? — попита недоумяващо Джулия. — Не е ли имала историята им щастлив завършек?
	— О, Джулия — погледна я с любов Елзи, — не всички получават своя щастлив завършек, както сама си се убедила. Можем да се надяваме единствено на повечко щастливи моменти и да се научим да им се радваме, докато можем. Оливия и Хари получиха своите, колкото и кратки да бяха. — Елзи се прозя. — Извинявай. Много се уморих от всичкото това говорене; трябва да полегна.
	— Разбира се. Да ти приготвя ли нещо за пиене? — предложи Джулия.
	Елзи се надигна от дивана и отиде да изгаси газовия огън.
	— Би било прекрасно. В шкафа има какао — посочи възрастната жена към кухнята и тръгна по малкото коридорче към спалнята й.
	— Ще ти го донеса — каза Джулия, излизайки с нея от всекидневната. Приготви какаото и го занесе в стаята й, където намери Елзи уютно сгушена под завивка от розов сатен.
	— Благодаря ти, съкровище — каза баба й, когато Джулия остави чашата на нощната си масичка. — В последно време рядко ми се случва някой да ми донесе гореща напитка преди сън.
	Джулия се наведе да целуне челото на Елзи.
	— Лека нощ, бабо. Благодаря ти, че сподели историята си с мен.
	— Е, за жалост, това е едва началото й. Ще я довършим утре. Подготвила съм ти леглото в съседната стая. Лека нощ, съкровище, да спиш в кош и да сънуваш грош.
	Джулия остави Елзи и влезе в съседната стая. Съблече се и се пъхна под пухения юрган с плик на ситни цветчета; нарочно не затвори пердетата, за да се полюбува на гъсто падащия сняг. Обожаваше да го гледа, обожаваше тишината и покоя, които й носеше.
	Ксавиер бе отраснал в Москва и възприемаше снега, както норфъкчани възприемаха дъжда — като нещо ежедневно и дразнещо. Веднъж я беше водил там… Джулия се намести в леглото и насили съзнанието си да прогони мисълта.
	Още не беше готова да изживее този спомен.


	Когато се събуди, из къщата се носеше ароматът на цвърчащ бекон. Пресегна се до нощната масичка за мобилния си телефон и погледна колко е часът. Наближаваше десет. Отпусна се върху възглавниците с въздишка; не можеше да повярва, че е спала до толкова късно. И то непробудно.
	На вратата й се почука.
	— Влез.
	Елзи подаде глава в стаята.
	— Добро утро, скъпа. Приготвям ти пълна английска закуска; ще е готова до десетина минути. Ела да хапнеш, като си вземеш душ и се облечеш.
	Джулия изпълни заръката й, все още преследвана от необяснима умора, после отиде в кухнята и се зае да унищожава закуска, каквато в последно време дори не можеше да си представи да погълне. Само след пет минути чинията й вече беше празна и Елзи й сипваше втора порция бекон.
	— Открай време обичаш домашна закуска, нали, съкровище? — усмихна се баба й.
	— Сигурно е от свежия въздух в „Уортън Парк“. Спомням си, че ядях като вълк, докато гостувах там — призна си Джулия.
	— Май няма да е зле да си върнеш този навик — отбеляза Елзи, сочейки кльощавите ръце на внучка си.
	— Не се безпокой, бабо, започвам да се възстановявам. — Погледът й се отмести към прозореца, отвъд който се виждаше, че снегът вече се топи. — Струва ми се най-разумно да потеглям, докато времето не се е влошило отново.
	— Така е — каза Елзи, докато миеше съдовете.
	— Искаш ли да ми доразкажеш историята си, или още си прекалено уморена? — попита Джулия.
	Ръцете й замръзнаха в сапунената пяна за момент.
	— Ами — подхвана след кратък размисъл, — доста се поизморих, няма спор. Съгласна ли си да ме навестиш някой друг път, за да я изслушаш докрай?
	— Разбира се. Може ли само един въпрос, бабо: какво стана с бебето на Оливия, след като Хари е заминал за фронта?
	Този път ръцете в сапунената пяна замръзнаха напълно.
	— Пометна в петия месец, бедничката. Тъкмо започваше да усеща как бебчето я рита отвътре. Сърцето й се пръсна от мъка. Все й разправях да не се преуморява, да не търчи насам-натам по цял ден. Адриана, господарката, рухна напълно след заминаването на Хари, и Оливия пое цялата работа по имението. Знам, че някои жени са способни да вадят репи, чак докато бебето се появи измежду краката им, но Оливия, колкото и да си придаваше вид на здравенячка, беше дама по рождение. Обичаше рожбата си повече от всичко на света, казвам ти. А и „Уортън Парк“ имаше нужда от наследник.
	— Но нали когато Хари се е върнал от войната, Оливия все още е била на двайсет и няколко години? Имали са предостатъчно време да си направят друго бебе.
	Елзи извърна поглед от мивката, насочи го към внучка си и поклати глава.
	— Съжалявам, миличка, но тези въпроси ще трябва да почакат до следващия път.
	— Разбирам — съгласи се Джулия, гузна, задето любопитството продължаваше да я гложди.
	— Бих искала да задържа дневника, ако нямаш нищо против. Така и не го прочетох — пророни Елзи.
	— И бездруго си е твой: трябва да го задържиш.
	— Не е съвсем вярно, съкровище… — гласът й заглъхна и Джулия видя как извиква самообладанието си. — Както и да е, предлагам да продължим другия път. Хайде, миличката ми, най-добре потегляй. Ще ти донеса палтото.


	Елзи застана на прага и гледаше как Джулия изкарва колата на заден ход от алеята. Замаха й ведро с ръка, докато колата набираше скорост и накрая изчезна от полезрението й. Елзи затвори вратата, отиде във всекидневната и взе дневника от масичката за кафе.
	Хвана го между двете си длани и вдигна поглед нагоре, сякаш в молитва.
	— О, Бил — прошепна. — Ще ми се да беше тук, за да ме посъветваш как да постъпя. Не знам какво да й кажа, и какво — не. Наистина не знам.
	Седна тежко на дивана с дневника в скута си. После отвори корицата и зачете.


	На път към дома Джулия се почувства особено зле. С наближаването силна болка обзе цялото й тяло, а главата й направо затуптя.
	Като паркира колата, Джулия се изкачи немощно до входната врата, влезе и се строполи на дивана. Хапливият студ в къщата я подсети, че трябва да включи акумулиращата печка на най-висока степен и да стъкми огъня в камината. Само че нямаше сили да направи нито едно от двете. Когато най-сетне свика енергията да изкачи стълбището с намерението да полегне за малко в стаята си, първо изрови шишенцето с таблетки парацетамол от шкафчето в банята. Преглътна две с чашата застояла вода от нощната си масичка и се стовари в леглото.
	Същата нощ на Джулия й се присъни един от онези объркани кошмари, наподобяващи халюцинации, които често съпътстват силната треска. Като се събуди, едвам си спомни къде се намира: във Франция ли, в Москва ли… или пък в „Уортън“, в парниците на дядо Бил?
	Чувстваше се толкова отпаднала, че смогна единствено да се добере до банята, където изгълта голямо количество вода, за да утоли свирепата си жажда, и дори този напън я изтощи до такава степен, че й се наложи да пълзи по пода на път обратно към леглото си.
	Нещо й подсказваше, че трябва да се обади на Алиша или на баща си, за да й се притекат на помощ, но в сънищата й мобилният телефон вечно се намираше прекалено далеч. А успееше ли да го достигне, той се изплъзваше от ръцете й и пропадаше в дълбока бездна. Но Ксавиер беше до нея, несъмнено беше той! Да…
	— Джулия! Джулия! Събуди се!
	Усети как нечия ръка я разтърсва внимателно и отвори клепачи. Зрението й беше замъглено и надвесилото се над нея лице плуваше пред очите й, макар че гласът й се струваше много познат.
	— Джулия, какво ти е? Моля те, кажи нещо! — Тонът му звучеше все по-тревожно.
	Джулия си постави за цел да съсредоточи погледа си и видя един мъж да стои над нея. С огромни усилия съумя да пророни думичката: „Кит“.
	— Слава богу! — Гласът му преливаше от облекчение. — Поне ме разпозна, Джулия, пила ли си някакви хапчета? Кажи ми какви бяха, много е важно.
	Джулия затвори очи, усещайки, че й причернява, и смогна да поклати глава.
	— Не, не, нищо не съм пила… просто… ми е много зле… и горещо…
	Хладна ръка се долепи до челото й.
	— Божичко, та ти гориш. Откога си така?
	— От снощи — пророни Джулия. — Внезапно… ми призля.
	— Боли ли те нещо?
	— Всичко… жестоко… вие ми се свят… боли ме глава…
	— Ясно. — Кит извади мобилен телефон от джоба си. — Почти сигурен съм, че е грип, но ще извикам доктора да те прегледа.
	— Не се тревожи… нищо ми… няма… просто — подхвана Джулия, но бързо се отказа. Нямаше сили да се съпротивлява.


	До половин час възрастният доктор вече я беше прегледал.
	— Е, скъпа, лорд Крофърд е бил прав в предположението си. Имате лош пристъп на грип. Ще сляза до долу да поговоря с него — каза докторът, прибирайки термометъра в чантата си. — Стори ми се доста притеснен, като ме посрещна на вратата.
	Кит кръстосваше из всекидневната като разтревожена майка.
	— Не е нищо сериозно, лорд Крофърд. Хванала е грип, както сам сте се досетил, но температурата й е доста висока. Знаете ли дали има кой да се грижи за нея? Не е хубаво да остава сама, докато не се овладее треската.
	— Има сестра. Ще се свържа с нея. Предполагам лечението е стандартното, парацетамол на всеки четири часа, а ако температурата й не спадне, прибягваме до старовремския, но надежден метод с мократа гъба — каза Кит. — И обилен прием на течности.
	— Точно така. — Докторът го изгледа въпросително. — Да не би да сте минал медицинско обучение, лорд Крофърд?
	— Познахте — потвърди той. — Благодаря ви, че се отзовахте така бързо.
	— Радвам се, че ви бях от помощ, лорд Крофърд. Майка ви ми беше скъпа приятелка. Жалко, че вече не е с нас, но май е за добро. Животът й не беше лек към края.
	— Така е — съгласи се Кит, изпитвайки неудобство от факта, че не се беше върнал у дома за погребението й.
	— Е, оставям госпожицата във вещите ви ръце. Хубав ден, лорд Крофърд.


	Когато най-накрая се събуди истински, Джулия нямаше представа колко време е минало. Знаеше единствено, че се чувства малко по-добре, че очите й успяваха да се фокусират и свирепата болка в мускулите й бе поотшумяла.
	Тъй като й се ходеше до тоалетната, отметна завивките с разтреперана ръка и сложи стъпала на пода. Успя да се изправи на крака и да стигне до вратата на банята, преди да й причернее и да се свлече на килима.
	Дочу нечии стъпки по стълбището, а после на вратата й се почука.
	— Джулия? Добре ли си?
	Вратата се отвори, блъсвайки коляното й, и Джулия отмести с мъка немощните си крайници, за да влезе Кит.
	— Какво правиш на земята, за бога? — попита той, същевременно долепяйки ръка върху челото й.
	— Опитвам се да стигна до банята — пророни тя засрамено.
	— Ммм. Е, поне температурата ти е спаднала. Хайде, да те изправим на крака.
	Джулия нямаше друг избор, освен да позволи на Кит да я вдигне до изправено положение и да я съпроводи като инвалид по малкото коридорче до банята.
	Той отвори вратата, а като й се стори, че се кани да я придружи и вътре, Джулия каза:
	— Ще се справя и сама, благодаря.
	— Ще те изчакам тук, за да ти помогна, като излезеш. И недей да заключваш вратата, за да мога да вляза, в случай че припаднеш.
	— Добре, благодаря — измърмори Джулия и затвори вратата след себе си.
	Като излезе от банята, Кит, който най-културно се беше оттеглил в спалнята, моментално й се притече на помощ и я отведе до леглото.
	След като я настани удобно, Кит седна на ръба на леглото и сведе поглед към нея, проучвайки лицето й.
	— Доктор Крофърд е на мнение, че пациентката му най-сетне е надвила грипа — заяви той с усмивка. Пресегна се за чашата до леглото й и я доближи до устата й. — Ако обичате, изпийте това, госпожице Форестър. Съдържа доста глюкоза, която ще ви помогне да си възстановите силите.
	Джулия едва не повърна от възсладкия вкус на течността.
	— Гадост — намръщи се тя. — Това нещо е отвратително.
	— Но е по-добро от енергийните напитки. Или поне така разправя докторът.
	Джулия отпусна глава на възглавницата си, благодарна, че отново е в леглото.
	— Кой ден е?
	— Четвъртък, ако съдим по това, че вчера беше сряда.
	Джулия ахна вяло.
	— Искаш да кажеш, че съм в несвяст от три дни?
	— Да, госпожице Форестър, това искам да кажа. Бълнувахте и се мятахте като същински лунатик. В една от нощите вдигнахте такава врява, че малко остана да викна онези с белите престилки.
	Джулия се изчерви.
	— О, боже, Кит, много съжалявам. Само не ми казвай, че си стоял тук през цялото време?
	— Не през цялото — отвърна галантно той. — Алиша също нямаше възможност да стои до теб постоянно; не й е лесно с цялото това домочадие. Можех да те пратя в селската болница при дъртаците, но реших, че това би било жестоко от моя страна.
	— О, Кит — простена Джулия. — Като знам колко си ангажиран, само ти е трябвало да кръжиш край мен като медицинска сестра.
	— В интерес на истината, поне ми даде чудесно оправдание да се измъкна от „Уортън Парк“ за няколко дни. Пък и завърших първите си три години в медицинския колеж на Единбургския университет, преди да прекъсна. За твое успокоение, не си била в ръцете на пълен аматьор.
	— Благодаря ти… — Джулия усещаше как клепачите й натежават. Затвори ги и се унесе в сън.
	Кит й се усмихна, отмествайки един кичур коса от челото й, стигна на пръсти до вратата и я затвори тихо след себе си.


>>	25

	До вечерта Джулия бе събрала достатъчно сили да седне в леглото и да хапне малко супа от супата, която Кит й беше донесъл.
	— Вкусна е, нали? — отбеляза той, хранейки я с лъжица. — Алиша намина да я донесе, докато ти още спеше. Каза, че ще дойде да те види довечера, когато Макс се прибере у дома, за да гледа децата. Много се притеснява за теб. Всички се поизплашихме.
	— Е, вече си свободен — отвърна гузно Джулия. — Наистина се чувствам много по-добре.
	— Моля? — вирна едната си вежда Кит. — И да пропусна първия нормален разговор за изминатите четири дни? Не — поклати глава той. — Опасявам се, че ще ти се наложи да ме търпиш, докато не стъпиш на крака.
	На входната врата се почука.
	— Това трябва да е Алиша — каза Кит. — В състояние ли си да я видиш? — поинтересува се той.
	— Да! Казах ти вече, много по-добре съм.
	— Добре тогава. — Кит се отправи към вратата, взимайки разстоянието на две крачки с дългите си крака. — Явно сме навлезли в свадливата фаза на болестта — отбеляза с вдигната вежда той. — Отивам да доведа сестра ти.
	След няколко секунди Алиша изникна пред вратата на спалнята й с разтревожена гримаса върху красивото си лице.
	— Джулия, слава богу, че си добре! Толкова се притеснихме. — Тя доближи леглото, наведе се и прегърна сестра си. — Как се чувстваш?
	— По-добре — кимна Джулия, — значително по-добре.
	Алиша седна на ръба на леглото и взе ръката й в своята.
	— Много се радвам. Беше много зле, горкичката ми ти. Предполагам имунната ти система е била отслабена заради… ами заради психическата травма.
	— Вероятно — съгласи се Джулия, несклонна да пилее малкото си енергия по спорове. — Благодаря ти за супата. Много мило от твоя страна да ми я донесеш.
	Алиша вдигна вежди.
	— Боже, не благодари на мен, а на Кит. Справи се невероятно. Като разбра, че не мога да дойда заради децата, предложи да остане тук, за да те наглежда. Аз самата бях просто помощен персонал в разигралата се драма.
	— Много ми е съвестно, задето ти създавам толкова грижи — въздъхна Джулия. — Май напоследък ме бива само в това, а?
	— Недей така, Джулия, стига с тези детинщини — смъмри я Алиша. — Никой не се разболява по своя воля. Всички те обичаме и искаме да се погрижим за теб. Надявам се, като оздравееш, ще ми разкажеш какво си научила от баба за дневника.
	Джулия кимна, имайки усещането, че е минал цял век, откакто бе гостувала на Елзи в Саутуолд и бе чула разказа й за „Уортън Парк“ през 1939-а.
	— Разбира се. Историята е много увлекателна.
	— Нямам търпение да я чуя. Имаш ли някакви поръчки за утре? Какво ти се е дояло например? — попита Алиша.
	— Нямам особен апетит — поклати глава Джулия. — Едва се справям със супата ти. Вероятно бих пристъпила към хляб в даден момент.
	— Ще ти опека пресен — съгласи се Алиша. — Кит също има нужда от храна. Утре ще намина да ви донеса. — Тя се приведе и целуна сестра си. — Много се радвам да видя, че си по-добре, скъпа. Продължавай в този дух.
	— Ще се постарая — отвърна Джулия, помахвайки й немощно за довиждане.
	Алиша слезе на долния етаж и завари Кит да стъкмява огъня.
	— Слава богу, май се е преборила с болестта. И то благодарение на теб. Беше железен, Кит — похвали го тя.
	— Няма проблем. Пийва ли ти се чаша вино, преди да си тръгнеш? Малко смислен разговор ще ми се отрази добре — усмихна се той.
	Алиша хвърли един поглед на часовника си.
	— Нави ме. Трябва да се прибирам, но съм сигурна, че Макс ще удържи фронта още малко.
	— Чудесно. — Кит остави вече разгоряващия се огън. — Ще донеса чаши.
	Алиша седна в креслото пред камината, а Кит донесе бутилка вино, отвори я и подаде една от чашите на Алиша.
	— Наздраве — каза, поднасяйки своята за тост. — Да пием за по-нататъшното възстановяване на Джулия.
	— Точно така — съгласи се тя. — Горкичката преживя големи изпитания в последно време.
	— Да, подочух. Мога ли да попитам какво точно й се е случило?
	Алиша отпи глътка вино.
	— Миналото лято съпругът и синът й загинаха в автомобилна катастрофа в Южна Франция. А най-лошото беше, че… — Алиша потрепери неволно — колата изскочила от пътя, избухнала в подножието на хълма и предизвикала горски пожар. Не успяха да разпознаят официално останките им. Вследствие на това Джулия не можа да се сбогува с тях. Няма ли тела, няма и погребение.
	— Господи — въздъхна Кит. — Горката Джулия. На колко години е бил синът й?
	— Почти на три. Казваше се Габриел. И беше… — думите заседнаха в гърлото й, а очите й плувнаха в сълзи — … истинско ангелче. — Отпи още глътка вино. — Покъртително е да загубиш съпруга си, но да загубиш и детето си заедно с него… Просто не знам как го преживя сестра ми. Тоест… все още не е, но… досега никой от нас не е намерил начин да проникне в душата й. Заключила се е в скръбта си. Чувствам се толкова… безполезна. Не знам какво да й кажа, как да подходя към нея, и повечето ми опити се оказват… неуспешни. Извинявай. — Алиша побърза да попие сълзите от очите си. — Аз нямам право да плача, Джулия е в центъра на трагедията. Но просто… толкова ми е жал за нея, а не знам как да й помогна, как да я утеша.
	— Отговорът е, че не можеш. — Кит се пресегна и доля чашата на Алиша. — Всички покрай нея се опитват да направят… нещо, когато всъщност никой не може да й помогне. Милосърдието, което й предлагаш като неин най-близък човек, я кара да се чувства виновна, задето не може да ти отвърне подобаващо, което пък я подлага на още повече стрес. Естествено, не може да се справи с него, затова се затваря още по-надълбоко в себе си. — Кит впери поглед в огъня и въздъхна. — Алиша, послушай съвета ми: да, бъди до нея, но се опитай да проумееш, че единственият човек, който може да помогне на Джулия, е самата Джулия.
	— Говориш, сякаш знаеш какво е чувството.
	— Да, знам — потвърди лаконично Кит. — А ти просто ще трябва да й дадеш време. Макар и да не я познавам особено добре, бих казал, че е поела по правилния път. Джулия е силна личност, Алиша. Ще се справи, сигурен съм.
	— Проблемът е там — въздъхна Алиша, — че Джулия боготвореше съпруга си Ксавиер. Не познавам друга толкова влюбена в мъжа си жена. Да си призная — подхвана тя с поверителен тон, — аз самата го намирах за високомерен и арогантен. И той беше пианист, само че се изживяваше като същинска примадона, а Джулия постоянно го насърчаваше. Не че имаше талант като нейния. Но май всеки си има свой вкус, нали така?
	— Да. А и като слушам, я е правел щастлива.
	— Като че ли да — съгласи се Алиша. — Радвах се, че поне е намерила човек, пред когото можеше да разкрие душата си. Винаги съм се тревожила, че няма да попадне на такъв, особено след смъртта на майка ни. Тогава Джулия се промени, Кит. Съвсем отявлено. Някак… се отчужди. От мен, от татко, от всичко, с изключение на любимото си пиано. А този път… този път дори него загърби.
	— Питала ли си я защо?
	— Мисля, че знам причината — каза мрачно Алиша. — Тъкмо бе изпълнила „Втори концерт“ на Рахманинов на един рецитал в Париж, когато получи новината за смъртта им. — Алиша сви рамене. — Това е предположението ми: може би асоциира пианото с онази болка.
	— И с чувството за вина, разбира се — добави Кит. — Вероятно мисли, че е трябвало да умре заедно с тях.
	— Сигурно си прав. Знам, че хич не обичаше да се разделя с Габриел, когато заминаваше за някой рецитал. И тя, като много други работещи майки, се разкъсваше между детето и кариерата си.
	— Защо се е върнала в Норфък след трагедията? — попита Кит.
	— В деня след катастрофата кацнах в Париж. Като пристигнах, нямах никаква представа как да постъпя с нея. Не можех да я оставя сама във Франция, но и не можех да се нанеса при нея заради децата си. Джулия беше изпаднала в твърде дълбок шок, за да вземе каквото и да е рационално решение, затова я доведох с мен вкъщи. След известно време настоя да се пренесе в тази колиба, колкото и да я убеждавах да остане у нас.
	— Търсела е уединение. Разбирам я. Всеки реагира по различен начин на житейските трагедии. И никой от тях не е погрешен — добави Кит. — Аз също загубих скъп човек… и периодът след това беше, меко казано, грозна гледка. Какво беше казал Джон Ленън? — Кит вдигна поглед към тавана, сякаш търсеше вдъхновение там. — А, да. „Животът е онова, което се случва, докато ние сме заети да си правим планове за бъдещето.“ Едва ли някой някога се е изказвал по-мъдро. Не ние държим юздите, и макар обикновено да е нужно някое злощастие, за да го проумеем, колкото по-рано прозрем истината, толкова по-скоро се научаваме да обичаме живота си такъв, какъвто е.
	— Много дълбокомислени думи, Кит — каза с възхищение Алиша. — Аз лично умирам от страх при идеята, че контролът не е в мои ръце. И в този ред на мисли, май е най-добре да се прибирам вкъщи и да хващам юздите — усмихна му се тя и стана. — Под надзора на Макс хлапетата направо подивяват.
	Кит също се изправи.
	— Благодаря ти, че ме запозна с историята на пациентката ми. Ще направя всичко по силите си да й върна физическото здраве, но психическото оставям на нея.
	— И с право — съгласи се Алиша, отправяйки се към вратата. — Благодаря ти за помощта, Кит.
	— За мен е удоволствие, повярвай ми.
	Час по-късно, след живителен душ и установявайки, че краката й вече не представляваха купчинки раздрусан желатин, Джулия слезе с предпазливи стъпки на долния етаж.
	Кит четеше книга пред бушуващия огън. Беше затворил завесите, изолирайки всекидневната от вечерния студ навън, и наоколо витаеше необичаен уют.
	— Здравей — обади му се още откъм стълбището тя, за да не го стресне.
	Той се обърна и моментално скочи на крака.
	— Джулия, защо си станала от леглото? Пак ще се разболееш.
	Кит понечи да я изтика обратно към горния етаж, но тя поклати глава.
	— Как да се разболея? Тук е същинска пещ. Пък и ми доскуча горе. Имах нужда от смяна на обстановката. — Почувства се като опърничаво дете, чакайки отговора на Кит.
	— Добре, но само за малко. — Той я хвана под ръка и я отведе до дивана. — Така, легни тук, а аз ще изтичам до горе да ти донеса одеяло.
	— Недей, Кит, тук е много приятно, а и ми дотегна да се варя жива под одеялата — въздъхна тя и се отпусна назад върху възглавниците, които беше струпал под главата й.
	— Случайно да си поогладняла или жадна? — попита я той. — Да ти донеса нещо?
	— Не, моля те, просто седни. Не ми трябва нищо — отвърна тя.
	— Тоест искаш да престана да се суетя край теб — усети се Кит, сядайки в креслото пред огъня. — Извинявай.
	— О, Кит, моля те, не се извинявай! — каза Джулия с разкаяние в гласа. — Постъпваш много благородно и съм ти изключително признателна. Просто се чувствам виновна, това е. И съжалявам, че се държах „свадливо“ — усмихна му се широко тя. — Не е нарочно.
	— Извинението се приема — кимна Кит. — Честно казано, предпочитам свадлива пред бълнуваща пациентка, така че всичко е наред.
	— Както сам виждаш, вече идвам на себе си. Свободен сте да си ходите още утре, доктор Крофърд.
	— Да, и бездруго ще ми се наложи. Натрупала ми се е доста работа в „Уортън Парк“. Но какво ще кажеш, докато се уверя, че си с всичкия си, да ми споделиш историята на баба ти за дневника от Чанги?
	— Да… — Спомените я върнаха към нещо, случило се едва преди броени дни, макар и да й се струваше преди цяла вечност.
	— Не знам доколко си осведомен за историята на семейство Крофърд…
	— Напоследък доста. И не забравяй, че прадядо ми Хенри е бил по-младият брат на лорд Кристофър Крофърд, така че е отраснал в „Уортън Парк“. За жалост намерил смъртта си в един окоп през 1918-а, оставяйки жена си Леонора с две бебета, едното от които бил дядо ми.
	— Колко интересно. Това се е случило преди да се роди Елзи — замисли се Джулия. — Определено съм чувала доста за лорд Кристофър…
	— Съименникът ми — добави Кит. — Извинявай, ще опитам да не те прекъсвам. Е, давам ти думата. — Той се настани удобно в стола си и заслуша.
	Джулия започна с разказа си, извиквайки спомена за света, който Елзи й бе описала така живо.
	Кит я изслуша мълчаливо.
	— Каква история само — възкликна накрая. — Разбира се, Пинелъпи, момичето, в чиято чест бе организиран банкетът в „Уортън Парк“, е пралеля ми — заумува той, — сестрата на дядо Хюго, който също починал на бойното поле на Втората световна война. През 1943-а жена му, Кристиана, моята баба, родила баща ми, Чарлз, който станал единствен наследник на „Уортън Парк“ след смъртта на Хари Крофърд малко преди да се родя аз. Поради една или друга причина не се нанесохме в имението; баща ми го мразеше, а и бездруго не разполагаше със средствата, необходими да го реставрира. Освен това леля Крофърд беше още жива и едва ли не домакиня на къщата, благодаря ти, че сподели разказа на Елзи с мен, Джулия. Интересно е да навържеш семейната си история след толкова поколения.
	— Предполагам, а и откровено казано, от чутото дотук си вадя извода, че разказът й касае повече миналото на Крофърдови, тоест твоето, отколкото това на моето семейство.
	— Е, сигурен съм, че връзката ще изскочи наяве — каза Кит, — макар и да не виждам по кой начин, освен ако няма нещо общо с това, че Хари и Бил са принадлежали към един батальон по време на войната. Да — кимна Кит, — сигурно там е разковничето. Може би из страниците на дневника се крие някоя от черните тайни на рода Крофърд.
	— Може би — съгласи се Джулия, — но предпочитам да не гадая. Освен това ми е странно да си представя, че баба ми е служила на семейството ти, а дядо ми продължаваше да работи за тях дори в моето детство. Колко много се променят нещата в рамките на две поколения, нали?
	— Имаш предвид факта, че внучката на един най-обикновен градинар в наши дни е способна да постигне слава и богатство, за каквито Елзи не е могла дори да си мечтае? — каза закачливо Кит.
	Бузите на Джулия отново пламнаха.
	— Като че ли най-силно впечатление ми направи фактът, че тогава „Уортън Парк“ е принадлежал към една отминала ера, въпреки че събитията са се развили преди едва седемдесет и пет години.
	— Същото усещане споходи и мен, когато прекарах едно лято там. Разбира се, Оливия, която реално ми се пада някаква братовчедка, но всички в семейството се обръщат към нея с „лельо“, не напусна имението до смъртта си — отбеляза Кит. — Може би продължителният й престой е задържал „Уортън Парк“ в друго измерение.
	— О, боже — възкликна Джулия, — току-що осъзнавам…
	— Какво? — подкани я Кит.
	— Че плашещата старица със студени сини очи, която ми заповяда да се махна от пианото в деня на първата ни среща, е била Оливия Крофърд!
	— Да — потвърди Кит, вдигайки вежди, — а колко начумерена беше горката. Един господ знае какво е преживяла, но трябва да е било доста ужасно, за да превърне онова жизнерадостно младо момиче, което описваш, в киселата бабушкера, която аз познавах в детството си.
	— Ама и ти не си поплюваш, Кит — ухили се Джулия.
	— Е, не мога да си кривя душата, такава си беше! И мразех да й гостувам.
	— Но погледни нещата от нейна страна. Сигурно е доста неприятно да хванеш съпруга си в прегръдките на друг мъж — оправда я Джулия.
	— И все пак, ако съдим по разказа ти, явно Оливия и Хари са успели да решат проблемите си, преди той да замине на война.
	— Да, така ми се струва.
	Кит забеляза, че Джулия се прозява.
	— Добре, хайде в леглото, млада госпожице. Не бива да се изморяваш. Ела, ще ти помогна да се качиш по стълбите. — Той стана и отиде до нея. Джулия беше благодарна за протегнатата ръка.
	Докато я настаняваше под завивките, тя му се усмихна.
	— Жалко, че си прекъснал медицинската си кариера. Струваш ми се много добър в областта.
	— Животът обаче имаше други планове за мен — сви рамене той и й подаде хапчетата парацетамол с чаша вода. — Пий.
	— Защо си се задържал в чужбина толкова дълго? — попита ненадейно Джулия, връщайки му чашата.
	— Дълга история — отвърна сбито Кит. — Сега ти е време за сън.
	— Добре. — Джулия се сгуши под завивките и го изпрати с поглед до вратата. Той спря малко преди прага й.
	— Искам да знаеш, че разбирам.
	— Какво разбираш?
	— Част от болката ти. Лека нощ, Джулия.
	— Лека нощ, Кит.


>>	26

	На следващата сутрин Джулия си взе вана и се облече. Докато лежеше в леглото, изтощена от трудоемкото нахлузване на дънките и пуловера си, отправи поглед към прозореца и откри, че по време на боледуването й бе настъпила пролетта. Дочуваше песента на птиците отвъд стъклото и подушваше нотка от свежестта, ознаменуваща възкръсването на природата.
	Възприемаше младата пролет като метафора за собственото си съществуване. Нямаше съмнение, че макар и физически да се чувстваше омаломощена, съзнанието й заякваше. Фактът, че вече не мислеше за _тях_ във всяка една секунда на деня — дори имаше периоди, в които минаваха цели минути — не сочеше, че ги обича по-малко или че й липсват по-търпимо. Природата й помагаше да се пребори със скръбта, също както помагаше на пролетта да надвие зимата.
	Чу Кит да се качва по стълбите и да затваря вратата на банята след себе си. Нощуваше на една от тесните кушетки, предназначени за деца, не за почти двуметрови възрастни. Джулия се усмихна при мисълта за милосърдието му. Беше същинско превъплъщение на добрия самарянин, притекъл й се на помощ в тежък момент. Чак сега осъзнаваше колко й бе харесало някой да се грижи за нея.
	Макар и да не се съмняваше в любовта на Ксавиер, Джулия бе играла ролята на грижовница във връзката им. Съпругът й беше прекалено погълнат в музиката си, за да мисли за ежедневните й човешки нужди. А и заради очарователната си детска природа постоянно търсеше подкрепата и насърчението й.
	Чувството за вина я жегна като въглен, напомняйки й, че трябва да съхрани в паметта си онзи образ на Ксавиер, който бе запазила през изминалите осем месеца, съвършения.
	На вратата й се почука тихо.
	— Влез — извика тя.
	Къдравата глава на Кит се появи иззад открехнатата врата. Той се усмихна, като я видя облечена.
	— Май няма смисъл да питам дали се чувстваш по-добре, а? Усещам как в най-скоро време ще стана излишен.
	— Което несъмнено ще е голямо облекчение за теб — отвърна бързо Джулия. После кимна с глава към прозореца. — Тъкмо си мислех колко ми се диша свеж въздух; почти цяла седмица съм затворена вкъщи… О, боже! — промълви тя, споходена от внезапна мисъл. — Днес петък ли е?
	— По последни сведения, да — отговори Кит.
	— О, не! — простена тя, отпускайки глава върху възглавниците. — Вчера трябваше да обядвам с агента ми в „Клериджис“. Никой не връзва тенекии на Олав Стайн. Ще трябва незабавно да му се обадя и да му обясня.
	— Нищо подобно няма да правиш. Вече е уведомен — заяви спокойно Кит.
	Джулия го изгледа озадачено и попита:
	— Как така?
	— Поисках разрешение от сестра ти да прослушам гласовата ти поща. Въпросният Олав ти беше оставил съобщение в сряда с питане дали уговорката ви за обяд остава. Телефонирах му и го известих, че си на прага на смъртта. Човекът прояви разбиране. Изпрати ти много поздрави и заръча да му се обадиш, веднага щом се завърнеш сред живите. А, имаше и няколко други съобщения.
	— Ще ме информираш по-късно. — Джулия все още не се чувстваше готова да понесе по-продължителна среща с външния свят. — Благодаря, Кит, оценявам жеста ти.
	— Признавам, че ми беше неудобно да се меся в личния ти живот, но предвид обстоятелствата, нямах друг избор — сви рамене той. — Така, отивам да приготвя закуска, а после може да си направим една кратка разходка до пристанището и обратно, за да подишаш малко свеж въздух и да проверим дали страдаш от морска болест. Среща на долния етаж след пет минути.
	След като закусиха овесена каша с повечко сметана и кафява захар, Кит и Джулия тръгнаха на бавна разходка покрай пристанището, отправяйки се към пясъчната ивица отвъд него. Джулия си спомни с тъга за последния път, когато бе посетила същото място, и за отчаянието, обзело я тогава. Сега, в компанията на Кит и посред слънчев пролетен ден, макар и още да се чувстваше отпаднала, светът й се струваше много по-ведър.
	— Опасявам се, че в най-скоро време ще трябва да те оставя — въздъхна Кит. — Освен всичко останало, ще трябва да се срещна и с адвоката на имението. Възникнала е някаква спънка в продажбата на „Уортън Парк“. Купувачът се опитва да ми изкопчи още по-изгодна сделка.
	— Божичко, съжалявам — каза Джулия. — Дано намериш някакво решение.
	— Ще намеря, разбира се, по един или друг начин. Странно нещо е животът, не смяташ ли? Никога не съм предполагал, че ще отговарям за продажбата на „Уортън Парк“ — каза Кит, докато двамата тръгваха по обратния път.
	— Вероятно си очаквал да наследиш имението един ден?
	— Да, но го виждах в далечното бъдеще, а и предпочитах да не мисля за отговорността, която щеше да падне на плещите ми. Особено предвид факта, че съм задочен собственик на имота, тъй като коренните обитатели на Уортън не успяха да се разпишат с отроче от моето поколение.
	— Имам чувството, че нямаш търпение да се отървеш от имението.
	— Грешиш. Просто… — Мобилният телефон в джоба му иззвъня. — Извинявай, Джулия. Ало? О, здравей, Ани. Всичко наред ли е?
	Джулия го изпревари тактично и му позволи да проведе разговора си на спокойствие. Той я настигна чак при вратата на къщата й.
	— Извинявай за това. Май трябва да се залавям за работа — каза той, отвори вратата и двамата влязоха вътре. — Така, сигурна ли си, че ще се справиш сама?
	— Разбира се. Живея тук сама от седем месеца и до момента не съм пострадала. Ще се справя, не ме мисли.
	— Искаш ли да ти донеса обяд? — предложи той.
	— Май ще успея да се довлека до кухнята и да си спретна един сандвич. Ти тръгвай — подкани го тя.
	— Добре. Имаш телефонните ми номера, и на мобилния, и на стационарния, а Алиша каза, че ще намине малко по-късно да провери как си.
	— О, чудесно — врътна очи Оливия, тръсвайки се на дивана.
	— Алиша иска единствено да ти помогне. Много те обича.
	— Знам — отвърна гузно Джулия. — Но просто ме кара да се чувствам безполезна. Толкова е педантична.
	— Такъв е методът й за оцеляване. Всички си имаме своите, да ти кажа, дори ти самата. — Кит й се усмихна и я целуна по темето. — Дръж ме в течение, става ли? Искам да знам как върви възстановителният процес.
	— Добре — съгласи се тя, внезапно споходена от чувство за уязвимост. Усети паренето на сълзи, затова стана от дивана и, не знаейки как другояче да постъпи, просто сви рамене и каза: — Благодаря ти. За всичко.
	— Пак заповядай. До скоро виждане, Джулия — отвърна той, отваряйки входната врата.
	Тя кимна.
	— Да. До скоро виждане.
	И вратата се затвори зад гърба му.


	Като остана сама, Джулия се качи на горния етаж с намерението да подремне, но не можа да си намери място в леглото. Опита да почете от книгата, която седеше на нощната й масичка от векове, ала не успя да съсредоточи вниманието си върху сюжета. В крайна сметка явно се беше унесла в сън, защото като отвори очи, вече наближаваше шест вечерта.
	Беше гладна, и понеже Кит го нямаше да й приготви вечеря, слезе долу да си я приготви сама. Пролетният ден се беше изпарил като далечен спомен и вечерта хладнееше. Опита да запали огъня, уж използвайки техниката на Кит, само че, както обикновено, пламъците не лумнаха със същата живост.
	След вечерята от препечени филийки със сирене часовете започнаха да се точат неумолимо. Джулия реши, че е време да си купи телевизор — все с нещо трябваше и разсее тежката тишина, която се беше спуснала в къщата, след като Кит си беше тръгнал.
	Мина известно време и отново се пъхна в леглото. Докато часовникът на църквата отброяваше полунощ, Джулия призна пред себе си, че Кит й липсваше.


	Няколко дни по-късно Джулия седеше на пейката пред къщичката си, любуваше се на необичайно топлия пролетен въздух и обмисляше бъдещето си. Дори самият факт, че вярваше в него беше същинска изненада. Какво й носеше обаче беше загадка.
	Единственото сигурно нещо беше, че вече не й се стоеше в колибата. Откакто Кит си беше тръгнал, часовете се точеха като векове. Разполагаше с твърде много време за размисли. А колкото и да не й се искаше да си признае, психиката й беше доста уязвима. Постоянно се опитваше да си втълпи, че причината Кит да й липсва толкова се дължеше на добрината, която й беше показал в момент на нужда.
	Ако не друго, то поне чувствата, предизвикани от раздялата с него, й бяха дали необходимия стимул да вземе някои позакъснели решения.
	Изнервена от собствената си неинициативност, стовари длан върху дървената пейка, карайки двете навъртащи се наоколо патици да настръхнат и да хукнат възмутени нанякъде.
	— Стига — измърмори под носа си. Щеше да уреди завръщането си във Франция в най-кратък срок. Вероятно щяха да я преследват тежки спомени, но поне щеше да си е у дома. И недалеч оттук.
	Мобилният й телефон иззвъня и тя вдигна, доволна да се поразсее.
	— Ало?
	— Здрасти, Джулия, Кит е.
	— Здрасти — отвърна тя, усещайки как бузите й неволно се изчервяват.
	— Просто исках да проверя как е пациентката ми?
	— По-добре, определено по-добре, благодаря.
	— Чудесно. В такъв случай смяташ ли, че ще намериш сили да се довлечеш до „Уортън Парк“ за вечеря утре?
	— Вероятно да — усмихна се Джулия.
	— Към осем?
	— Добре. Искаш ли да донеса нещо?
	— Само себе си.
	Джулия почувства как бузите й пламват още повече.
	— До утре тогава.
	— Ще те чакам с нетърпение. Чао, Джулия.
	— Чао.
	Джулия остави телефона си на пейката и впери поглед в далечината, ужасена от внезапния прилив на щастие в сърцето й. Нима беше възможно да… ами, да проявява интерес към друг мъж? Само месеци след смъртта на съпруга й?
	Разбира се, че не.
	Джулия стана, сякаш раздвижването можеше да проветри съзнанието й, да заличи гъделичкащото чувство, полазило гръбнака й, когато бе чула гласа му, да овладее вълнението, внезапно обхванало я при мисълта, че утре щеше да го види…
	Планът й не проработи. Закрачи бавно към колибата, обзета от гузна съвест и смущение, но и от нещо смътно наподобяващо приятна тръпка.
	След обяд се метна в колата и отиде до Холт, откъдето си купи копринена блуза, джинсов панталон, два меки кашмирени пуловера и ботуши. „Ще облека блузата и джинсите утре вечер“, каза си Джулия, вървейки по „Хай Стрийт“ на път към колата си, и веднага се смъмри за мисълта. Все пак не отиваше на романтична среща… нали така? Освен това дънките и лятната блуза, с които Алиша я бе довела от Франция в Англия, и няколкото взети назаем чифта дрехи не можеха да се нарекат богат гардероб.
	Тъкмо влизаше в паркинга, когато чу някой да вика името й. Обърна се и видя Алиша да й маха.
	— Здравей, Джулия — настигна я сестра й с усмивка. — Спестяваш ми разкарването. Бях се запътила към теб. — Очите й попаднаха върху пазарските чанти. — Ходила си на пазар, виждам.
	— Да — потвърди Джулия.
	— Да разбирам ли, че се чувстваш по-добре?
	— Да, благодаря, доста по-добре.
	— Чудесно — кимна Алиша. — Чудесно — повтори тя. — Всъщност, Джулия, исках да те поканя на вечеря у нас утре вечер, стига да ти е до това. Ще ни гостуват няколко приятели. Би било хубаво да се запознаеш с местните — продължи сестра й.
	— Няма да мога, но благодаря за поканата.
	Алиша изгледа сестра си подозрително.
	— Не можеш или не искаш?
	— Не мога — отвърна лаконично Джулия.
	— Защо? — продължи с въпросите сестра й.
	Джулия въздъхна смутено.
	— Защото вече приех друга покана, затова.
	— Наистина ли? — По лицето на Алиша се изписа изненада. Доколкото знаеше, Джулия нямаше познати в околността и не беше излизала сред хора от пристигането си в колибата. — Закъде?
	— Ох, Алиша! — тросна й се Джулия, неспособна да прикрие раздразнението си. — Кит ме покани на вечеря в „Уортън Парк“, това устройва ли те?
	— Добре… добре. Извинявай. Просто… — Спря и кимна ухилено към пазарските чанти. — Май ще се явиш с нещо новичко?
	— Вероятно. — Джулия помоли бузите си да не се изчервяват. — Виж, Алиша, наистина трябва да тръгвам. Искам да си купя телевизор, преди магазинът да е затворил в пет. Ще ти звънна.
	— Обещаваш ли? — попита Алиша зад гърба на сестра си, която вече препускаше към паркинга.
	— Да. Чао.
	— Приятно прекарване утре — провикна се Алиша, преди Джулия да се скрие от полезрението й. Позволи си доволна усмивка по повод интригуващата новина и потегли към химическото чистене, откъдето трябваше да вземе ризите на Макс.


>>	27

	Джулия паркира пред рушащото се каменно стълбище, водещо към главния вход на „Уортън Парк“. Къщата тънеше в мрак, а затворената внушителна дъбова врата допринасяше за злокобния й вид. Хрумна й, че не беше попитала Кит откъм кой вход да влезе. Май това беше грешният. Джулия излезе от колата с бутилка вино в ръка, заключи я и заобиколи къщата, отправяйки се към по-познатия й вход за прислугата.
	Докато вървеше, усещаше прилива на адреналин в тялото си; не разбираше защо се притеснява толкова. Все пак я очакваше просто спокойна вечеря с познат мъж, за когото не знаеше почти нищо — можеше да се окаже дори женен с деца. Самият Кит не беше споменал нищо по въпроса, а тя не го беше попитала.
	Джулия застана пред вратата за прислугата, щастлива да види, че поне зад нея светеше лампа. Пое си дълбока глътка въздух и почука.
	До няколко секунди Кит дойде да отвори.
	— Здравей, Джулия. — Той я целуна по двете бузи. — Заповядай.
	— Благодаря. — Джулия го последва през антрето и оттам в кухнята. — Донесох вино — обяви тя, оставяйки бутилката на същата онази борова маса, пред която бе седяла като малка.
	— Благодаря — каза Кит, вперил поглед в нея. — Изглеждаш много по-добре, дявол да го вземе. А и този цвят доста ти прилича — добави одобрително, кимвайки с глава към новата й блуза. — Май грижите на доктор Крофърд са чудотворни. Бяло или червено? — попита я той, застанал пред вратата на кухненския килер.
	— Няма значение — отвърна Джулия. Кога ли най-сетне щеше да се развърже езикът й и да се разсеят нервите? Кит се отправи към хладилника и тя го проследи с очи; дългите му крака бяха облечени в дънки, а торсът — в съвършено изгладена розова риза.
	— В такъв случай ще започнем с бяло. — Извади една бутилка от вратата на хладилника и се върна в кухнята да я отвори. — Опасявам се, че дегустацията му ще е нещо като изследователска експедиция. Избата е пълна с френски вина, някои от които са доста стари. Не всички зреят еднакво добре, както навярно се досещаш. Това тук ще е или нектар, или оцет. — Той извади корковата тапа и подуши съдържанието на бутилката. — Всъщност не е нито едно от двете, но определено става за пиене.
	— Може би трябва да потърсиш експертна оценка. Не е изключено в избата да има някои ценни бутилки. Ксавиер, моят… съпруг, купи бутилка вино за две хиляди евро от един търг.
	— А имаше ли вкус на вино за две хиляди евро, като го отворихте? — попита Кит, поднасяйки й чашата.
	— Беше хубаво, но нищо чак толкова особено. Все му разправях, че го е купил на пияна глава — усмихна се широко Джулия.
	— Мен ако питаш, случаят е като с новите дрехи на императора — каза Кит, опитвайки виното си. — Нещо като хайвера и трюфелите; наречи ме еснаф, ако искаш, но не разбирам каква е цялата врява около малко рибешки яйца и някаква си най-обикновена гъба. Но да не забравяме, че аз ям, за да живея, а не обратното. А може би просто завиждам на богаташите, които могат да си позволят подобни прищевки. Понастоящем са най-отдолу в йерархията на личните ми нужди. Както и да е, наздраве, Джулия. Добре дошла отново в „Уортън Парк“.
	— Благодаря ти за поканата — отвърна сковано Джулия, отпивайки глътка вино с надеждата, че ще я поотпусне. — Как мина срещата с адвоката?
	— Всъщност именно затова те поканих тази вечер. Нужно ми е второ мнение по въпроса. А най-ценно ще е това на човек, който открай време обича тоя стар замък. — Той отиде до древната черна кухненска печка. — Ако не възразяваш, ще си излея мъката, докато готвя соса за спагетите.
	— Да чуем — съгласи се Джулия. — За мен ще е разнообразие да послушам за нечии чужди беди.
	— Продажбата на „Уортън Парк“ се провали.
	— О, Кит! Не! Защо?
	— По типични за съвремието ни причини — отвърна с равен глас той. — Очакваше се да приключим сделката в петък, но като седнахме на маса, адвокатът на купувача заяви, че трябвало да вземем под внимание спада в цените на недвижимите имоти спрямо деня на първоначалното договаряне и се налагало да сваля тази на имението с един милион. Оказва се, че Господин Хедж Фонд е претърпял известни загуби на пазара, в резултат на което не може да си позволи имението.
	— Вярваш ли му? — реши да попита Джулия, питайки се как така досега не беше забелязала колко красиви очи имаше Кит.
	— Знам ли? За момента се двоумя дали е зъл, подъл изнудвач, или зъл, подъл изнудвач — каза вяло Кит, бъркайки врящите спагети с вилица. — Важното в случая е, че съзнава колко трудно ще намеря друг купувач в условията на такъв пазар. Той държи големите карти.
	— Ясно. Ама че зъл, подъл изнудвач — съгласи се Джулия, мъчейки се да задържи вниманието си върху разговора. — Можеш ли да си позволиш по-неизгодна продажба?
	— Не и с дълговете, в които е затънало имението, а като добавиш и данък наследство върху нищожния остатък… За капак на всичко Господин Хедж Фонд иска да включа и вътрешния двор в сделката. Скимнало му, че не иска да има толкова близки съседи, и откровено казано — заяви Кит, — това направо ме вбеси.
	— Представям си — каза Джулия. — Особено при положение че е избрал последния момент да ти го съобщи.
	— Е — вдигна вежди Кит, — тъкмо така забогатяват богаташите, нали? Идеята, че бях спазарил вътрешния двор за себе си с намерението да го превърна в свой дом донякъде ми помогна да преглътна мисълта за продажбата на имението. А да си призная — вдигна ръце Кит, — това място започва да ми влиза под кожата. Което ме учудва, като се има предвид, че така й не го обикнах в детството си. Но истината си е истина. Колкото повече време прекарвам тук, толкова по-трудно ще склоня да продам „Уортън Парк“.
	— Как възнамеряваш да постъпиш тогава?
	Кит изсипа спагетите в гевгира и ги разпредели в две купи.
	— Е, май това е въпросът за голямата награда. Така, вечерята е сервирана. — Кит допълни чашите им с вино и седна срещу нея.
	— Благодаря, Кит. Ухае прекрасно.
	— Радвам се. Обичам да готвя. Или поне да експериментирам. Нападай, преди да са изстинали.
	— Опасявам се, че аз самата не съм голям експерт в кухнята — призна си Джулия, пъхвайки вилица спагети в устата си.
	— Всичко е въпрос на опит, а едва ли си имала много такъв, като се има предвид начинът ти на живот. Пък и би било трагично да си отрежеш някой пръст, белейки зеленчуците. — Очите му просветнаха. — Би довело до някоя и друга липсваща нота от „Етюди“ на господи Шопен.
	— Кажи сега, какви са плановете ти за „Уортън Парк“?
	— Наистина не знам — призна си Кит. — Ти как би постъпила на мое място?
	— О, Кит… — поклати глава Джулия. — Май не се съветваш с правилния човек. Знаеш колко обичам „Уортън Парк“. Аз пък знам, че чувството ми за справедливост би поело юздите. Така че почти със сигурност бих му казала да се пръждосва — усмихна се тя. — Но това е лично мое мнение, което отгоре на всичко не е повлияно от финансовия фактор. Така де, какво ще правиш, ако не продадеш имението на Господин Хедж Фонд? Можеш ли да си позволиш поддръжката му, докато се появи друг купувач?
	— Ами снощи прегледах счетоводните книги, а тази сутрин се отбих до счетоводителя на имението. Излиза, че с доходите от фермата и тези от наемателите на колибите, съм на малка загуба. Но това се дължи на факта, че печалбите на имението обслужват лихвата по дълговете. — Кит си наля още вино. — Според счетоводителя „Уортън“ лесно може да се върне в релси с малко внимание към детайлите. Дълговете могат да бъдат консолидирани в една-единствена ипотека с по-нисък лихвен процент, а изпадналите вследствие на това средства ще могат да бъдат влети в закупуването на съвременно фермерско оборудване и назначаването на вещ иконом.
	— Звучи ми доста обещаващо — коментира Джулия.
	— Да, но пак не остава и пукната пара за реновирането на самата къща — въздъхна Кит. — По преценка на инспектора, който дойде да я огледа още в началото, ще са необходими поне няколко милиона, за да не рухне пред очите ми някой ден. И тук не са включени разходите по интериора, като например нова кухня или нормална вана, от която човек да не излиза по-мръсен, отколкото е влязъл. В къщата има шестнайсет бани — добави той, — а както се досещаш, не разполагам с такива средства.
	— В такъв случай — обобщи Джулия — ще е възможно ли да закрепиш положението още няколко месеца, докато се намери друг купувач?
	Кит кимна с глава.
	— Да, ако лично поема управлението на „Уортън Парк“, което би наложило да отсроча другите си планове. Въпросът е, че колкото повече се задържам тук, толкова по-трудно ще ми е да се разделя с имението. А ти хич не ми помагаш — добави накрая.
	Джулия го изгледа недоумяващо.
	— Благодаря. Какво имаш предвид?
	— Като чух историята на семейството ми, „Уортън Парк“ придоби значение и стойност, каквито не бе имал за мен досега. Към тях се числи и историята на нашето познанство. Ако го нямаше „Уортън Парк“, нямаше да се запозная с теб в онзи далечен ден.
	Изражението на Кит бе претърпяло някаква промяна. Той се взираше в нея и ненадейно Джулия се почувства неловко под погледа му.
	— Значи — подхвана тя с неволно остър тон — те чака трудно решение.
	Кит кимна.
	— Така е. И не ми остава много време да го взема. Трябва да ти призная и нещо друго: не те поканих тази вечер само за да чуя как си, а и в името на собственото ми психично здраве. Липсваше ми да гледам как сърбаш супата си и да попивам потта от горящото ти чело.
	— Един господ знае защо — каза Джулия, упорито пренебрегвайки промяната в атмосферата. — Не бях особено добър събеседник, като се има предвид, че бях в кататония през повечето време.
	Кит остави вилицата си в празната купа пред себе си и загледа умислено Джулия от своя край на масата.
	— Така си е, но пък кататонията ти се открояваше с чудновато красноречие. Много по-добре е да си помълчиш с човек, чиято компания ти е приятна, отколкото да слушаш дрънканиците на някой, който те дразни до втръсване.
	В последвалата тишина Джулия довърши спагетите си, остави вилицата и заби поглед в празната купа.
	— Както и да е — продължи Кит, — радвам се, че ми се удаде шанс да те опозная отново. Така и не забравих онзи ден и мелодията, която ми изсвири… мислиш ли да се задържиш в Норфък?
	— Още не знам, Кит — отвърна искрено тя. — Едва през последните две седмици започнах да обмислям бъдещето си.
	— Разбирам — кимна той. — Наистина. Преживях нещо подобно преди доста време. Променя целия ти живот и теб самия безвъзвратно. В резултат на това станах почти неспособен да завързвам дълготрайни връзки. Изобщо, превърнах се в абсолютен кошмар. Е, преди няколко години успях да се посъвзема. — Той й се усмихна широко. — Ето, изпях си цялата песен.
	— Да — пророни Джулия, не знаейки как другояче да отвърне.
	— Въпреки всичко живея с надеждата, че вече съм по-добър човек. Възможно е да ме е спъвал и фактът, че оттогава не съм срещнал правилната жена. — Той спря и я загледа през масата. — Пътищата ни не се пресичат с много другари по душа, прав ли съм?
	— Да. — Джулия усети как очите й се изпълват със сълзи. Погледна часовника си. — Виж, Кит, наистина трябва да се прибирам. Много съм… уморена.
	— Разбира се. Няма как да не си. — Кит се пресегна през масата и сложи ръка върху нейната. — Съгласна ли си да повторим тази вечер, когато се почувстваш по-добре? Много бих искал да те видя отново, Джулия.
	— Да. — Джулия изтръгна ръката си изпод неговата, стана и се запъти към вратата.
	Кит я последва.
	— Какво ще кажеш за понеделник вечер?
	— Аз… не знам. — Искаше й се единствено да си тръгне, недоумявайки какво причиняваше силните емоции, бушуващи в нея.
	Кит хвана дръжката на вратата, заприщвайки пътя й, преди да е успяла да му се измъкне. После се наведе да я целуне. Когато устните му докоснаха нейните, през тялото й пробяга стихийна електрическа вълна. Тя се отдръпна, но той я притисна силно в прегръдките си.
	— Джулия, моля те, прости ми, ако съм казал нещо нередно, ако е прекалено рано за теб. Просто… — той въздъхна — липсваше ми, това е. Обещавам да не те пришпорвам. Разбирам какво ти е, наистина.
	— Аз… — Джулия се освободи от хватката му, замаяна заради водовъртежа от противоречиви емоции, които вечерта с Кит бе събудила у нея. — Лека нощ, Кит.
	— Ще ти се обадя идните дни. В понеделник може да…
	Но тя успя да отвори вратата и изхвърча от къщата, отправяйки се към укритието на колата си.


>>	28

	През следващите два дни Джулия се шляеше безцелно из виличката, неспособна да се отпусне пред чисто новия широкоекранен телевизор, който вече й бяха доставили и монтирали в ъгъла на всекидневната. Ходеше на дълги разходки през мочурищата, мъчейки се да проумее какво точно я терзаеше така.
	Всичко беше толкова объркващо. _Кит_ беше объркващ. В единия момент я предупреждаваше, че е същински „кошмар“, а в следващия й казваше, че иска да я види отново и я целуваше. И защо изобщо я беше грижа? Нея, наскоро овдовялата жена, все още в траур по покойния си съпруг: същата онази, която само преди две седмици не бе способна да се изправи пред света? След всички тези размисли се озоваваше в леглото, преживявайки наново в съзнанието си целувката му, фантазирайки си за… нещо повече.
	Съвсем не проумяваше защо Кит имаше такъв ефект върху нея.
	Най-лошото беше, че нещо я подтикваше да проверява мобилния си телефон за нови съобщения на всеки няколко минути, а понеже клетъчният обхват беше толкова слаб, дори в банята, й се налагаше да ходи до „Хай Стрийт“, за да прави проверките си.
	И още по-лошо — след четири дни телефонът й упорито продължаваше да си стои без съобщения.
	Като мина цяла седмица, без да получи и дума от него, Джулия се събуди от неспокоен сън с убеждението, че трябва да забрави за Кит и да продължи напред с живота си. Той сам я беше предупредил за „кошмарните“ си склонности и фактът, че не беше спазил обещанието си да й се обади, представляваше неоспоримо доказателство за това.
	Докато се къпеше, телефонът й иззвъня от ръба на ваната и тя го сграбчи с мокра ръка.
	— Ало?
	— Алиша е. Как си?
	Сърцето й се сви.
	— Добре, благодаря. Ти? — попита Джулия, щипнала телефона под брадичката си, докато се подсушаваше с кърпата.
	— И аз съм добре. Извинявай, че не ти се обадих по-рано. Имах много натоварена седмица. Как мина вечерята с Кит?
	— Добре, чудесно — сопна се Джулия.
	— Хубаво. Виждала ли си го оттогава?
	— Не.
	— Ясно — отвърна Алиша. — Значи помежду ви… не е пламнала искра?
	— Естествено, че не! Ха! Та ние сме само приятели.
	— Хубаво, радвам се.
	— Така ли? Защо? Мислех, че го харесваш — каза Джулия, неспособна да удържи възмущението си.
	— О, харесвам го. Поне някога го харесвах, но… ох, забрави. Просто смятам, че…
	— Какво смяташ? Хайде, Алиша, казвай каквото ще казваш — настоя тя.
	— Успокой се, Джулия. Пък и няма никакво значение, щом не си се обвързала с него. Просто исках да те предупредя, че светът на лорд Крофърд като че ли не е толкова нормален, колкото си мислех някога. Както и да е, не е моя работа.
	— Права си, не е — озъби се Джулия и смени темата. — Как са децата?
	— В постоянна бойна готовност, не се спират — въздъхна Алиша. — С Макс искахме да те поканим на неделен обяд утре.
	— Благодаря, Алиша, но ще ти откажа. Ще… — Джулия се разтърси из главата си за правдоподобно оправдание — ходя на разходка.
	— Ще ходиш на разходка?!
	— Да. — Джулия влезе в спалнята, чакайки сигналът да се разпадне. — До скоро чуване. Чао.
	Хвърли телефона на леглото, проклинайки Алиша и Кит, задето бяха способни да я изкарат извън нерви; но най-вече проклинайки себе си заради неоправдано бурната си реакция.
	Отчаяна, Джулия се качи в колата и тръгна към Холт, за да пропилее час-два. Купи си храна, макар че нямаше никакъв апетит, и ароматна свещ, която едва ли някога щеше да запали. Тръгна мудно по „Хай Стрийт“, стигайки до малкия бутик, откъдето си беше купила дрехите преди седмица, и влезе да разгледа стоката. Не си хареса нищо, пък и мястото й напомняше за вълнението, с което го беше посетила предишния път. Погледът й попадна върху детенце на възрастта на Габриел, с подобни на неговите къдрици и големи сини очи, но не и толкова красиво — не, нямаше по-красиво дете, — което щапукаше из магазина, докато майка му плащаше за покупките си…
	Джулия излезе на улицата с познатото парене в очите и закрачи умърлушено към колата си.
	И тогава го видя: излезе от колата си и я заобиколи, за да отвори пасажерската врата, откъдето жената, сияеща от радост, му се усмихна признателно; след това отвори и задната врата, внимателно изваждайки от седалката мъничко новородено бебче. Целуна го нежно по главата, после го подаде на майка му и отвори багажника, за да извади детската количка. Като настаниха бебето в нея, се отправиха в посока към Джулия и Кит преметна закрилнически ръка през раменете на майката.
	По инстинкт Джулия се скри зад най-близката кола, а те минаха достатъчно близо покрай нея, че да чуе носовия американски говор на Ани и отчетливия смях на Кит.
	— О, боже — пророни дрезгаво Джулия, а веднага щом се загубиха от полезрението й, хукна към колата си и влезе вътре. — Боже господи!!! Как не го е срам! — изкрещя, удряйки волана със същата сила, с която и сърцето блъскаше в гърдите й. Запали двигателя и излетя от паркинга.
	Същата нощ пресуши цяла бутилка вино, вбесявайки се все повече с всяка следваща чаша. Кит си играеше с нея, от ясно по-ясно беше. Всичките му сантиментални излияния от рода на „знам как се чувстваш“ очевидно бяха камуфлаж за човек със сърце, по-кораво от шлифован диамант. Може би, разсъждаваше Джулия, унищожавайки и остатъка от бутилката, така си доставяше удоволствие. Беше просто поредният донжуан.
	— Горкото бебе, горката Ани — прошепна тя, олюлявайки се нагоре по стълбите, преди да се метне върху леглото с дрехи.
	Но в същото време… беше се държал толкова мило с нея, така я беше обгрижвал, докато боледуваше…
	По едната й буза се търкулна сълза. Ефектът на гнева се беше изчерпал.
	Липсваше й…
	— О, боже… — простена с отворено от алкохола съзнание. Истината беше, че някак, един господ знаеше как, се беше влюбила в Кит Крофърд.


	В понеделник сутрин Джулия отиде до офиса на туристическата агенция в Холт и си купи билет за Франция. Неделята й бе минала в самотна махмурлийска мъглявина и след няколко следобедни часа пред телевизора. Джулия си беше направила вечеря, придружавайки я с едно добро мъмрене. Не биваше да позволява на злощастното си изживяване с Кит да осуети завръщането й към живота. Трябваше да използва натрупания опит, да признае пред себе си колко уязвима беше по отношение на романтичните страсти и да не се забърква с други мъже, докато не се почувства „възродена“ и напълно готова.
	С билета в чантата си, Джулия потегли към дома с много по-оптимистична нагласа. Полетът й беше в сряда, така че щеше да има време за сбогуване с близките, стягане на багаж и психическа подготовка.
	Тъкмо завиваше към селцето Блейкни, когато мобилният й телефон иззвъня. Спря и след няколко секунди зазвъня отново. Джулия хвърли един поглед на екранчето и видя, че е получила гласово съобщение. Реши, че Алиша й прави проверка, но все пак долепи телефона до ухото си, влизайки в „Спар“ за кутия прясно мляко.
	— Здравей, Джулия, Кит е. Много извинявай, че чак сега се обаждам. Седмицата се оказа неочаквано напрегната. Искаш ли утре да обядваме заедно? Дано се чувстваш по-добре. Обади ми се, когато можеш. Чао.
	— ХА! — викна Джулия, стряскайки пенсионера, който си взимаше масло от хладилната витрина до нея. — Извинете — каза му, занесе млякото си до касата, плати и изтърча от магазина.
	Заобикаляйки къщата си, за да паркира, Джулия отметна глава назад и се изсмя на глас.
	— Ха, ха! Напрегната седмица, а, Кит? Ха, ха! Е, нищо чудно, като се има предвид, че приятелката ти, или може би съпругата ти… кой знае, е раждала отрочето ти!!! Ха! Ха! Ха!
	Обзета от нелепо чувство на доволство, породено от факта, че Кит беше оправдал неласкавите й очаквания — и дори ги беше надхвърлил. — Джулия продължи да се смее маниакално дори в къщата. Адреналинът й предизвика неистов прилив на енергия и тя се спусна да събира малкото си дрехи и притежания, които възнамеряваше да отнесе със себе си във Франция.
	Беше готова за петнайсет минути. Накрая се просна изтощена на дивана, клатейки недоумяващо глава при мисълта за съобщението на Кит.
	Не можеше да повярва, че в даден момент го беше сравнила с Ксавиер, бедничкия й покоен съпруг, който, макар и да си имаше своите недостатъци, никога не бе преставал да я обича.
	— Господи — пророни тя, после стана, излезе от къщата и тръгна с колата към дома на Алиша, за да си вземат довиждане.


	— Ще ми липсваш, скъпа — каза Алиша, — но съм щастлива, че се чувстваш готова да се върнеш. Знам колко ще ти е трудно първите няколко седмици. Ако искаш да поговориш с някого, насреща съм — добави сериозно.
	— Ще се постарая да поддържаме контакт — обеща Джулия. — Съзнавам, че никога не съм била идеалната сестра. Вечно заета, вечно на път, всички ангажименти, грижите за Ксавиер и Габриел…
	Гласът на Джулия заглъхна, но тя не се предаде, знаейки, че трябваше, налагаше се да свикне да говори за тях, ако искаше да оцелее на място, където всички ги бяха познавали и обичали.
	— Като че ли най-много ме смущава мисълта, че ще вляза у дома, а тях няма да ги има. — Джулия прехапа силно долната си устна, за да удържи сълзите. — Но както ти казваш, времето лекува. Просто трябва да проявя смелост и да изтърпя болката.
	— Способна си да го направиш, Джулия, и ще се справиш. — Алиша седна до нея и взе ръката й. — Просто искам да кажа… ами, възхищавам ти се.
	Джулия вдигна едната си вежда.
	— Възхищаваш ми се? Нямаш повод, Алиша. Край мен винаги цари хаос, а твоят живот е толкова подреден. Колко пъти си ми подавала ръка.
	— Просто сме различни. И повярвай ми, не мисля, че бих преживяла съдба като твоята. Да, методичен човек съм, мога да поддържам къщата, семейството и живота си в релси. Но застана ли на твое място, веднага ще рухна.
	— Така ли мислиш?
	— Да — кимна решително Алиша. — Сигурна съм, че тръгне ли нещо в грешна посока, няма да се справя. Понякога тази мисъл ме плаши…
	Джулия рядко можеше да си представи Алиша толкова накърнима и съвестта я загложди заради всичката неприязън, която бе хранила към нея.
	— Ти си прекрасна сестра, Алиша. Благодаря ти за всичко. Да знаеш, че ако някога ти се разхожда до Франция, винаги си добре дошла.
	— Много бих се радвала, но аз лично не го виждам в близкото бъдеше, а ти? — попита Алиша, махвайки с ръка към безупречната си кухня. — Какво?! Мама няма да я има?! Малките им светове ще се разпаднат — усмихна се тя.
	— Е, предложението си остава.
	— Благодаря. Стегна ли багажа?
	— Аха. Отне ми цели десет минути. Татко в Норфък ли е още? Искам да се сбогувам и с него.
	— Последният път, като се чухме, беше в Лондон и се подготвяше за пътешествието си до Галапагос, но не пречи да му звъннеш — посъветва я Алиша. — Ами Елзи и останалата част от историята?
	— Всъщност мислех да оставя това на теб. Защо не отскочиш да я видиш някой път? Много ще ти се зарадва. — В момента Джулия нямаше никакво желание да се запознава с още от интригите на Крофърдови.
	— Добре. Ще се сбогуваш ли с Кит?
	Очите на Джулия пламнаха.
	— Не. Май е доста ангажиран в момента, не смяташ ли?
	— Аз… не знам — отвърна неубедително Алиша. — Е, _bon voyage_, мила сестричке — добави и Джулия й позволи да я прегърне. — Моля те, умолявам те, нека поддържаме връзка оттук нататък.
	— Добре, и много ти благодаря за всичко.
	— Знаеш, че винаги съм насреща, Джулия.
	— Да. Довиждане, Алиша. Предай много поздрави на децата.
	На път към вкъщи изслуша половината от второто съобщение на Кит, в което той изразяваше опасението си, че не е получила първото. Тя нададе поредното гръмко „Ха!“, изтри съобщението и изключи мобилния си телефон.


	На следващия ден Джулия седна под слабото слънце в градината на местната кръчма и се обади на Елзи и баща си, за да им съобщи, че е решила да се завърне вкъщи. Елзи, споходена от по-лек вариант на грипа, повалил Джулия, едвам говореше, а умът на Джордж като че ли вече беше на островите Галапагос.
	— Прибираш се у дома, скъпа? В колибата? Хубаво, хубаво. Е, радвам се да те чуя.
	— Не, тате, във Франция — обясни търпеливо Джулия, привикнала с разсеяността му по време на подготовка за поредното пътешествие.
	— А, ясно. Така те искам! Рано или късно трябва да се върнеш в играта. И пред пианото.
	— Стъпка по стъпка, тате — предупреди го Джулия.
	— Да, разбира се. Е, аз заминавам този уикенд. Ако имаш компютър на разположение, ще можем да поддържаме връзка, както обикновено. Макар и да нямам представа как са комуникационните технологии по онези ширини.
	— Пази се, тате.
	— Ти също, скъпа. И не забравяй, че се гордея с теб.
	— Благодаря, тате. Довиждане.
	— Довиждане, скъпа.
	Като прекъсна разговора, Джулия видя, че междувременно е получила съобщение от Кит. Изтри го, без да го прочете, довърши чашата вино и сандвича си и се замисли за утрешния ден и следващата трудна стъпка от пътешествието си. Сега, когато й предстоеше да поеме по този път, сърцето й се изпълваше със страх. На връщане към вилата Джулия размишляваше дали наистина бе готова да я напусне. Колкото и да я дразнеше натрапчивото внимание на Алиша, то й беше подсигурявало поне малко чувство за сигурност.
	Във Франция щеше да остане насаме със спомените си.
	Но нима имаше друг избор? Нищо не я задържаше тук, нищо.


>>	29

	До осем часа същата вечер колата под наем, която бе карала през последните няколко месеца, вече беше върната на фирмата. Малката вила блестеше от чистота, а таксито, което щеше да я откара до летището, беше уредено за седем и половина сутринта. Ръчната й пътническа чанта я чакаше до вратата — изобщо беше готова за тръгване.
	Огледа се из всекидневната, обладана от внезапна привързаност към четирите стени, станали мълчаливи свидетели на мъката й и подсигурили й стоически, макар и елементарно убежище в момент, когато бе имала огромна нужда от такова.
	Джулия стана, отиде до входната врата и я отвори. Вдиша от свежата, чиста миризма на Северно море и отправи последен поглед към лодките, клатушкащи се на пристанището под хълма й.
	— Здравей, Джулия.
	Гласът от тъмното накара сърцето й да подскочи чак до гърлото й.
	— Аз съм, Кит — обясни гласът и черна фигура пристъпи към смътната светлина, струята откъм вътрешността на къщата.
	Джулия замръзна на място. Заповяда на тялото си да направи три стъпки назад, да залости вратата и да се скрие зад дивана, докато гостенинът не си отидеше. То не откликна, затова Джулия остана закована в същата точка.
	— Виж, знам, че заминаваш утре…
	— Откъде знаеш?! — кресна тя, доволна да открие, че поне гласът я слушаше.
	— Обадих се на сестра ти. Притесних се, като не можах да се свържа с теб.
	— Ха! — не успя да се сдържи Джулия.
	— Джулия… — Кит направи още няколко стъпки напред и ръцете на Джулия заприщиха инстинктивно вратата.
	— Чуй, мисля, че е станало някакво недоразумение. Позволяваш ли да вляза и да ти обясня?
	— Всъщност не е необходимо. Наясно съм какво е недоразумението, Кит, и то напълно. А сега ме извини, но утре сутрин потеглям рано и трябва да си лягам. Лека нощ.
	Джулия направи две стъпки назад и понечи да затвори вратата.
	— Моля те, Джулия — Кит задържа вратата с длан, — просто ми дай възможност да ти обясня, макар и само колкото да не се разделяме по този начин. Не искам да ме запомниш така, наистина не искам.
	Джулия въздъхна, сви рамене и склони.
	— Щом настояваш… Имаш пет минути. — Обърна се и отиде да седне на дивана.
	Кит я последва и спря до камината.
	— Не ти се обадих миналата седмица, защото Ани роди.
	— Да, знам. Поздравления — усмихна се насила Джулия.
	— Благодаря. Ще й предам, като се чуем следващия път.
	Джулия вдигна вежда презрително.
	— Ако обичаш, не ме баламосвай, Кит. Видях трима ви в Холт. Изглеждахте много щастливи заедно. Всичко е наред, не мисли за мен.
	— Да, всичко е наред, Джулия. Вече е наред. Виж какво — Кит почеса главата си притеснено, — искаш ли да научиш истината, или предпочиташ да се придържаш към сценария, който цял Северен Норфък ми е съчинил през последните няколко седмици? Ти решаваш.
	— Защо не? — сви равнодушно рамене Джулия. — Щом настояваш.
	— Независимо от това дали истината те интересува, или не, чувствам, че ти я дължа. Така че — въздъхна Кит, — накратко казано. Ани ми е много стара и скъпа приятелка. Преди дванайсет години ми помогна да преодолея много труден етап от живота ми. Както и да е, впоследствие замина за САЩ, където често й гостувах. Миналата година ми сподели, че най-сетне срещнала любовта на живота си. Никога не я бях чувал толкова щастлива. Единственият проблем, както тя самата посочи, се състоял в това, че приятелят й страдал от фобия от обвързване. Била сигурна, че я обичал, но все не се решавал да предприеме следващата стъпка. Не смеел дори да заживее с нея, камо ли да й предложи брак. И тогава, бинго!! Ани разбира, че е бременна. На трийсет и четири години е, носи детето на мъжа, когото обича, и няма никакво намерение да прави аборт.
	— Така е. Аз също не бих направила — съгласи се Джулия.
	— Естествено Джед, връзкофобът, се шашва и къса с нея. Ани е съкрушена и решава, че е най-добре да избяга от спомените и да се съсредоточи върху бременността си. Затова търси моята помощ и ме моли да отседне у дома до раждането на бебето. Аз, разбира се, съм съгласен. По онова време тъкмо се нанасях в „Уортън Парк“, пък там място има колкото щеш. Откровено казано, се зарадвах, че ще имам компания — обясни Кит. — И така, преди няколко дни Ани роди две седмици преждевременно, а аз опитвам да играя ролята на грижовния партньор.
	— Много мило от твоя страна — неохотно каза Джулия.
	— Това беше най-малкото, което можех да направя за човек, подал ми ръка в труден момент — повтори Кит. — Макар и да се чувствах като пълен измамник. Една от медицинските сестри дори коментира, че бебето приличало на мен! — изкиска се Кит. — След като Марли се появи на бял свят, пратих имейл на Джед в Съединените щати, за да го известя, че му се е родил прекрасен син. Изпратих му и снимка, която бях направил веднага след раждането.
	— Ани знаеше ли за това? — прекъсна го Джулия.
	— Не, нямаше ни най-малка представа. Но аз знаех, че иска Джед да научи. Реших да заложа на предположението, че при вида на такова малко, съвършено същество дори най-каменното сърце би се разнежило. И _voilà_! Точно така стана — усмихна се Кит. — Преди два дни истинският татко се появи в „Уортън Парк“ и моментално се влюби в сина си, затова грабва мама и бебе и ги отвежда към семейно блаженство отвъд Океана.
	— Еха! — възхити се Джулия. — Ама че история.
	— С удивително щастлив завършек за разнообразие. Поне така изглежда — добави цинично Кит.
	— Менят ли вълците нрава си? — пророни Джулия, почти на себе си. — Не знам дали аз самата бих простила на човек, който ме е изоставил. Как би му имала доверие Ани?
	— Лесно. Обича го, Джулия. И ако нещо може да промени нрава на вълка, за да използвам твоята метафора, то това несъмнено ще е едно малко бебче. Добави годежен пръстен с огромен диамант и сватба, веднага щом Ани се възстанови, както и цял куп уговорки за срещи с брокери на недвижими имоти в Гринуич, и за по-позитивно начало едва ли човек може да се надява. Ани прояви смелост и реши да му се довери. Надявам се да й провърви. Заслужава го. Преживя същински ад през изминалите няколко месеца. Направих каквото можах, но бях просто заместник, нищо повече.
	— Имала е късмет, че си бил до нея, Кит — каза искрено Джулия.
	— Знам, че те подложих на незаслужени болка и разочарование, Джулия, но не можех да не й помогна.
	— Да. — Джулия впери очи в огъня. След известно време вдигна поглед към него. — Кит, защо не ми каза какво правиш? Най-малкото сме приятели.
	— Джулия, Джулия… — поклати отчаяно глава Кит, — наистина ли не разбираш защо?
	— Не. Прощавай, но не мога да проумея.
	— Добре тогава, нека ти изясня нещата: съвсем ясно си спомням болката, която се изписа по лицето ти, като видя Ани във вътрешния двор преди няколко седмици. Съзнавайки, че е предизвикана от мъката по момченцето, което наскоро си загубила, реших, че най-малко имаш нужда от подробна информация за жена в напреднала бременност и периодични сведения след постъпването й в болницата. Или пък среща с новороденото мъниче, ако случайно наминеш да ме видиш в „Уортън Парк“. Опитах се да те защитя от всички тези неща, Джулия, това е. Не исках да те разстройвам точно сега, когато започваш да се съвземаш.
	— О! — Очите на Джулия плувнаха в неканени сълзи.
	Кит стана и отиде да седне на дивана до нея. Взе едната й ръка и я сложи в своята.
	— Признавам, че опитът ми се оказа наивен и неуспешен. Подцених способностите на затвореното ни общество, бързината, с която плъзват слуховете, и факта, че всички като че ли са заинтригувани от моите „залитания“, както неотдавна се изрази чистачът ми. Свикнал съм с дискретния живот. Пък и никога не съм „живял“ някъде за дълго време, все съм бил временен посетител. Процесът на адаптация ще е доста продължителен. В момента половината жители на графството ме гледат с вдигнати вежди и се питат къде съм скрил „съпругата“ и новороденото ми дете.
	— Съвсем нормално — коментира Джулия. — Изглеждахте доста сплотени, като ви видях в Холт. Опасявам се, че и аз си направих същото заключение.
	— Както и сестра ти, която по-рано разговаря с мен, сякаш под носа й имаше особено неприятно зловоние. Както и да е, приемам цялата вина. Може би трябваше да ти кажа, но те умолявам да ми повярваш, че скрих от теб с най-добро намерение. В същото време нямах желание да те излъжа, че съм някъде другаде, затова предпочетох да се покрия. Много извинявай, Джулия, наистина. Като се замисля, май доста зле подходих към ситуацията. Сигурно си ме взела за абсолютен кретен. В единия момент те целувам и те каня на друга среща, а в следващия се разхождам с новородено из Холт!
	— Горе-долу позна — съгласи се Джулия. Усещаше, че губи почва под краката си и е на път отново да му се довери, да му повярва. Ако казваше истината, то се явяваше добър човек, откъдето и да го погледнеш. А контрастът спрямо последните й негативни мисли представляваше огромен емоционален скок.
	— Двамата с Ани някога били ли сте… обвързани? — попита го плахо.
	— По никакъв начин — отсече Кит. — Помежду ни съществува онова рядко срещано явление приятелство между мъж и жена без всякакво сексуално привличане. Ани ми е като сестра, или по-скоро като сестрата, която бих искал да имам, ако я нямаше Бела. Не, боя се, че далеч не съм неин тип. Ани открай време си пада по здравеняци: от онези симпатяги с мощните мускули и изпъкнали гърди. — Кит сведе поглед към слабото си тяло и се усмихна широко. — Май не отговарям на описанието, а? Тя също не е мой тип. Прекалено е нахакана. Виждал съм я да мачка мъжете като валяк, докато, разбира се — добави Кит, — не срещна любовта на живота си. Сега е същинско котенце.
	— Къде се запознахте?
	— В университета. Бяхме съквартиранти по време на третата година от обучението ми в Единбург, поне докато не прекъснах.
	— А защо прекъсна?
	Кит въздъхна.
	— Виж, Джулия, това не е едно от нещата, за които обичам да говоря. Сигурна ли си, че искаш да чуеш историята? Не е приятна.
	— Да — кимна утвърдително тя. Нещо й подсказваше, че това беше липсващото звено от Кит и същността му. — Всъщност бих искала да я чуя. Но само ако си в състояние да ми я разкажеш.
	— Добре — въздъхна Кит. — Останало ли е поне малко вино в тази къща? Една чашка ще ми се отрази добре.
	— В хладилника има половин бутилка, но е на няколко дни.
	— Ако няма риба, и ракът е риба — каза духовито Кит. — Ти отиди да донесеш виното и чаши, а аз ще се погрижа за това подобие на огън.
	Джулия заситни разтърсена към кухнята. Едвам бе намерила сили да остави Кит в миналото си, а сега трябваше да приеме нова, доста правдоподобна история. За капак на всичко, когато бе хванал ръката й… същата онази електрическа вълна бе плъзнала нагоре по гръбнака й.
	— Ето го. Сигурно вече не струва — каза тя, разливайки съдържанието на бутилката по чашите, и му подаде едната. — Е, започвай.
	— Наистина не струва — каза Кит, отпивайки глътка, — но няма значение. Така… ако не възразяваш, ще ти представя сбития вариант, само основното. Незнайно защо, така ми е по-лесно — въздъхна той. — Както вече споменах, през третата година от следването ми живеех в една къща с Ани, която учеше архитектура, и още няколко колеги от университета. Най-добрата приятелка на Ани, Мила, й гостуваше от Лондон по време на първия семестър. Тогава бях на двайсет и две и се влюбих в Мила от пръв поглед. Тя беше най-жизненото, прелестно и харизматично човешко същество, което някога бях срещал. Стаята светваше, влезеше ли в нея. Учеше в колежа по драматично изкуство, мечтата й беше да стане актриса… — Кит поклати глава. — Сигурен съм, че щеше да пожъне големи успехи, ако…
	— Ако какво? — подкани го Джулия.
	— Ще стигнем и до това. Както и да е, въпреки че Ани ме предупреждаваше да не се увличам и че Мила била лекомислено момиче с много скрити проблеми, аз се хвърлих с главата напред. Мила като че ли също ме харесваше, макар и да бяхме доста различни, и така станахме двойка. В хода на следващата година прекарвах повече време по пътищата между Единбург и Лондон, отколкото на работа. Тя беше като наркотик… Просто не можех да дишам без нея.
	— Първа любов — прошепна Джулия, мислейки за Ксавиер и момента на първата им среща.
	— Да. Точно така — съгласи се Кит. — Само дето ми беше скимнало да се влюбя точно в най-неразгадаемата и обсебваща жена от всички. Но май именно тези й качества ме бяха привлекли. Животът с нея беше като пътуване във влакче на ужасите, никога не знаех къде сме в отношенията си, дали е истински моя. Както ми казваше, че ме боготвори, че ме обича повече от всичко на света, така и потъваше вдън земя за цяла седмина и повече. Достатъчно е да кажем, че кариерата ми пострада и едвам се задържах над водата в университета, но не ме беше грижа. — Кит се засмя сподавено. — Джулия, бях същинска откачалка.
	— Е, какво стана след това?
	— Продължих да кръстосвам до Лондон и обратно, а след около година дори аз самият проумях, че Мила започва да се държи странно. Откакто я помнех беше заредена с безкрайна енергия, можеше да купонясва по цяла нощ, но тази й енергия започна да избива на безумие. Имаше случаи, в които не мигваше по цял уикенд. Започна да се навърта в доста съмнително лондонско обкръжение и отслабваше видимо. И така, докато един уикенд не я заварих да си инжектира хероин в банята.
	— О, боже — пророни Джулия. — Призна ли си?
	— Наложи й се, бях я спипал на местопрестъплението. Знаех, че от време навреме смъркаше кокаин, но това беше къде-къде по-зле. Закле ми се, че ще откаже хероина, но трябвало да остана при нея, за да й помагам.
	— И ти се съгласи?
	— Най-безропотно. Изоставих учението и хукнах към Лондон да я спасявам.
	— О, Кит! След три години тежък труд. Сигурно вече си бил на път да станеш доктор.
	— Да. Оставаше ми само година. — Кит въздъхна. — Предупредих те, че съм пълна откачалка.
	— А успя ли да спасиш Мила?
	— Не, но тогава още не знаех, че единственият човек, който може да спаси зависимия, е самият зависим. Да, Мила безспорно полагаше усилия, рязко прекратяваше употребата на наркотици за няколко седмици подред, може би около месец, но в крайна сметка пак посягаше към тях. И естествено аз се превърнах във „врага“, в гадняра, който й взимаше парите, не я пускаше сама на улицата, подслушваше телефонните й разговори от опасение, че говори с дилъра си… Изобщо — мразеше ме. Мразеше ме. — Кит прокара пръсти през рошавата си коса. — Продължихме така няколко месеца, докато един ден, като се върнах от магазина, не я намерих вкъщи. На следващия ден полицията я намери в безсъзнание в една канавка. Беше взела свръхдоза. От болницата я записаха в рехабилитационен център и тя ми обеща, че ще даде всичко от себе си да се очисти. Молеше ме отчаяно да не я изоставям. Съгласих се при едно условие, да остане в центъра и да приеме необходимата помощ. Освен това я уверих, че подхване ли отново наркотиците, ще я напусна завинаги.
	— Нямал си друг избор, Кит. Така е било най-добре и за Мила, и за теб самия.
	— Това беше становището на професионалистите — съгласи се Кит. — Като излезе от центъра, прекарахме последните си хубави мигове — продължи с разказа си той. — Успях да си върна моята Мила за три приказни месеца. Дори говореше, че искала да се върне в колежа по драматично изкуство. Аз пък планирах да продължа медицинското си образование в Лондон. — Кит сви рамене. — Всичко вървеше нормално, прекрасно дори.
	— Но не продължи дълго, нали?
	— Не — Кит поклати горестно плава. — Вече се бях научил да разпознавам издайническите знаци: неистовото поведение, лилавите сенки под очите й, загубата на тегло… Може и да се бях отказал от университетското си образование, но вече имах докторска степен по Мила и наркотичната зависимост. Тя отричаше, но аз знаех, че отново е посегнала към хероина. Затова изпълних заплахата си с надеждата, че ще се стресне и ще осъзнае грешката си. Господи, Джулия, беше ужасно. Пищя, рида, умоляваше ме да не я изоставям, каза, че щяла да се самоубие, ако я напусна… — Кит зарови лице в ръцете си. — Това беше най-трудното нещо, което някога съм правил. Обичах я толкова много, но знаех, че нищо няма да се промени, ако не си тръгна, а и вече осъзнавах, че ме дърпа надолу.
	Джулия протегна ръка инстинктивно, за да го утеши.
	— Кит, не мога дори да си го представя… — прошепна тя. — Помогна ли ти тази стъпка?
	— Не! Разбира се, че не помогна. — Той се изсмя мрачно. — Странях от нея цяла седмица, макар че поне по двайсет пъти на ден ми се налагаше да се възпирам, а когато накрая се върнах в апартамента, го намерих пуст. Естествено, известих полицията. След три седмици я намериха в бърлогата на един прочут дилър. Мъртва.
	— Много съжалявам, Кит — прошепна Джулия и откри, че думите й прозвучаха също толкова празно, колкото и когато ги бяха повтаряли на самата нея.
	— Ами да… аз също. — Той вдигна глава от ръцете си. — Беше казала, че ще се самоубие, ако я напусна… и в общи линии точно това направи. Резултатите от аутопсията показаха, че е починала от солидна свръхдоза, но имаше и нещо по-лошо: била е и насилена многократно преди смъртта си. Очевидно е прибягнала до проституция, за да си осигури дозата. И преди бях виждал синини на странни места по тялото й и, макар да се опитвах да не им обръщам внимание, трябваше да се примиря с факта, че вероятно бе спала с други мъже за пари, докато е била с мен.
	Кит замълча и впери поглед в огъня, а в очите му се виждаше, че изживява всичката болка наново.
	— Аз… о, Кит, не знам какво да кажа — прошепна тя.
	— Както сама знаеш, Джулия, винаги е най-добре да си замълчиш, когато няма какво да се каже. След това… ами, потънах в калта. Чувствах се толкова виновен, задето я бях оставил, толкова ядосан, задето бе пропиляла живота си и най-вече озлобен, задето беше избрала хероина и последвалата го смърт пред мен. Чисто и просто загубих вяра в човечеството. Всички онези поучения за човешката доброта и за това как любовта щяла да спаси света… всички се оказаха въздух под налягане. Нашата история нямаше щастлив финал; в края й останаха само мъртвото, съсипано тяло на млада жена и един рухнал, все още жив мъж. — Кит се усмихна горчиво.
	— Тоест ти се е наложило да приемеш факта, че контролът не е в твои ръце? Че понякога каквото и да правиш, колкото и усилия и любов да налагаш във всичко, резултатът си остава същият? Поне аз това научих през изминалите няколко месеца — каза тихо Джулия.
	— Да, май това се получи — потвърди Кит. — И ми отне години да видя обратната страна на нещата: че понякога постъпките ти са от значение и не бива да губиш вяра. Естествено, в дългосрочен план тези трагедии ни правят по-мъдри хора, по-запознати с несъвършенствата на човешката природа. Но, боже мой, колко дълго време ми отне това прозрение. Бих казал, че след смъртта й изпаднах в нещо като криза.
	— Тогава ли ти е помогнала Ани?
	— Да. Беше невероятна. Като чу за случилото се, веднага се спусна към Лондон и ме откара до Единбург, обсипвайки ме с грижи и внимание, за каквито пише по книгите. Непрестанно ме уверяваше, че Мила открай време имала лабилна психика, че нямало как да й помогна, че съм я обичал и съм се грижил за нея предостатъчно, че не бива да изпитвам вина за случилото се. Аз, естествено, не я слушах — изкиска се Кит — и продължавах да се тормозя, да страня от околния свят. Повярвай ми, Джулия — каза той, поглеждайки я право в очите, — ти не си нищо пред мен. Години наред живях изцяло самовглъбен. Толкова бесен бях!
	— Не го намирам за грях, Кит. Преживял си същински ад. А как преодоля гнева?
	— Преди няколко години ме споходи просветление. Докато се бях отдал на пътешестване, прекарах три месеца в Бирма, точно на границата с Тайланд, където преподавах английски език в едно сиропиталище — разказа Кит. — На колкото и ужасяващи неща да се бях нагледал, тамошната картина ме порази. Повечето деца нямаха нищо друго, освен дрехите на гърба си. Родителите им или бяха застреляни в Бирма, или бяха избягали отвъд тайландската граница в отчаяно търсене на работа. Тези деца бяха изоставени в ничия земя. И то в опасно време; тайландското правителство отказваше да ги пусне в територията си, а върнеха ли се у дома, чакаше ги смърт. Съвсем буквално нямаха никакво бъдеше. И въпреки това… — за пръв път очите на Кит заблещукаха от сълзи, — бяха безкрайно благодарни дори за най-дребния подарък. Радваха се на нова футболна топка, сякаш си им дал билети за финалите на световната купа. Всяко дете хранеше своите си надежди за бъдещето, макар и да не го очакваше такова. Не се отказваха от живота, макар и да им беше изиграл подъл номер. — Кит избърса очите си грубо. — Знам, че е клише, но виждайки онези деца, изстрадали толкова в кратките си животи, колкото дори не можех да си представя, а идващи всяка сутрин с усмивки на лица и готови да посрещнат новия ден… тази гледка някак ме зареди. Най-просто казано — поясни той, — осъзнах, че съм един самовглъбен дрисльо, пропилял последните десет години от живота си в самосъжаление. Щом тези деца можеха да гледат с нетърпение към бъдещето и, още по-важното, да не губят вяра в човешката доброта, то нима аз, с всичките ми житейски преимущества, не можех?
	Поседяха мълчаливо, всеки потънал в собствените си мисли.
	— Когато бях малко момиченце — прокашля се накрая Джулия, — майка ми ми разказа за Играта на радостта от детската книжка „Полиана“. Според нейните правила трябва да мислиш за онова, което имаш, не за онова, което нямаш. Идеята е банална и твърде опростена, знам, но в нея има и нещо вярно.
	— Да, така е. Именно така гледаха на живота онези бирмански деца. — По лицето на Кит внезапно се появи усмивка. — Дявол да го вземе, май сме си лика-прилика, а?! Само дето ти проявяваш такова… — Кит потърси подходящата дума — достойнство през цялото време. Да — потвърди собственото си изказване той, — достойнство. И съжалявам, ако последните ми дела са допринесли за недоверието ти към човешката природа. Кълна се, че не съм онзи Кит, за когото си ме взела. Повярвай ми, исках единствено да те защитя.
	— Няма нищо, Кит. Вярвам ти — каза Джулия, изненадана да открие, че е така.
	— Ето, виждаш ли? — вдигна рамене Кит. — Тук се крие разликата между двама ни; някога нямаше да проявя дори търпението да изслушам нечие оправдание. Все си търсех причина да отблъсна околните. Но ти гарантирам, че вече съм различен човек. Особено с теб, Джулия.
	— Кит, не се самообвинявай така. И ти си се погрижил за Ани, когато тя е имала нужда от помощ.
	— Май клоня към подобрение, да. Поне… — Кит замълча и я погледна в очите — за пръв път ми се случва да хукна към някоя жена, за да й дам обяснение за постъпките си, преди да е отплавала към френския залез.
	— Оценявам го, Кит.
	— Наистина ли заминаваш, Джулия? Не искам да си тръгваш. Наистина не искам — изстреля той ненадейно.
	Последва пауза, в която Джулия се опита да асимилира думите на Кит. Внезапно й стана горещо и неловко.
	— Недей, Кит, моля те, недей — прошепна тя. — Аз… не мога да го понеса точно сега.
	— Недоверието си е намерило пролука, а? Заради Ани и бебето й, нали?
	— Извинявай — пророни Джулия.
	— Божичко!! — Кит скочи на крака и закръстосва из малката стаичка. — Колко типично, да му се не види!! За пръв път след трагедията с Мила изпитвам чувства към друга жена, а погледни как оплетох конците. Извинявай — махна с ръка той, — нали те предупредих за склонността ми към самовглъбяване? Прощавай, Джулия, но виж какво, трябва да ти кажа нещо… — Кит продължаваше да крачи напред-назад, ускорявайки темпото, а думите се изляха от устата му наведнъж: — Трябва да ти призная, че май съм влюбен в теб. Разбрах го, докато ти помагах при боледуването, без да изпитвам каквато и да е тягост. Харесваше ми да знам, че се нуждаеш от мен, а толкова години бягах от всяка жена, потърсила подкрепата ми. Чувството беше… невероятно!
	Кит й прати усмивка на толкова искрена радост, че на Джулия й се прииска да откликне спонтанно и да се хвърли в прегръдките му. Но все пак се удържа — вече не бяха тийнейджъри, за пръв път вкусили любовната тръпка. И двамата бяха извървели поне една трета от житейския си път и неволите ги бяха повредили непоправимо.
	Тя отвори уста да каже нещо, но Кит, влязъл в крачка, успя пръв да вземе думата.
	— Естествено Ани първа откри белезите. Започна да ми се подсмихва, като не спирах да говоря за теб… — Кит отново закръстосва. — Онази нощ, когато ти дойде на вечеря в „Уортън Парк“, нарочно излезе някъде, което, предполагам, е засилило подозренията ти. Тя беше човекът, който ме подтикна да ти призная за чувствата си. Казах й, че още не си готова, но тя заяви, че ще го понесеш.
	— Не съм готова, Кит.
	Думите напуснаха устата й, преди да е успяла да ги възпре.
	— Минало е толкова малко време, откакто… мислех, че съм… — Джулия прехапа долната си устна. — Но не съм.
	Кит изглеждаше, сякаш се смаляваше пред очите й.
	— Ясно — каза накрая. — Добре. Ами в такъв случай — прокашля се той, — май сам съм си виновен. Не се самообвинявам излишно, просто е така. Мамка му! Както и да е, ще те оставя на мира.
	— Аз… съжалявам. Просто… не мога.
	— Недей. Разбирам те. Наистина. — Кит зарови ръце в джобовете си и тръгна към вратата, но после се върна при нея и си пое дълбока глътка въздух. — Просто искам да знаеш, че ако, ако някога се почувстваш готова да… ами, да ми се довериш и да ми дадеш втори шанс, обещавам, че ще съм насреща. Много ме бива в това… или поне някога ме биваше. За нищо на света не бих те наранил, не и умишлено.
	— Благодаря ти, Кит.
	— А най-странното е — Кит спря при вратата, — че още от първата ни среща те нося в сърцето си.
	Джулия не можеше да вдигне поглед към него, тъй като очите й се изпълваха със сълзи.
	— Знаеш къде да ме намериш — каза Кит. — Опитай да се грижиш за себе си, заради мен. Довиждане, скъпа.
	Вратата се затвори зад него.


>>	30

	На следващата сутрин, отпаднала и изтощена след безсънна нощ, Джулия слезе на долния етаж, за да изчака таксито и седна с чаша кафе пред вече угасналата, осеяна с пепел камина. Мозъкът й се беше вцепенил и не успяваше да възприеме думите на Кит от предишната нощ. А и беше й споделил толкова съкровени тайни…
	_Не_. Джулия побърза да се възпре. Може би след завръщането си във Франция щеше да намери начин да разнищи ситуацията и да си изясни чувствата, които Кит пораждаше у нея, но сега не му беше моментът.
	Просто не можеше да си позволи да обикне някого отново.
	Като чу стъпки пред входната врата, Джулия стана и тръгна към нея, грабвайки пътническата си чанта, сигурна, че отвън я очаква таксиметровият шофьор. Оказа се обаче пощальонът. Тя остави чантата си и каза:
	— Радвам се, че те засякох. Заминавам за Франция. Пренасочих пощата, колкото и скромна да беше; получавам главно сметки и обикновено… — гласът й заглъхна. Не разполагаше с енергията, необходима за вежлива раздумка.
	— Ясно, госпожице Форестър, оттук нататък ще нося пощата ви в разпределителния офис и ще се погрижа да я получавате във Франция.
	Той й подаде поредната сметка и един плик от кремавобяла веленова хартия, адресиран до нея с непознат й почерк.
	— Благодаря — усмихна му се немощно тя.
	— _Bon voyage_, госпожице Форестър.
	Джулия затвори вратата, седна на дивана и отвори кремавия плик.
C>
	__Летище „Хийтроу“__
	__Чакалня на „Американ Еъруейс“__
	__Понеделник, 16 май__

	Скъпа Джулия,
	Прочети спешно!
	Пише ти Ани. Срещали сме се веднъж, преди няколко седмици. Научих от Кит каква болка си преживяла. И той самият мина през тежък период. Разбира какво ти е и ще направи всичко по силите си да ти помогне, защото за пръв път от много години насам обиква жена. А влюби ли се Кит (повярвай ми, рядкост е!), никога няма да имаш повод за съмнение в него. Гарантирам ти, че е само твой!
	Сега отпътувам към новия си живот, главно благодарение на Кит. Постъпи чудесно — беше до мен, когато всички останали ме отритваха. Истински добър човек е. Исках, преди да си тръгна, да му се отплатя за добрината. Както сама знаеш, животът е кратък. В наши дни всички умуваме твърде много и прекаляваме с анализите. Забрави размишленията, просто послушай сърцето си — аз така направих, бог да ми е на помощ, и никога досега не съм се чувствала по-щастлива!
	Болката може да бъде излекувана единствено с любов. Имам чувството, че и двамата имате нужда от такова лекарство. Всички заслужаваме втори шанс.
	С най-сърдечни пожелания,
@	Ани
@	Х
C$
	На вратата се почука. Джулия стана да отвори.
	— Здравейте — каза сковано на шофьора, — ей сега излизам.
	— Добре, госпожице, колата ми е малко по-нагоре по хълма, вляво. Опасявам се, че ще трябва да повървите. Паркирането е трудна работа тук.
	— Благодаря.
	Джулия направи един бърз оглед на къщата, за да се увери, че е изключила всички електрически уреди, после грабна пътническата си чанта и заключи вилата. Закрачи мудно по нанагорнището към таксито, което щеше да я отведе надалеч от Норфък… и Кит.
	— Така, госпожице. Нека ви помогна с багажа. — Шофьорът й отвори вратата и пъхна чантата й в багажника. — Готова ли сте?
	— Да.
	— Чудесно. Ако имаме късмет, ще стигнем до летището за няколко часа. — Шофьорът потегли надолу по тесния път към пристанището. Джулия се загледа през прозореца, изпращайки с очи клатушкащите се лодки. Мястото пустееше, с изключение на една самотна фигура, седнала на пейка с изглед към морето…
	— Спри! Извинете, ще може ли да отбиете за секунда? Аз… почакайте ме тук.
	Джулия отвори вратата и се отправи към човека на пейката. С приближаването се увери, че не е сбъркала. Спря малко преди да стигне пейката, съзнавайки, че не я е усетил.
	— Кит. Какво правиш тук?
	Той се обърна и впери изненадан поглед в нея.
	— О, мислех, че вече си заминала. Току-що се качих до вилата и видях, че те няма.
	— Трябваше да изкача баира, за да стигна до таксито. Очевидно сме се разминали — обясни тя.
	— Да — кимна Кит. — Значи потегляш?
	— Да.
	— Добре. Просто исках да ти кажа довиждане — сви рамене той. — И отново да ти се извиня за нетактичното ми поведение.
	Джулия седна на пейката до него.
	— Кит, моля те, напълно разбирам.
	— Сигурна ли си?
	— Да.
	Кит заоглежда пръстите си.
	— Добре. В интерес на истината, Джулия, не дойдох да ти кажа довиждане.
	— Така ли?
	— Така. — Той вдигна поглед към нея и й се усмихна вяло. — Всъщност възнамерявах да се просна пред краката ти и да ти се примоля да не заминаваш.
	— О!
	— Да. Бях си подготвил реч. Щях да те призова да ми дадеш втори шанс. Да ти кажа, че те обичам и че разбирам желанието ти да не прибързваме. Че съм готов на всичко поне да опитаме, защото знам със сигурност, че това чувство идва само веднъж — два пъти в живота. И ще умра от мъка, ако се откажа сега. Съзнавам, че звучи егоистично — добави той. — Още преди съмване взех решението да не се предавам току-така. Затова съм тук. Тъкмо оплаквах обичайния си лош късмет, сигурен, че съм те изпуснал. А се оказва, че не съм.
	— Не. Май ти изпадна втори шанс, Кит — прошепна тя, почти на себе си.
	— Да! Дявол да го вземе! Права си! Е… — Кит коленичи пред нея и взе ръцете й в своите, — приготви се, Джулия, умолявам те, не се връщай във Франция. Искам да останеш тук с мен. Обичам те най-сърдечно. И… съм напълно отчаян! — изкиска се тъжно той. — Дай ми още един шанс, моля те, и никога повече няма да те разочаровам, обещавам.
	— О, боже, Кит… аз… — тя го погледна, мъчейки се да свика здравия си разум. Тогава си спомни думите на Ани за многото умуване и попита сърцето си какво иска то.
	Накрая каза:
	— Добре.
	— Добре?
	— Да, добре.
	— Тоест ще останеш?
	— Да, поне засега. Може би трябва да опитаме. Какво имаме за губене?
	— О, боже мой! Сериозно ли говориш?!
	— Повече от всякога.
	— В такъв случай ще стана. Коленете ме заболяха жестоко.
	Кит стана, придърпвайки Джулия в обятията си.
	— Обещавам ти, миличка, ще се грижа за теб до гроб, ако ми позволиш.
	— И аз за теб.
	— Наистина ли? — Той вдигна брадичката й с пръсти, за да я погледне в очите. — Това ще е новост за мен — усмихна се той, целувайки нежно носа й. — Тоест ще се грижим един за друг?
	— Да. Все пак страдаме от една и съща… несгода.
	— Искаш да кажеш, че сме две сродни откачалки?
	— Нещо такова — пророни тя, докато Кит обсипваше лицето й с целувки. Тя се отдръпна, забелязвайки, че таксиметровият шофьор се е облегнал на задницата на колата си и ги наблюдава със скръстени ръце.
	— Най-добре отиди да вземеш пътническата ми чанта и кажи на Боб да си върви.
	— Добре. А после, скъпа ми Джулия, ще те отведа у дома.
	— И къде е „у дома“? — попита недоумяващо Джулия.
	— „Уортън Парк“, разбира се. Където ти е мястото.


>	Втора част
>	„Уортън Парк“
>	Лято

>>	31

	_Понякога, като се събудя и зърна как ранното утринно слънце струи в стаята ми през непокритите с кепенци прозорци на „Уортън Парк“, ми е трудно да повярвам, че изпитвам покоя и доволството, които не вярвах, че някога пак ще имам._
	_Но ето ме, препичам се като котка под топлите лъчи, а обърна ли глава, виждам лицето на Кит върху възглавницата до мен. Кичур от косата му, която настоях да скъси, за да виждам очите му, е успял да убегне на фризьорската ножица и сега виси над единия му затворен клепач. Преметнал е една ръка над главата си в поза, изразяваща пълно спокойствие и вяра в обкръжаващата го среда._
	_Обичам да го гледам как спи сутрин и често ми се удава тази възможност, тъй като обикновено се будя първа. Това е тайното ми време, когато мога да загърбя страховете си и просто да му се любувам. Той не знае за тези лично мои моменти — превърнал се в невинна жертва на съня — и не подозира, че изучавам всяка извивка на лицето му, вписвайки я в паметта ми._
	_Наскоро се уверих в значимостта на тези дребни неща. Вече не мога да си представя лицето на съпруга ми — в съзнанието ми са оживели само смътните очертания на образа му: всички по-фини елементи са размити и неразпознаваеми._
	_Като свърша с изучаването, се отпускам по гръб и обикалям с поглед стаята, приютявала толкова много поколения на рода Крофърд. Едва ли се е променила от деня, в който Оливия Крофърд е прекрачила прага й в първата си брачна нощ, преди почти седемдесет години. Цветът на някога пленяващия окото ръчно рисуван тапет с китайски десен е избледнял от топло, маслено жълто до овехтяло, потискащо оризово. Украсителните пеперуди и цветя са вече едва призраците на някогашната си прелест._
	_Тоалетната масичка от масивен махагон с пречупеното й на три огледало седи до едната стена. Толкова е неугледна, че никой не пожела да я купи на разпродажбата, затова я върнах на оригиналното й място. Понякога си представям как Оливия седи пред нея и се гримира по общоприетия за онова време начин, докато Елзи фризира търпеливо косата й._
	_Измъквам се от леглото съвсем внимателно, за да не разбудя Кит, и усещам колко протрит е килимът под босите ми крака, макар и по краищата му да си личи някогашната дебелина на тъканта._
	_Влизам в банята с покрития й в нацепен линолеум под и вана, зад чиито потъмнели кранове като следи от охлюви зеленеят варовиковите отлагания._
	_Обличам се с усмивка на лице, по простичката причина че се намирам в „Уортън Парк“. Колкото и дразнещо неадекватно да е в цялата си непредсказуемост, старото имение ми напомня на хлапе, неполучило достатъчно майчина грижа, но пък така очарователно, че някак всеки попада в плен на обаянието му._
	_Докато прекосявам спалнята на пръсти, за да сляза в кухнята и да сложа чайника на котлона, си мисля колко ми харесва животът тук, с Кит. И как най-сетне се чувствам у дома._


	Джулия седна на терасата на „Уортън Парк“ в топлия сутрешен въздух и отправи поглед към градината под нея. Открай време юни й беше любимият месец. Тогава цветята разкриваха красотата си час след час, достигайки апогея на краткия си, съвършен жизнен цикъл. Клоните на дърветата из парка натежаваха от листа във всевъзможни нюанси на зеленото, откроявайки се на фона на ясното бледосиньо небе.
	Взе чашата си с кафе, тръгна по старото стълбище, водещо към градината — творение на Адриана Крофърд, — и подуши сладникавия аромат на жасмина, засаден покрай терасата. И той, като всички останали растения в градината, вирееше занемарен от години; градинарят обръщаше внимание, макар и бегло, единствено на ливадите, тъй като отговаряше за поддръжката на твърде много акри, за да се занимава с щателно кастрене и подрязване. Розите край фонтана представляваха пълзяща, избуяла плетеница, но очевидно невъзпрепятствани от липсата на внимание, продължаваха да цъфтят в скандално, яркорозово безредие.
	Габриел бе обичал цветята…
	Джулия се усмихна тъжно, спомняйки си как се появяваше в кабинета й, стиснал в пухкавата си ръчичка разноцветен букет от поувехнали диви орхидеи и лавандула, откъснати по време на разходката им с Агнес из заобикалящата ги френска провинция.
	„Pour toi, Maman.“ Поднасяше й ги с огромна гордост, а Джулия изпадаше в пресилен възторг и потапяше в чаша неравните им, несръчно откъснати дръжки.
	Замисли се колко щеше да му хареса на Габриел в „Уортън Парк“. Открай време обичаше да е под открито небе, също като майка си, а и понякога Джулия му разказваше истории за красивата къща в Англия. И че един ден ще го заведе там.
	Джулия въздъхна тежко. Не му беше писано.
	Докато се разхождаше из градината, ръцете я сърбяха да се залови за работа и да върне това разкошно райско кътче към някогашната му красота, преди да е станало твърде късно.
	— Дядо Бил сигурно се върти в гроба си — каза на херувимчето, което я гледаше безучастно от върха на пресъхналия фонтан.
	Вървейки бавно към къщата, я споходи усещането, че се е озовала в огледалния свят. Болката от загубата на съпруга й и безценното й момченце продължаваше да я терзае, както и чувството на вина и страх, задето бе дръзнала отново да намери щастие. Но любовта на Кит беше толкова невзискателна, колкото тази на Ксавиер беше взискателна.
	— Миличка — бе прошепнал Кит, докато лежаха преплетени на леглото, след като за пръв път бяха правили любов. — Разбирам, че още ти е рано и колко смела крачка направи, оставайки с мен. Знам, че ти е нужно време да се възстановиш. Ако искаш повече лично пространство, или пък чувстваш, че те задушавам, можеш да се отдръпнеш от мен, няма да ти се разсърдя.
	Минаха три месеца, а Джулия още не беше изпитала такава потребност. Освен това имението беше достатъчно просторно, че да й подсигури всичкото необходимо лично пространство, а тъй като Кит беше отхвърлил предложението на Господин Хедж Фонд и прекарваше по-голямата част от времето в грижи за имота, Джулия често оставаше сама в къщата.
	Но не и самотна, помисли си тя, изкачвайки се по стълбите, и влезе през вратата, която щеше да я отведе до кухнята. Виждаше й се странно, че макар броени пъти да беше прекрачвала прага на къщата и никога преди да не беше стъпвала на горния етаж, обстановката й се струваше някак позната и успокоителна.
	Може би защото бе чула живописния разказ на Елзи за миналото й и защото къщата почти не беше претърпяла промяна от онези отдавна отминали дни, Джулия обожаваше атмосферата й и с часове бе скитала из коридорите й, опознавайки всяко нейно кътче, всяка избеляла кувертюра, всеки прашен орнамент, и историята на Елзи оживяваше в паметта й.
	Освен това беше средата на лятото и много от нещата, които имаха нужда от поправка, не се набиваха на око толкова, колкото през зимата: течащите покриви например, и древната отоплителна инсталация, която отпускаше съвсем незначително количество топлинка по чугунените радиатори из къщата и едвам смогваше да отвърне водата за къпане.
	Фактът, че едва ли не се беше пренесла в „Уортън Парк“ при Кит така не предизвика „официално“ обсъждане. Всичко се беше случило по естествен път и по взаимно съгласие. След края на драмата около увертюрата към връзката им нещата бяха потръгнали удивително лесно. Бяха си създали спокойна и уютна рутина: Кит пристигаше в кухнята в шест за традиционното им вечерно питие, придружено с раздумка около събитията от деня и шетане из кухнята. Приготвяха вечерята заедно, а Джулия, решена да усвои тънкостите на готвенето, се радваше на новопридобитите си умения в кулинарния свят. След това обикновено си лягаха рано и правеха любов. Рядко излизаха сред обществото, тъй като никой от двама им не изпитваше нужда от чужда компания; предпочитаха да прекарват свободното си време заедно и насаме.
	А и Кит май наистина разбираше, че тъгата по загубеното понякога се просмукваше в съзнанието й, много често най-неочаквано. Спомен, събуден от някое невинно изказване например, можеше да я потопи в мълчаливо, умислено настроение. Кит не я ревнуваше от миналото й, а напротив — приемаше го такова, каквото е, и го уважаваше; никога не я подканваше да говори за него, освен ако тя самата не изразеше желание.
	Връзката им беше коренно различна от тази с Ксавиер: нямаше ги високопарните изказвания, които съпругът й бе обичал да прави, нямаше ги гневните спорове, нито пък емоционалната несигурност и резки промени в настроението, които бяха превръщали живота със съпруга й в нещо изтощително, но и вълнуващо.
	Помежду им съществуваше стабилност, мислеше си Джулия, качвайки се до горния етаж, за да оправи леглото; свързваше ги едно тихо доволство, лишено от драмата на предишната й връзка, всяващо спокойствие, което несъмнено лекуваше душата й с всеки изминал ден. Надяваше се присъствието й в живота на Кит да има същото въздействие върху него.
	Наскоро беше открила, че вместо да пилее времето си в „самовглъбение“ — както самият той бе описал последните десет години от живота си — Кит го бе прекарал в чужбина, неуморно преследвайки какви ли не благотворителни каузи по целия свят. Беше впрегнал академичните си и медицински познания в помощ на нуждаещите се.
	— Фактът, че не ценях собственото си съществувание ми позволи да посетя места, където повечето хора не биха дръзнали да стъпят — беше добавил Кит, след като Джулия бе изслушала с удивление и възхита историите за приключенията му по най-опасните кътчета на земята. — Не ме величай, Джулия, чисто и просто бягах от собствения си живот.
	Каквито и да бяха причините за странстванията му, житейският опит го беше превърнал в много по-мъдър и сърцат мъж, отколкото самият той предполагаше. Джулия често му го повтаряше, подразнена от непрестанното му самобичуване. Постепенно Кит започна да й разкрива въжделенията си за бъдещето: искаше да предлага духовна и терапевтична подкрепа на злочести деца.
	— Виждал съм толкова много невинни същества да живеят в страдание — беше въздъхнал една нощ, след като вечеряха. — Ако трябва да съм откровен, ми се струва, че грижите за всички онези деца, които срещах по време на пътешествията си, изкупваха страха ми от това да се обвържа отново. Те имаха нужда от мен, но винаги можех просто да си тръгна и да продължа напред. В делата ми нямаше нито капка алтруизъм.
	— Разбирам те, Кит — беше отвърнала Джулия, — но съм убедена, че си им бил от полза, дори за кратко.
	— Е, установих, че децата са съставните елементи на човешката раса. Ако се развиват в грешна посока, цялото следващо поколение ще се развива в грешна посока. И като се замисля за всичката болка, на която съм станал свидетел през годините, признавам, че може би съм открил призванието си в живота.
	Джулия го бе насърчила да се запише на подходящия курс, необходим за допълването на трите му години в медицинския колеж до степен, която щеше да му позволи да практикува професионално детска психиатрия.
	— Може и да послушам съвета ти, но първо трябва да уредя въпросите с имението — беше се съгласил той, обръщайки се към нея. — От доста време не ми се беше качвала жена на главата.
	— Кит! Ама…
	Той се беше извъртял в леглото, налитайки й с безпощадно гъделичкане. После беше впил сериозен поглед в очите й.
	— Благодаря ти, Джулия, че те е достатъчно грижа за мен, за да го направиш.


	— Двамата споделяме момент от времето — бе обявил Кит една нощ, докато лежаха заедно в градината на имението, съзерцавайки пълната луна. — И той като вселената няма нито начало, нито край. Просто съществуваме в него.
	Мисълта й хареса безкрайно. И я извикваше в съзнанието си винаги, когато я заглождеше нещо. Покоят на „Уортън Парк“ и необсебващата любов на Кит бяха ускорили неимоверно възстановяването й, но доближеше ли гостната, обвивайки с пръсти потъмнялата месингова дръжка на вратата, която щеше да я отведе до рояла, смелостта й се изпаряваше.
	Преди две седмици се беше качила на влака за Лондон, за да обядва с Олав, агентът й.
	— Така, има доста концертни зали, които все още държат на участието ти, включително… — тук Олав бе направил пауза за драматичен ефект — „Карнеги Хол“.
	— Наистина ли? — беше възкликнала Джулия, развълнувана, независимо от всичко. Единствено в тази зала не я бяха канили досега. А открай време искаше да свири там.
	— Да, мадам — бе кимнал утвърдително Олав. — Историята ти е станала вестникарска сензация отвъд Атлантика; янките обичат драмата. Уговорката е да направиш славното си завръщане на тяхната сцена. Ако трябва да съм брутално откровен, миличка, тук заслугата на таланта ти е по-малка от тази на факта, че пиарската машина е готова да се развихри с пълна пара.
	— За кога е предвиден рециталът? — беше се поинтересувала Джулия.
	— За края на идния април, след десет месеца — беше я информирал Олав. — Тоест разполагаш с достатъчно време да запознаеш наново пръстите си с клавишите и да изградиш самоувереност. Какво ще кажеш, Джулия? Предложението е убийствено, и ти гарантирам, че друго такова няма да получиш.


	Притиснала възглавница до гърдите си, Джулия отиде до прозореца на спалнята и отправи поглед към градината отдолу. Разполагаше с по-малко от седмица да даде отговор на Олав.
	Можеше ли да се справи? Задаваше си този въпрос за хиляден път. Беше ли способна да преодолее психическата бариера? Джулия затвори очи и си се представи пред пианото. Както обикновено, във вените й нахлу адреналин и тялото й се обля в студена пот.
	Все още не беше обсъдила въпроса с Кит. Нима имаше начин да му обясни, че инструментът, който някога бе обичала, сега я плашеше неимоверно? Той можеше да й заяви, че се държи детински и да я изпрати насила пред пианото, а това нямаше да й понесе.
	От друга страна, въздъхна Джулия, оттегляйки се от прозореца и оставяйки на леглото възглавницата, пропита с неустоимия аромат на Кит, може би щеше да й помогне. Нямаше друг избор, освен да повярва, че Кит ще й влезе в положение.


	Същия ден по време на вечеря спомена небрежно предложението от „Карнеги“.
	— Леле! — възкликна той. — Джулия, това е удивително! Каква чест. Ще ме вземеш ли с теб, за да седна на предния ред, и като срещна погледа ти по време на някое особено напрегнато кресчендо, да ти се оплезя?
	Тя се усмихна сдържано, после поклати глава.
	— Просто не знам дали ще мога, Кит. Не знам дали няма да ми дойде в повече толкова скоро. Не мога да обясня страха си и защо тялото ми реагира така всеки път, доближа ли някое пиано… о, боже…
	Лицето му придоби сериозно изражение и той се пресегна да хване ръката й.
	— Знам, скъпа. Колко време за размисъл имаш?
	— Няколко дена.
	— Ще ми се да можех да ти помогна, да размахам магическа пръчица и всичко да е наред — въздъхна Кит, — но не мога. Сама трябва да се справиш.
	— Така е — кимна бавно Джулия и отдръпна ръката си. — Ако нямаш нищо против, ще отида да се поразходя из градината, за да помисля на спокойствие.
	— Добра идея — съгласи се Кит. Изпрати я с поглед от кухнята, после вдигна празните чинии от масата и ги изми, потънал в дълбоки мисли.


	След няколко дни, преди Кит да излезе за ранната си среща с управителя на фермата в офиса на имението, занесе на Джулия чаша чай и седна на леглото до нея.
	— Трябва да потеглям — каза той, привеждайки се да я целуне. Като огледа лицето й, добави: — Изглеждаш уморена, скъпа. Добре ли си?
	— Да — излъга тя, — дано срещата ти мине добре.
	— Благодаря. — Кит стана от леглото. — Между другото, дадох разрешение на един приятел да полови риба в рекичката ни. Каза, че вероятно ще ни зарадва с няколко пъстърви за вечеря. Следобед ще се отбие да ги донесе.
	— Никога не съм готвила пъстърва. Какво да я направя? — попита гузно Джулия.
	— Като се върна, ще ти покажа как се изкормва — отвърна той, отправяйки се към вратата. — А, за малко да забравя: в случай че закъснея, да знаеш, че днес към единайсет ще намине един акордьор да настрои пианото. Май красивият стар инструмент, събиращ прах в гостната ни, не е пипван, откакто ти свири на него. А понеже е доста ценен, реших, че е добре да го поддържаме. Доскоро, скъпа. — Той й прати една въздушна целувка и излезе от вратата.


	Точно в единайсет ръждивият звънец на входната врата издрънча и Джулия отиде да отвори на акордьора.
	— Благодаря ви, мадам — каза уважително възрастният мъж. — Бихте ли ме упътили към пианото? За последно съм идвал преди повече от петдесет и пет години, когато лейди Оливия помоли баща ми да го настрои, малко преди лорд Хари да се върне от фронта.
	Джулия го погледна изумено.
	— Боже мой! Това е доста време. Насам. — Преведе го през стаите, водещи към гостната, хвана месинговата дръжка и моментално усети как ръцете й затрепериха.
	— Мадам, позволете на мен — предложи човекът.
	— Благодаря. Леко е… заяла — отвърна засрамено тя.
	Акордьорът завъртя валчестата дръжка без всякакво затруднение.
	Джулия нямаше друг избор, освен да го последва в стаята. Поспря до вратата, а човекът отиде до пианото и вдигна покривалото, което го предпазваше от праха.
	— Разкошен инструмент — коментира той с възхищение. — Баща ми твърдеше, че имал най-чистия звук, който някога бил чувал от пиано. А беше прослушал доста — изкиска се акордьорът. — Така. — Отвори капака и огледа пожълтелите клавиши, докосвайки ги любящо с пръсти.
	Изсвири едно бързо арпеджо, въздъхна и поклати глава.
	— Майчице, доста зле звучи. — Той се обърна към Джулия. — Ще ми отнеме известно време, но ще го оправя, не бойте се, мадам.
	— Благодаря — отвърна тихо Джулия.
	— Да. — Акордьорът се наведе да отвори сандъчето си с инструменти. — Тъжното е, че по думи на татко, лорд Хари така и не засвирил отново, след като най-сетне се прибрал у дома.
	— Така ли? — попита Джулия. — Чувала съм, че е бил много даровит пианист.
	— Такъв си беше, но поради една или друга причина… — акордьорът въздъхна и изсвири първите няколко такта от „Соната в си минор“ на Лист — вече не погледнал пианото. Вероятно заради някое преживяване по военно време. Жалко, че е пропилял таланта си, не смятате ли?
	Джулия не издържаше повече.
	— Да. Е, оставям ви да работите — отсече. — Изпратете фактурата на лорд Крофърд, ако обичате. — Тя се обърна и напусна гостната по възможно най-бърз начин.


	По-късно Джулия излезе в зеленчуковата градина да откъсне каквото може за гарнитура на пъстървата. Искаше й се да съживи лехите, да ги оплеви и засее наново, но тъй като нямаше гаранция, че с Кит щяха да се задържат в имението още дълго до намирането на нов купувач, й се струваше безсмислено.
	Внезапно ушите й се наостриха. Лекият ветрец донесе мелодията на „Втори концерт“ на Рахманинов откъм прозореца на гостната.
	Тя падна на колене сред бурените и запуши ушите си с ръце.
	— Спри! _Спри!_
	Музиката проникваше измежду пръстите й и нотите, които тя самата нямаше смелостта да изсвири, я връхлетяха с пълна мощ. Видя, че не може да изолира звука, затова отпусна ръце покрай тялото си и зарида.
	— Защо трябваше да засвириш точно _това_?! Всичко друго… всичко друго — поклати глава тя и избърса течащия си нос със задната страна на ръката си.
	Тази композиция беше музикалното въплъщение на скръбта й…
	Онази кошмарна нощ, докато тя беше свирила пред запленената публика, погълната в прелестта на музиката си, загубена в собствения си свят, а после беше приела радушно аплодисментите и бурните възгласи, и букетите, изживявайки себичната тръпка от собственото си постижение, малкото й момченце и съпругът й бяха умирали мъчително.
	Безброй пъти Джулия се беше изтезавала, чудейки се в кой ли момент от рецитала бяха поели сетния си дъх. Дали Габриел бе крещял името й в нетърпима агония и страх, питайки се защо ли мама не идва да му помогне, да го утеши, да го защити…
	Беше го предала точно в момента, когато бе имал най-голяма нужда от нея.
	Мисълта беше непоносима.
	А Джулия знаеше кое е още по-лошото: това, че пианото — неодушевен предмет без сърце и душа — беше откраднало любовта и вниманието й. Беше го поставила пред нуждите на детето и съпруга си, а сега то олицетворяваше егоизма и всичките й недостойнства.
	Джулия падна на земята в отчаяние, утешавана единствено от мисълта, че мършавите моркови и единствената маруля, която бе открила, бяха саморасли потомци на растенията, отглеждани някога от обичния й дядо.
	— О, дядо Бил!! — обърна умолителен поглед към небесата Джулия. — Какъв съвет би ми дал сега, ако седяхме заедно в парника като едно време?
	Знаеше, че дядо й щеше да подходи спокойно и рационално, както правеше винаги, когато се обърнеше към него с някакъв проблем. Щеше да се съсредоточи върху фактите, а не върху породените от тях емоции. Дядо Бил имаше силна вяра в провидението и Господ. След погребението на майка й беше прегърнал любящо Джулия. Тя беше заридала неутешимо на рамото му, измъчвана от ужасяващата мисъл, че майка й лежеше сама в студената, твърда земя.
	— Мама е на безопасно място и почива в мир там, горе. Знам го със сигурност — беше я утешил той. — Само ние, живите, страдаме без нея.
	— Защо не я излекуваха докторите? — беше попитала жално Джулия.
	— Било й е време да си отиде, слънчице. А дойде ли това време, няма какво да се направи.
	— Ама аз исках да я спася…
	— Не се наказвай така, Джулия — беше й казал нежно. — Никой от нас не можеше да й помогне. Ние, хората, си мислим, че контролът е в наши ръце, но от мен да знаеш, не е така. Поживял съм достатъчно, че да го проумея и да не се опитвам да го променя.


	Джулия поседя тихо, обмисляйки онези думи на дядо си Бил. Дали същото важеше за Ксавиер и Габриел? Дали просто не им беше дошло времето? Щеше ли да промени нещо, ако беше с тях в колата?
	Тези въпроси нямаха отговор.
	А що се отнася до факта, че се беше случило, докато тя бе свирела на пиано… Джулия изтри течащия си нос с ясното съзнание, че можеше и да е била вкъщи, чакайки ги да се върнат от местния плаж по същия онзи коварен път…
	И дали през всичките тези години не се беше наказвала напразно, както се беше изразил дядо Бил? Дали не се беше лишавала от единственото нещо в живота, което със сигурност можеше да й донесе утеха и излекува болната й душа?
	„Имаш божествена дарба, Джулия. Моля те, не я пропилявай…“
	Още от думите на дядо Бил нахлуха в паметта й, докато акордьорът изсвирваше последните няколко ноти от композицията.
	После гостната потъна в тишина и една мисъл изплува в съзнанието на Джулия:
	Беше загубила толкова много любими хора, но… единственото нещо, което все още й принадлежеше и никой никога не можеше да й отнеме, беше дарбата й.
	Накрая, след като акордьорът потегли с колата си, Джулия стана и тръгна бавно към къщата.
	Застана на терасата, озарена от внезапен лъч надежда и прозрение. Дарбата й беше единственото нещо, на което можеше да разчита, щеше да е с нея до сетния й ден. Нямаше как да я изостави, защото беше неразделна част от нея.
	Тя също не биваше да изоставя дарбата си.
	Биха ли Ксавиер и Габриел одобрили раздялата й с пианото? Биха ли се радвали, ако тяхната смърт породеше смъртта на „божествената й дарба“?
	Не.
	Джулия сложи инстинктивно ръка на устата си, за пръв път осъзнавайки с пълна яснота, че скърбящото й, обременено от чувство за вина съзнание й бе изиграло жесток номер. Уязвимостта я бе подтикнала да приеме демоните и да им позволи да се загнездят в душата й.
	Но сега беше време да ги прокуди.
	Тръгна целеустремено към гостната, задържайки пред очите си образите на всички хора, които някога я бяха обичали и продължаваха да я обичат, и седна пред пианото. Без да обръща внимание на спонтанната реакция на тялото си, постави разтрепераните си пръсти върху клавишите.
	Щеше да свири за всички тях. _И за себе си._


	Когато Кит се върна от срещата си един час по-късно и чу „Етюди“ на Шопен да се носи откъм гостната, очите му се изпълниха със сълзи. Седна рязко на стълбището във фоайето, на същото онова място, където за пръв път бе видял Джулия. И заслуша с възхищение, поразен от великолепния й талант.
	— Толкова много се гордея с теб, скъпа моя — пророни сам на себе си. — Надарена си не само с неповторими заложби, но и със смелост, красота и духовна сила. И с помощта на Бог — Кит избърса очи с ръката си — ще се постарая да съм достоен за теб и да те задържа завинаги.


>>	32

	От онзи момент нататък тишината, господствала над „Уортън Парк“ дълги години, си отиде. На нейно място откъм гостната се носеше красивата музика на Джулия, която, вече прогонила демоните си, свиреше на изящното пиано час след час, наслаждавайки се на възродената си връзка с инструмента, превърнал се в част от душата й.
	— Благодаря ти, скъпи, че ми помогна да намеря светлината в тунела — беше прошепнала на Кит, докато лежаха в леглото в нощта, след като пръстите й отново бяха затанцували по клавишите.
	— Не ми благодари, миличка. Ти сама намери смелостта да развалиш злата магия — беше й отвърнал великодушно той. — Пък и пианото наистина плачеше за акордиране.
	Но Джулия знаеше, че без умело замисления от Кит тласък в правилната посока, нямаше да намери пътя.


	— Днес разговарях с Елзи — каза Джулия на вечеря няколко седмици по-късно — и тя заяви, че тъй като вече живея в „Уортън Парк“, много би желала да ни дойде на гости. Попита дали сме свободни идния уикенд. Имаш ли нещо против да ни погостува няколко дни?
	— Разбира се, че не — отвърна без да се замисля Кит, — и няма нужда да искаш разрешение. Този дом е и твой. В интерес на истината, от местния отбор по крикет ме поканиха да играя с тях този уикенд, така че поне в събота няма да ви се пречкам.
	Личеше си, че Кит се радва на поканата да поспортува.
	— В тази връзка мислех да поканя Алиша и семейството й на неделен обяд. Не са виждали Елзи от години.
	— Чудесна идея — съгласи се Кит. — И ако Елзи е в настроение да ни разкаже остатъка от историята си, ще е доста интересно да го чуем точно тук. Сега, когато вече живея в къщата, ще ми е много любопитно да науча какви са ги вършили роднините ми в миналото — усмихна се широко той.
	След вечеря излязоха на терасата, настанявайки се в любимото ъглово кътче на Джулия. Вехтите метални мебели бяха поръждясали, но пък доказваха, че и някой друг преди нея също беше сметнал, че това местенце предлага най-добрия и закътан изглед към земите на имението.
	— Каква прекрасна вечер — възкликна Кит, наслаждавайки се на топлия нощен въздух. — Прекарах по-голямата част от зрелия ми живот в издирване на нови красоти. А ето ме тук, седнал на наследствената ми тераса, уверен, че на света няма по-красиво място от това. Най-сетне спрях да препускам. И съм щастлив. Харесва ми да съм тук с теб. Благодаря ти, скъпа, че ми помогна да спра.
	— Кит, както самият ти ми повтаряш, решението е лично твое. — Джулия отпи глътка от стария арманяк, който Кит беше намерил на един от прашните рафтове в избата. — Всъщност исках да… обсъдя нещо с теб.
	Той свъси вежди и я погледна.
	— Звучи сериозно. Такова ли е?
	— Трябва да се върна във Франция — отвърна тихо Джулия.
	Последва пауза, в която Кит се опита да смели информацията.
	— Ясно. Знаех, че рано или късно ще трябва да заминеш.
	— Нямам желание — въздъхна тя, — но там ме чакат някои задачи. А за да се примиря с миналото и да го оставя зад гърба си, където му е мястото, трябва да се върна.
	— Да — отвърна Кит. — Искаш ли да дойда с теб?
	— Не, Мисля, че трябва да се справя сама. Пък и знам колко ще си зает през следващите няколко седмици. Все пак идва жътва.
	— Да, така е. — Кит вдигна вежди. — Никога не ми е хрумвало, че един ден ще се уча да карам комбайн, но персоналът е толкова оскъден, че ще трябва и аз да се поизпотя. Колко време ще отсъстваш?
	Джулия сви рамене.
	— Наистина нямам представа. Колкото ми е нужно, за да направя необходимото и да взема някои важни решения.
	— Да. — Кит се умълча, вперил поглед в тъмнината, после се пресегна за ръката й. — Джулия, дано знаеш, че колкото и време да ти отнеме, ще те чакам тук.
	Джулия се вкопчи в ръката му като в спасително въже.
	— Благодаря ти.
	По-късно същата нощ се любиха с повече страст и емоция от обикновено. Дълго след като Джулия заспа, Кит не откъсваше очи от лицето й, неспособен да се отърси от напрежението, което се бе загнездило в корема му още щом Джулия го бе известила за предстоящото си заминаване.


	Джулия прекара съботната сутрин в чистене на спалнята, където смятаха да настанят Елзи. Осъзнаваше, че баба й за пръв път щеше да стъпи в „Уортън Парк“ като гостенка, а не като слугиня. Искаше да е сигурна, че ще се чувства удобно.
	След това отиде с колата до Холт за провизии. Беше топъл, слънчев ден и живописното градче кипеше от прилива на туристи и собственици на ваканционни вили, които се тълпяха в региона през летните месеци.
	Струпвайки покупките си в багажника на колата, реши — макар и да се чувстваше готова за рецитала в „Карнеги Хол“, — че няма да се връща към изтощителните работни графици от миналото си. Ако последните няколко месеца й бяха дали някакъв урок, то това беше, че човек можеше да намери красота и наслада дори в най-дребните неща в живота. И че те имаха значение.
	Мисълта да се завърне във Франция я ужасяваше. Не искаше да загуби новооткритото си спокойствие. Освен това съзнаваше, че Кит й е помогнал да го намери, а сега й предстоеше да се раздели с него. Но точно в тази одисея трябваше да се впусне сама, ако искаше да си спечели свободата, необходима да го обича подобаващо.


	В три и половина същия следобед Джулия чу бръмченето на кола по входната алея. Изтича до вратата, тъкмо когато шофьорът помагаше на баба й да слезе от таксито, и се спусна по стълбището към нея.
	— Джулия, милата ми, ела да прегърнеш старата си баба.
	Джулия я прегърна, а след малко Елзи отстъпи назад, за да огледа внучката си.
	— Мили боже! — възкликна тя. — Винаги съм твърдяла, че въздухът в „Уортън Парк“ ти действа вълшебно. Погледни се само! Прелестна си!
	Джулия беше с кухненската си престилка и цялата покрита в брашно.
	— Едва ли, бабо, но определено се чувствам много по-добре, отколкото при последната ни среща.
	Джулия плати на таксиметровия шофьор, взе малкото куфарче на Елзи и я съпроводи до входното стълбище на къщата.
	Баба й спря пред първото стъпало и вдигна поглед нагоре.
	— Съвсем същата си е. Странно, нали? Животите ни са се променили до неузнаваемост, а тези тухли не са мръднали.
	— Де да беше така — въздъхна Джулия, помагайки на баба си да изкачи стълбите. — Може и да ти се струва същата, но за жалост големи части от нея си патят от възрастта и трябва да бъдат реставрирани, преди цялата къща да се сгромоляса.
	— Като мен самата, значи, а, гълъбче? — изкиска се Елзи. — Знаеш ли, колкото и години да съм прекарала в „Уортън Парк“, за пръв път влизам през входната врата.
	— Тъкмо тази сутрин си мислех, че сигурно ще ти е странно да се озовеш тук. Какво ще кажеш да те отведа до стаята ти, за да се поосвежиш, а после да изпием по чаша хубав чай?
	Докато изкачиха стълбището и стигнаха стаята й, Елзи вече пъхтеше.
	— Небеса! Краката ми вече не са това, което бяха — каза задъхано тя. — Някога препусках нагоре-надолу по тях четирийсет пъти дневно, без дори да ми прави впечатление.
	— Реших да те настаня в тази стая, бабо — каза Джулия, отваряйки вратата. — Много е красива, а и не е прекалено голяма.
	Елзи прекрачи прага и въздъхна приятно изненадана.
	— Боже мой! От всички стаи, където можеше да ме поканиш, ти избра точно тази, в която отседна госпожица Оливия при първото й посещение в „Уортън Парк“. Тук я видях за пръв път. И — добави Елзи, плъзвайки поглед из стаята — май си е останала съвсем непроменена. — Отиде до пейката с протрита тапицерия в долния край на леглото и поседна, за да успокои дишането си. — Извинявай, Джулия, но грипът наистина ми изигра лош номер и все още не съм си възвърнала силите.
	Джулия я гледаше угрижено.
	— Искаш ли да си починеш? Мога да ти донеса чая тук.
	— Това казвах и аз на госпожица Оливия — позасмя се баба й. — В действителност се чувствам малко отпаднала, но вероятно е от вълнуващата среща с това старо място.
	— Дай си малко време, бабо, не бързаме заникъде. Почини си и слез долу, когато решиш. Ще имаме възможност да си поприказваме. Кит играе крикет за местния отбор и ще се върне чак в седем.
	— Младият Кристофър… — каза умислено Елзи. — Никога не съм си представяла, че ще заживееш с него. Спомням си времето, когато идваше на гости в имението. С Кук се шегувахме, че прилича на близалка; целият беше кожа и кости, а главата му изглеждаше огромна с всичката къдрава коса отгоре й.
	— Не се е променил особено — усмихна се широко Джулия — и няма търпение да те види отново.
	— Аз също — каза Елзи, придвижвайки се към леглото, за да се възкачи отгоре му. — Странно нещо е животът, а? Всички се събрахме в старото имение. Така, гълъбче, върви сега, и не си прави труда да ми носиш чай. Ще сляза, като си отспя.
	— До после, бабо — прошепна Джулия, навеждайки се да целуне челото й. Клепачите на Елзи вече се затваряха.


	Час и половина по-късно Елзи пристигна в кухнята с ободрен вид.
	— Това е друго нещо — отбеляза тя. — Та къде е чашката чай, дето ми обеща? Хайде да ми разкажеш как се събрахте с Кит.
	Двете седнаха на кухненската маса и Джулия разказа на Елзи как Кит й се беше притекъл на помощ по време на боледуването й и как впоследствие се беше нанесла при него в „Уортън Парк“.
	— Джулия, на седмото небе съм от радост за теб, любима моя. В очите ти виждам колко си щастлива. След всички ужасии, които преживя… — Елзи поклати глава със сълзи в очите. — Чудесно е, че двамата сте намерили щастието заедно. И… — Елзи отпи глътка чай — откровено казано, именно това ме води тук днес. Сега, когато двамата с Кит се събрахте, кръгът се затваря. Затова реших, че трябва да узнаете цялата история. А и може би — Елзи обходи с поглед кухнята — това място ще поосвежи паметта ми.
	Двайсет минути по-късно Кит влезе през кухненската врата във видимо добър тонус и с приятен слънчев загар под белия си екип за крикет.
	— Елзи, колко се радвам да те видя отново след всички тези години. — Кит отиде до нея и я целуна сърдечно. — Почти не си се променила.
	— Ласкател такъв — ухили се Елзи. — Е, ти пък много си се променил, господин Кит. Наедрял си и си се превърнал в чудесен младеж.
	— Тоест вече не ти приличам на близалка? — изгледа я строго Кит, а после, като я видя да се изчервява, по лицето му се разля широка усмивка. — Чух ви с Кук да ме коментирате един ден, когато не подозирахте, че се крия под прозореца. Не ми пречеше. Благодарях се, задето постоянно ме угоявахте.
	— Е — подхвана отбранително Елзи, — откакто те помня, все си бил кльощав. Всъщност — добави тя — и двамата бяхте живи скелети.
	— Да, но погледни ни сега — каза Кит, премятайки любвеобилно ръка през раменете на Джулия. — Чаша винце, Елзи? Аз лично ще изпия една, за да отпразнувам победата. Отбелязах две точки и за моя огромна гордост бях провъзгласен за най-добър играч на мача.
	Елзи срещна погледа на Джулия, докато Кит отваряше бутилката, и й кимна одобрително.
	— Много се е разхубавил нашичкият, нали? Кой би предположил?
	Кит и Елзи седнаха на масата и се заприказваха за службата й в „Уортън Парк“, а Джулия се развихри в кухнята, приготвяйки вечеря. Топлото посрещане и невинните закачки на Кит видимо караха баба й да се отпусне. Джулия сервира пиле в касерол и задушени пресни картофи на масата, после седна за вечеря.
	— Ех, Джулия — каза Елзи, преглъщайки с наслада, — никога не съм предполагала, че ще станеш добра готвачка, но ястието ти е много вкусно.
	— Джулия има много скрити заложби, Елзи — обади се Кит, смигайки й скришом.
	След вечеря Джулия направи кафе и предложи да седнат в библиотеката. Като настани баба си в удобния стол пред камината, Джулия седна до Кит на дивана срещу нея.
	В стаята внезапно се възцари атмосфера на напрегнато очакване.
	— И така — подхвана Елзи, отпивайки от кафето си, преди да го върне на масичката, — както одеве споменах пред Джулия, дълго време умувах дали да ви разкрия цялата истина. Но предвид обстоятелствата…
	— Какви „обстоятелства“? — попита Кит.
	— Бъди търпелив, млади момко, и до края на разказа ми ще узнаеш. Тъй — каза Елзи и си пое дълбока глътка въздух. — При миналата ни среща, Джулия, бяхме стигнали до сдобряването на лорд Хари и госпожица Оливия, точно преди младият господар да замине за фронта, нали така?
	— Да — потвърди Джулия.
	— Е, сега ще ви доразкажа историята на Хари и въпреки че голяма част от нея се е развила много, много надалеч оттук, мога да ви обещая, че макар краят й да не присъства в дневника му…
	— Дневникът на _Хари_? — учуди се Джулия.
	— Да — потвърди баба й. — Хари го е писал. Винаги е имал красив почерк. Няма начин да е дело на моя Бил — изкиска се тя. — Той, горкичкият, едвам името си можеше да напише. И моля недей да нарушаваш мисълта ми, гълъбче. Опитвах да ти кажа, че Бил, твоят дядо, беше в Малая с Хари по време на войната. После, когато младият господар най-сетне се завърна вкъщи, двамата с Бил бяхме въвлечени в историята му по начин, който до момента ме изумява. Тази част от разказа започва след края на войната, когато дядо ти и Хари бяха освободени от затвора в Чанги след три дълги години и половина на пленничество…


>>	33

	_Банкок 1945 г._

	Хари дойде в съзнание, объркан от забравеното чувство на дълг. Беше свикнал да се върти непрекъснато, тъй като болката в едната му тазобедрена става, отпусната върху твърдата кушетка, която беше успял да си осигури, го будеше, настоявайки другият му хълбок да поеме тежестта.
	Освен това не си спомняше рояци комари и стряскащи ухапвания от червени мравки да бяха смущавали съня му.
	Нямаше я и лепкавата пот, в която обикновено плуваше мършавото му тяло на събуждане. Дори чувстваше приятна прохлада, или пък си въобразяваше, че усеща лекия полъх, милващ нежно лицето му?
	С две думи — чувстваше се добре. Макар че почти не си спомняше какво е това.
	Чудно му беше дали не халюцинира… по време на безкрайните три години и половина на пленничеството си често бе сънувал „Уортън Парк“ и още какви ли не странни неща, като например че получава от баща си консерва сардини, че скача в хладната, чиста вода на фонтана в центъра на градината и че Оливия му дава да прегърне сина си…
	Но най-често сънуваше храна. С бойните му другари бяха прекарали много дълги, влажни нощи в дискусии около най-добрите рецепти на майките им. Това им беше помогнало да запазят здравия си разум, ако изразът „здрав разум“ изобщо беше приложим за някой от затворниците в Чанги.
	Почти не бяха останали, и във физически, и в психически аспект, и Хари всяка сутрин се будеше удивен, че е доживял още един ден. А понякога му се искаше да не беше.
	Реши да позадържи очите си затворени и да се наслади на мнимото удобство, разсъждавайки върху чудноватия факт, че тялото му бе издържало на жестоко гладуване и физическо натоварване, от което дори здрав мъж в нормален климат би грохнал, да не говорим за измършавял такъв в условията на нечовешка жега.
	Много от спътниците му не бяха оцелели; над хиляда бяха погребани в гробището на Чанги, и понякога Хари им завиждаше за вечния покой. По време на многото пристъпи на треска, причинена от разпространявания от комари вирус денга и кръстена от пленниците „треска костотрошачка“ заради непоносимата болка, която причиняваше във всички крайници, Хари бе живял в очакване всеки момент да се присъедини към редиците на мъртвите. Късметът обаче — ако изобщо това да се събудиш за още един ден в този кошмар можеше да се нарече „късмет“ — винаги се бе оказвал на негова страна. И му беше помогнал да оцелее дотук.
	Вече му беше станало ясно, че тук животът и смъртта бяха като игра на ези-тура: много от момчетата, с които беше постъпил в затворническия лагер, бяха в по-добро физическо състояние от неговото, а беше гледал как маларията и дизентерията ги изтребват като новоизлюпени пилци. Хранителният режим от ориз и неподсладен чай, допълнен от време навреме с по няколко грама оризови трици, гарнирани с богатите на протеин личинки, изискваше стабилен вътрешен двигател. А като че ли Хари — макар че не беше войник по природа и страдаше от комплекс за немъжественост — бе генетично програмиран да оцелее на подобно място.
	Тъй като беше буден от доста време — или поне такова чувство имаше, — а продължаваше да се чувства удобно, Хари опита да събере мислите си и да подреди в главата си събитията от изминалите няколко дни.
	Спомняше си, че бе лежал в болницата на Чанги с висока температура. После като че ли беше видял познато лице над леглото си, това на Себастиан Ейнсли, старият му приятел от Итън, който понастоящем работеше в търговската компания на баща си в Далечния изток. Имаше смътен спомен как го слагат на носилка в каросерията на някакъв камион…
	Продължителната тишина, физическият комфорт и ароматът на чисто сочеха, че определено бе настъпила промяна. Може би най-накрая беше гушнал букета и сега се намираше в рая. Хари реши да отвори очи, за да провери.
	Ослепително белите стени, прозиращи през фината плетка на комарника около леглото му, си контрастираха отчетливо с тъмните, окаяно мърляви дървени колиби, чийто влажен въздух бе пропит с гнусната смрад на немити човешки тела.
	Очите му попаднаха на някаква жена… _жена_! Беше облечена в бяло и вървеше към леглото му.
	— Е, капитан Крофърд, решихте да се събудите, а? Крайно време беше. Отворете уста широко, моля.
	Преди да успее да каже каквото и да било, под езика му бе пъхнат термометър. Жената взе изпосталялата му китка в меките си ръце и провери пулса му.
	— Много по-добре — кимна одобрително тя, после добави с усмивка: — Предполагам, нямате представа къде се намирате?
	Той поклати глава, неспособен да отговори заради термометъра в устата.
	— В частна клиника в Банкок сте. От държавната болница не ви искаха. Предостатъчно болни от денга си имат. Затова приятелят ви господин Ейнсли беше така добър да ви доведе при нас. Предполагам съвсем скоро ще ви дойде на посещение. Досега не е пропуснал и ден.
	Термометърът беше изваден от устата му. Хари облиза устни и опита да преглътне, но гърлото му се оказа прекалено сухо.
	— Може ли чаша вода? — изграчи той.
	— Разбира се. Но нека първо ви изправим. — Жената хвана Хари под мишниците и го вдигна до седнало положение. Той опита да й съдейства, но усети, че от напъна челото му се обля в пот.
	— Браво на момчето.
	Жената, която Хари вече бе разпознал като медицинска сестра, задържа чаша с вода и сламка под устата му.
	— Пийте бавно. Стомахът ви е бил напълно празен през изминалите няколко дни. Наложи се да ви храним интравенозно известно време. Треската ви беше много упорита. — Сестрата погледна термометъра. — Хубавата новина е, че се преборихме с температурата. За момент реших, че ще ви изпуснем, но вие се оказахте много жилав.
	Хари, едвам принуждавайки мускулите в гърлото си да преглътнат водата, далеч не се чувстваше жилав.
	— Трябва да се гордеете със себе си, млади момко — усмихна му се сестрата. — Прехвърлихте трапа. Надживяхте не само войната, ами и онзи пъкъл в Сингапур, за който се носят какви ли не слухове. Оздравейте само, и потегляте към Англия. Как ви звучи?
	Хари се отпусна назад върху възглавниците с чувство за немощ и замаяност. Не успяваше да смели толкова много информация наведнъж. Като се замислеше, май наистина някой му беше казал, че жълтурите се били предали и лагерът щял да бъде разпуснат. Но през годините си на пленничество с приятелите му бяха чували толкова много слухове, че не смееха да повярват на поредния.
	— Спечелили сме? Вярно ли е? Войната е приключила? — Кратките, отсечени изречения бяха най-доброто, което успяваше да постигне.
	— Да, капитан Крофърд. Приключи. Вече сте свободен човек. А сега ви съветвам да си починете за един час, след което ще ви донеса пилешки бульон за обяд.
	Пилешки бульон… Всички в Чанги бленуваха по пилешко месо — съумееше ли някой да се сдобие с жива кокошка, за да му снася яйца, стоката му просъществуваше максимум двайсет и четири часа, преди да се превърне в яхния. Хари въздъхна. Жалко, че след дългогодишни мечти по такова ястие, сега нямаше никакъв апетит.
	— Благодаря ви — отвърна дрезгаво той, все още невъзвърнал гласа си.
	Сестрата тръгна към вратата.
	— До по-късно.
	Хари я изпрати с поглед, после се замисли върху невероятния факт, че, стига краката да го държаха, можеше да скочи от леглото, да тръгне след нея по коридора и да излезе от болницата. Можеше да остане навън колкото си поиска и никой нямаше да насочи пистолет към главата му. Можеше дори да тръгне по улицата, подсвирквайки си, ако му се прище, и никой нямаше да му обърне капка внимание. Умът му не го побираше.
	Пет минути по-късно на вратата му се почука. Познато олисяло теме и очила с дебели кварцови лещи изникнаха иззад нея.
	— Хари, приятелю, каква радост е да те видя в съзнание! Започвахме да се тревожим, че ще се предадеш точно накрая, а това би било ужасен срам.
	— Няма шанс, Себастиан — изграчи Хари, — както виждаш, все още се крепя.
	— Радвам се за което. По време на благородната си мисия успях да зърна Чанги и ми се стори отблъскващо място.
	— Откъде знаеше, че съм там? — попита Хари.
	— Майка ти ми писа, че са те пленили. А като чух, че освобождават всички военнопленници от Чанги, реших, че най-малкото, което мога да сторя, е да те посрещна и да ти предложа помощ в ролята си на що-годе местен жител. Естествено не очаквах да те намеря в такова състояние. Наложи ми се да платя на един малаец да те откара до тайландската граница, където ме чакаха моят шофьор и колата ми.
	— Много великодушно от твоя страна да ми се притечеш на помощ — похвали го Хари.
	— Нищо подобно. Нали така постъпват старите приятели — каза Себастиан, изчервявайки се. — Пък и за пръв път успях да видя с очите си какво се случва по света. Имах няколко напрегнати момента по пътя насам. В Сингапур е същински хаос. Мислех да спрем там, понеже здравето ти продължаваше да се влошава, но болниците бяха препълнени. Молех се да доживееш до Банкок, където бях сигурен, че ще ти подсигуря качествена медицинска помощ.
	— Благодаря ти — пророни със сипкав, задъхан глас Хари.
	— Да ти кажа, и тук, в Тайланд, положението не е розово — заяви Себастиан. — Японците превзеха страната. И то с доста впечатляващо представление; появиха се на цели орди, облечени в цивилни дрехи, представяйки се за работници, дошли да се трудят в новите фабрики, които строяха на територията на Тайланд. Плъзнаха из цялата страна с фотоапарати, преструвайки се на туристи. А в деня, предвиден за атака, натовариха жените и децата си в лодки и ги пратиха у дома, докато те самите намъкнаха военните си униформи и изпълзяха от къщите си, пръснати из всеки град в страната. Очевидно бяха изпращали снимките до щабквартирата си в Токио, където главнокомандващите бяха съставили стратегически план за разпределение на войските си, така че цялата страна да падне в ръцете им.
	— Божичко — изуми се Хари, — наистина ли?
	— О, да — потвърди Себастиан. — Трябва да им се признае, организацията им беше безукорна. А елементът на изненадата ги направи неудържими. Искаха да използват Тайланд като свободен път към Бирма и чак до Малая. А сиамците, или тайландците, както вече трябва да ги наричаме, бяха принудени да обявят война на Великобритания и Америка.
	— Не бях чул подобно нещо — отвърна немощно Хари.
	— Е, не постигнаха целите си, но ни се наложи да търпим разпорежданията на гадните жълтурчета цели две години. Аз лично ще съм много щастлив да им видя гърбовете. В момента напускат Банкок на тумби, а главите им или са сведени от срам, или се носят по течението на река Чао Прая. Дотук на брега са изплували поне шейсет — изкикоти се тържествено Себастиан. — Така им се пада на дребните гадинки, мен ако питаш!
	Хари кимна в израз на искрено съгласие.
	Себастиан си придърпа един стол и седна до леглото му.
	— Знам, че си се измъчил, приятелю. Веднага щом си стъпиш на краката, ще те качим на кораб към дома; в първа класа, естествено — усмихна му се сърдечно Себастиан. — Съвсем скоро пак ще си на английска почва. Или каквото е останало от нея след бомбардировките на швабите.
	— Почти нищо не знам за случилото се — напрегна се да прошепне Хари.
	— Интересува те единствено, че спечелихме войната, че родителите ти и Оливия са невредими и че нямат търпение да те приветстват у дома.
	— Чудесна новина — пророни той, а Себастиан се приведе напред, за да го чува по-добре. — Докато бях в Чанги получавах писма само от майка ми, но не и от съпругата ми.
	Себастиан вдигна едната си вежда.
	— Убеден съм, че Оливия ти е писала. За жалост цензурата върху кореспонденцията е била много стриктна.
	— А тя…? Станах ли…? — Хари въздъхна. — Майка ми не каза и дума за бебето. Оливия беше бременна, като напуснах имението. Чул ли си нещо по въпроса? — изхриптя той.
	Последва напрегната пауза, в която Себастиан опита да намери най-щадящия начин, по който да сервира лошата новина на Хари.
	— Съжалявам, приятелю — каза горчиво накрая. — За жалост не мога да те зарадвам. Очевидно е претърпяла спонтанен аборт. Въпреки това нищо не ти пречи да се върнеш у дома и да създадеш многобройно домочадие. Тъкмо ще имаш удоволствието да ги гледаш как растат.
	Хари затвори очи за момент, асимилирайки новината. Идеята да се завърне в Уортън му се струваше налудничава, толкова далечна от доскорошното му обкръжение, че дори не можеше да я възприеме.
	— Остави това, скъпи ми приятелю. Все пак току-що се завръщаш от света на мъртвите и сега не е моментът да се вглъбяваш в мрачни мисли — утеши го Себастиан. — Веднага щом се съвземеш, те пращаме на път за дома. Вероятно си се наситил на всякакъв тип институции. Така че дръж се и гледай да се възстановиш час по-скоро. Тогава ще се заема със задачата да ти припомня колко хубав може да е животът, особено тук, в Банкок.
	— Ще се постарая, Себастиан, давам ти дума.
	— Браво на момчето ми — похвали го Себастиан, ставайки на крака. — Утре към единайсет ще намина да те видя. А сега ще изпратя телеграма до „Уортън Парк“, за да ги известя, че се подобряваш.
	— Благодаря ти.
	Себастиан му кимна на път към вратата.
	— Вземай се в ръце, чу ли? Чао-чао.
	Хари му кимна в отговор и го удостои с изнурена усмивка, преди вратата да се затвори. После легна назад, разочарован, задето не го обземаше еуфория покрай това, че най-сетне беше свободен. Реши, че просто е уморен и още не се е възстановил от дългото боледуване. Затова и новопридобитата свобода не му носеше кой знае колко радост.
	Никой от военнопленниците в Чанги не се беше замислял какво ще е чувството да излезеш на свобода. Всички говореха само за дома, семейството и хубава храна. Тези мисли им бяха давали сили да продължат, да не губят надежда. Хари бе станал свидетел на пълното отчаяние: не един бе увиснал на каквото беше успял да намери — чорапи, остатъци от връзки за обувки, парчета плат.
	За момент го обзе носталгия по Чанги — по ежедневната рутина, по споделеното страдание и общите надежди, по това някой да разбира какъв кошмар изживяваш.
	Щеше ли този етап от живота му да го бележи завинаги? Беше ли възможно да се върне към нормалния живот?
	Хари се унесе в сън с надеждата, че ще се събуди в по-ведро настроение.


	Седмица по-късно на Хари му беше позволено да напусне болницата. Себастиан дойде да го вземе с ролс-ройса, доставен от баща му в Банкок преди цели двайсет години.
	На излизане от болницата Хари за кратко се наслади на чувството да си тръгва отнякъде. Правеше го за пръв път от три години и половина.
	Шофьорът от тайландски произход отвори вратата за Хари и го настани на задната седалка. Себастиан седна до него. Тръгнаха по оживените улици и шофьорът забибипка с клаксона по таксиметровите колела, впрегатните волове и няколкото слона, предизвикващи задръствания.
	За пръв път, откакто бе извел батальона си от „Дукесата на Атол“, кораба, отвел Пети кралски норфъкски полк до Сингапур, Хари имаше възможността да се потопи в екзотичната атмосфера с буден интерес, а не със страх.
	— Най-добрият начин да разгледаш града е по вода, по тесните канали, които местните наричат „клонги“ — обясни Себастиан. — Хората живеят вкъщи, построени на подпорни греди над реката. Чудна гледка са. Може, преди да заминеш за родината, да наемем лодка и да те разведа насам-натам. Има и доста внушителни храмове. А, пристигнахме. Шофьорът, паркирай отпред, Жизел ни очаква. — Себастиан се обърна към Хари. — Хари, скъпи ми приятелю, добре дошъл в хотел „Ориентал“.
	Хари не обърна особено внимание на заобикалящата го атмосфера, докато Себастиан го превеждаше през фоайето, спирайки да размени няколко думи с Жизел, която очевидно беше управител или собственик на хотела. Чувстваше се изтощен и претоварен от клаустрофобичното пътуване през многолюдните улици на града. Докато вървеше по коридора, воден от портиера тайландец, който не носеше багаж, тъй като Хари нямаше никакви притежания, се питаше дали му предстои да се бори с клаустрофобични пристъпи до края на живота си.
	В паметта му се беше загнездило времето, прекарано в казармата на Селаранг, след като японците бяха преместили целия затворнически лагер, понеже британските офицери бяха отказали да подпишат пакт, според който те и подчинените им нямаше да правят опити за бягство. Постройките в Селаранг бяха предвидени за помещаването на хиляда души, а затворниците от Чанги наброяваха осемнайсет хиляди. Затова цели два дни мъжете бяха стърчали на крака под жаркото слънце, скупчени толкова нагъсто, че не можеха да вдигнат ръка да почешат носа си дори. Нощем пък спяха залепени един до друг върху циментовия под… даже сардините се чувстваха по-удобно в консервните си кутии.
	За да не измрат подчинените му като мухи от дизентерийната епидемия, която несъмнено щеше да се разрази в подобни ужасяващи условия, полковник Халмс, командирът на заточените в Чанги войници, бе принуден да подпише връчения му пакт.
	От онези дни насам Хари страдаше от безпощадни кошмари и не се съмняваше, че преживяването му беше вселило тежка непоносимост към големи тълпи.
	Портиерът отключи вратата на стаята му и Хари с доволство откри, че е приятно охладена, със спуснати кепенци, комарник покрай леглото и удобни на вид, макар и най-прости, мебели. Даде на портиера последните няколко цента, които притежаваше, затвори вратата след него и се просна на леглото, облекчен от широкото пространство и покоя в стаята.


	Като се събуди след няколко часа, Хари реши, че е нощ, но проверявайки часовника на нощната масичка, откри, че е едва късен следобед. Кепенците бяха отговорни за мрака, в който тънеше стаята му. Стана от леглото и отиде да ги вдигне, а от разкрилата се гледка дъхът му секна: пред очите му се простираше огромна зелена ливада, осеяна с шезлонги и слънчеви чадъри. Отвъд нея се точеше внушителна река, навярно поне трийсет метра на ширина, върху чиято вода се полюляваха дървени лодки. Разкошната открита виста накара очите му да се просълзят.
	Кранчето над малката мивка в ъгъла на стаята съумя да му пусне тънка струйка вода, но и тя му се стори същински балсам след дългите години, в които се бе къпал само паднеше ли дъжд. Хари облече ризата и панталоните, които Себастиан най-съобразително му беше подсигурил, съзнавайки, че си нямаше други дрехи. С мъка закопча ципа на панталона върху „оризовото си шкембенце“, с каквото всичките му спътници се бяха сдобили и се шегуваха, че приличат на жени, бременни в шестия месец. После тръгна да намери терасата с изглед към реката.
	Като я стигна, се разположи на един от столовете под голям слънчев чадър. На момента до него се озова малко тайландче.
	— Мога ли да ви предложа чай, сър? — попита го.
	На Хари му дойде да прихне в смях. Мисълта да му сервират чай му се стори абсурдна след толкова време на онова място. А и щеше да го пие в удобен стол под приятна сянка.
	— Благодаря. Май точно от това имам нужда — отвърна той и момчето тръгна да изпълни поръчката му.
	Вероятно, замисли се Хари, трябваше да свикне с идеята, че всичко нормално щеше да му се струва ненормално, докато не претръпнеше към свободата. И с това, че никой, с изключение на мъжете, споделили съдбата му, нямаше да разбере какво е преживял.
	— Сър, чаят ви; ето млякото и захарта. — Момчето сложи подноса на малката масичка до него.
	Хари едвам се сдържа да не се нахвърли на захарницата и да изсипе цялото й съдържание в устата си. Виждаше захар за пръв път от три години и половина насам.


	Себастиан дойде при него половин час по-късно, тъкмо когато слънцето започваше захода си над реката. Приятелят му поръча джин с тоник и за двама им, макар че само след едно подушване Хари реши да се въздържи. Алкохолът беше поредното нещо, което не беше вкусвал от раздялата си с Англия. А и в настоящата му форма навярно щеше да го усмърти.
	— И преди да съм забравил, струва ми се, че това е твое. — Себастиан остави малко дневниче с кожена подвързия на масата. — Като съблече остатъците от дрехите ти, сестрата от банкокската болница го откри в наполеонките ти. — Себастиан вдигна едната си вежда. — Повери ми го за съхранение.
	Хари видя дневника, който усърдно бе попълвал още откакто корабът им бе отплавал от английския бряг. Ако японците го бяха открили в Чанги, вероятно щяха да го разстрелят. Затова го беше крил в специален джоб от вътрешната страна на бельото си. Вписването на мислите и чувствата му върху хартия всяка божа нощ беше една от причините да оцелее.
	— Благодаря, Себастиан. Много съм ти признателен, макар че се съмнявам в скоро време да разгърна страниците му, за да опресня паметта си.
	— И аз. Е, скъпи мой, след три седмици оттук отплава кораб, който ще те отведе в относителен комфорт първо до Феликсстоу, а оттам и до Норфък. Най-добре изпрати телеграма до семейството си, за да те очакват. Със сигурност ще искат да те посрещнат на пристанището — усмихна се Себастиан.
	— Звучи невероятно и съм ти благодарен за инициативата, но имаш ли нещо против да обсъждаме бъдещето ми малко по-нататък? Това е първата ми нощ като свободен човек и просто искам да се насладя на момента.
	— Разбира се, разбира се, приятелю! Няма да те пришпорвам. Просто си мислех, че ще искаш да потеглиш към дома час по-скоро — обясни Себастиан.
	— Утре ще го обсъдим — отвърна Хари. — А сега ми разкажи всичко за този прелестен град.


	— Малко съм изненадан, че не проявяваш по-жив интерес към случващото се в майка Англия — коментира Себастиан, хапвайки от грамадната пържола пред себе си. Хари погледна своята, наблюдавайки как кръвта се процежда от полусуровата й вътрешност, и осъзна, че стомахът му няма да я понесе. Колкото и да го беше срам, реши да я замени за купа чорбест ориз.
	— Разбира се, че проявявам интерес, Себастиан — отвърна Хари. — Но имам чувството, че съм на свобода само от няколко часа. Тази вечер не ми се говори за войната.
	Себастиан го изгледа през дебелите лещи на очилата си и кимна състрадателно.
	— Рано е, приятелю, рано е. Утре шивачът ми ще дойде да те обзаведе с комплект цивилни дрехи. Местните са големи виртуози с иглата и конеца. Ще ти ушие каквото си поискаш, моето момче.
	— Много мило от твоя страна. Макар че не съм особено запознат със съвременните модни тенденции.
	— Не бих казал, че са се променили много. Едва ли англичаните носят полички като тези на тукашните господа — изкиска се Себастиан.
	— Предполагам, че докато ме демобилизират, съм длъжен да нося униформата си — заяви с равен тон Хари. — Но в Чанги от нея останаха само чифт долни гащета с кръпки от палатков брезент и един чорап.
	— Е, нужно ли е да те уверявам, че няма смисъл да се тревожиш за това. Властите си имат предостатъчно работа с връщането на хилядите военнопленници в родината им. Ако бях на твое място, щях да приема настоящата ситуация като възможност за напълно заслужена ваканция. Нека само стъпиш на крака, и ще ти покажа местните забележителности. Момичетата тук са… как да се изразя? Малко по-отпуснати от девойките вкъщи. — Веждите на Себастиан се издигнаха над очилата му. Хари схвана намека.
	— Ще ме разведеш из града — кимна той, — но нека първо си върна силите.
	— Да. Сигурно още си изтощен от премеждията си. Беше ли много… гадно?
	— Не можеш да си представиш колко — отвърна прямо Хари. — Поне бях един от щастливците. Имах офицерски ранг и се ползвах с малко по-добро отношение, отколкото войниците. Освен това съм пианист и японците се възхищаваха на дарбата ми. Канеха ме в техните колиби да им свиря. — Хари въздъхна. — Може да се каже, че пианото спаси живота ми.
	Лицето на Себастиан се озари.
	— Разбира се! Да ти призная, бях забравил за музикалния ти талант сред всичката тази олелия. Трябва да поговоря с Жизел. Има намерение да направи в хотела си бар за всички експатрирани и търси музиканти за оркестъра. Може пък идните дни да събере публика и да ни посвириш.
	— Може — пророни уклончиво той. — Чудно ми е какво ли се е случило с Бил.
	Рязката смяна на темата накара Себастиан да свъси вежди.
	— Кой, за бога, е Бил? — поинтересува се той.
	— Сержантът на батальона ми. Взех го от „Уортън Парк“ и прекарахме заедно цялото си пленничество. Той спаси живота ми, когато Сингапур падна в ръцете на японците, и всеки път, разболеех ли се от денга, идваше да ме вижда в болницата в Чанги. Държа да се уверя, че е в безопасност. Ще изпратя телеграма до „Уортън“ и ще питам. — Хари започваше да губи сили. — Извинявай, Себастиан, но съм смазан и трябва да поспя.
	— Разбира се — отвърна Себастиан. — Бягай в стаята си, приятелю, и поспи едно хубаво. Очаквай шивачът ми към десет сутринта.
	Хари се изправи на ужасно нестабилни крака.
	— Безкрайно благодарен съм ти за всичко, което правиш за мен, Себастиан. Настоявам да ми кажеш какво ти дължа и ще поискам да ти преведат парите от Англия.
	— Да го наречем приносът ми към военната кауза — игнорира Себастиан финансовата тема, махвайки с ръка. — Не бери грижа, драги мой, радвам се, че успях да ти помогна.
	Хари му пожела лека нощ и се върна бавно към стаята си. С нетърпение очакваше да отпусне бодящите си кокали сред прохладните чисто бели чаршафи под приятния полъх от таванския вентилатор. Легна в леглото и последната му мисъл, преди да се унесе в сън, беше за приятеля му Бил.


>>	34

	През следващата седмица Хари успя да отпочине и да си възвърне силите благодарение на факта, че измъченият му стомах започна да привиква към питателната храна, за която бе могъл единствено да си мечтае в Чанги.
	Кошмарите продължаваха да тровят нощите му. Събуждаше се плувнал в пот и протягаше ръка към лампата, която често пъти не работеше, тъй като токът в Банкок редовно спираше. Тогава с разтуптяно сърце се спускаше да запали свещта, и чак тогава, виждайки уютната си стая, успяваше да се увери, че адът наистина е приключил.
	Сутрин излизаше на верандата за закуска, а после сядаше с вестник под сянката на големите палмови дървета в градината. Реката вечно кипеше от живот и шумът от дизеловите двигатели на дървените лодки му действаше някак успокоително. Често наблюдаваше останалите гости на хотела над отворения си вестник: някои от тях бяха бивши военнопленници от трудовите лагери по бирманските железопътни линии, но той не опитваше да завърже контакти с тях.
	Себастиан редовно го навестяваше от офиса си, който се намираше недалеч от хотела, и двамата обядваха заедно. След това Хари се връщаше в стаята си за следобедна дрямка. Не смееше да напусне територията на хотела: спокойната му среда и грижите на вежливите тайландски служители, сновящи наоколо с истинска грация, му вдъхваха чувство за безопасност. Затова се придържаше към пределите на хотел „Ориентал“, който се бе превърнал в негово единствено убежище.
	Всеки ден Себастиан го питаше дали иска да изпрати телеграма до „Уортън“, за да ги извести кога могат да го очакват, но Хари отклоняваше предложението му. Мисълта за пътешествието към дома — в комбинация с отговорностите, които трябваше да поеме там — беше твърде голям залък. Тук, сред спокойствието на хотела, Хари лекуваше болния си дух.


	Един зноен следобед, докато прекосяваше фоайето на път към стаята си след обяд, Хари видя Жизел да раздава напътствия на няколко тайландски работници, които пренасяха тежко пиано надолу по коридора и към една от стаите.
	След обичайната си следобедна дрямка Хари се върна на долния етаж и надникна в стаята. От тавана висяха големи бамбукови ветрила, а масите и столовете бяха подредени покрай стените. В единия ъгъл имаше дървен бар, който все още беше в процес на изграждане, а пианото и комплект барабани стояха в другия. Хари отиде до пианото и вдигна капака му. Придърпа си един стол, седна и разположи пръсти върху клавишите.
	Макар и да беше свирил в Чанги, японците, колкото и иронично да звучеше, си бяха поръчвали само популярни американски мелодийки. Затова изсвирвайки началните акорди на „Голяма полонеза в ла бемол“ на Шуберт, усещаше пръстите си леко сковани. Въпреки това не се отказа, приканвайки ръцете си да затанцуват по клавишите като в доброто старо време. В крайна сметка паметта им се опресни и познатите ноти се заизливаха от инструмента в поток от дълго сдържана болка. За пръв път, откакто беше акостирал по тези земи, Хари откриваше покой в музиката си.
	Като приключи, облят в пот от физическото напрежение и силните емоции, откъм вратата се чу ръкопляскане. Млада прислужничка от тайландски произход стоеше свенливо на входа, с метла в ръце и същинско удивление по лицето.
	Хари й се усмихна — беше красива дори в неугледната си прислужническа униформа.
	— Извинява, сър, че обезпокоила вас. Чух музика, като мета тераса, и дойдох да послушам.
	— Разбира се. — Хари я огледа по-внимателно този път, любувайки се на дребничкото й, почти детско тяло с идеални пропорции, а после и на очарователното й лице. — Харесваш ли музика?
	— Много — кимна тя. — Преди война и аз учила се.
	— Посещавала си музикално училище?
	Момичето поклати глава.
	— Не. Само уроци веднъж в седмица. Но обичам, обичам Шопен много — заяви възторжено тя.
	— Искаш ли да посвириш? — предложи й Хари и стана.
	— Не, мадам няма доволна. Освен това аз съм… — тя потърси правилната английска дума и откривайки я, се усмихна — аматьор. Вие май сте професионалист.
	— Не бих казал — пророни Хари. — Но и аз обичам да свиря.
	— Ще свирите в нов бар? — усмихна се отново момичето, разкривайки съвършено белите зъби под плътните си розови устни.
	— Може би, стига Жизел да ме покани — сви рамене Хари. — Но няма да е Шопен. Ти си прислужничка тук, нали? — Попита излишно Хари в опит да удължи разговора им.
	Момичето кимна.
	— Да.
	— Бих казал, че е доста необичайно да попаднеш на прислужничка, която да говори добре английски и да свири на пиано — коментира той.
	Момичето сви рамене.
	— За много от нас много неща се променят през война.
	— Да — съгласи се искрено Хари, — така е. Но ти си образовано момиче. Защо работиш тук?
	Очите й се изпълниха с тъга.
	— Мой баща бил в Движение за свободен Тайланд и японска армия го плени. Изчезна преди година.
	— Разбирам.
	— Преди бил редактор на местния вестник — продължи тя. — Живеели сме добре. Учих във великобританското училище в Банкок. Но майка ми има три малки деца и не може ги остави сами, за да ходи на работа. Така че работя да храня семейство. — Говореше съвсем трезво; не търсеше състраданието му, а просто обясняваше какво е положението й.
	— Доколкото знам, и мадам Жизел е била журналистка някога — спомни си Хари.
	— Да — потвърди момичето. — Била военна кореспондентка на французи. Помогна ми с работа, защото познава и уважава мое семейство.
	Хари кимна.
	— Ясно. Може би, когато следвоенният хаос отшуми, ще имаш възможност отново да използваш образованието си.
	— Но вие, сър, сте видял повече лошо от мен — отвърна момичето. — Мадам каза бил сте затворник в Чанги. Чула съм, че там ужасно място.
	Състраданието в очите й го накара да се просълзи. Младата прислужничка познаваше жестокостите на войната. Двамата замълчаха за момент, вперили погледи един в друг, свързани от необяснимо чувство.
	Тя първа наруши тишината.
	— Трябва да вървя.
	— Да.
	Момичето събра ръце като за молитва под връхчето на носа си и сведе глава в поклон — традиционен тайландски жест, който Хари вече познаваше.
	— _Коп куп ка_, сър. Много хареса музиката ви. — И тя се запъти към коридора.
	— Казвам се Хари — провикна се той след нея.
	— Хари — повтори тя със симпатичния си акцент.
	— А твоето име как е? — попита той.
	— То е Лидия.
	— Лидия — повтори и той.
	— Довиждане, Хари, и доскоро.
	— Довиждане, Лидия.


	След тази им среща Хари започна да наблюдава Лидия ежедневно, любувайки се на грациозните движения, с които вършеше работата си. Сядаше на любимото си кътче от терасата с „Господина в салона“ на Съмърсет Моъм — написана в същия този хотел няколко години по-рано — в скута. Но вместо да чете, следеше Лидия, запленен от младата тайландка по необясними за него причини. Струваше му се толкова фина, крехка и неземно женствена. На неин фон Оливия изглеждаше като впрегатен кон, макар и телосложението й да се считаше за стройно.
	Подсмихваше се скришом, съзнавайки, че е открил своята Пепеляшка. Естествено, Лидия не подозираше, че той е принцът — или нещо подобно. Пращаше му по някоя усмивка от време навреме, но никога не го заговаряше. Той също не смяташе за удачно да я доближава.
	Хари нямаше представа на колко години е. От обстойните си наблюдения знаеше, че под униформата й се крие тялото на жена; въпреки това можеше да е както на двайсет и четири, така и на четиринайсет.
	Започваше да го гложди чувството, че се вманиачава по нея: гледаше да прави гимнастика, точно когато тя метеше верандата или терасата, вечно се навърташе край нея, за да я наблюдава. Колкото по-често я виждаше, толкова по-красива му се струваше. С часове лежеше в стаята си, умувайки как би могъл да подхване наново разговора им от онзи ден и да я опознае.


	Една сутрин, докато минаваше през фоайето, видя Лидия зад рецепцията. Не носеше прислужническата си униформа, а блуза и пола в западен стил.
	Усмивката й му вдъхна кураж, и Хари отиде при нея.
	— Здравей. Да не би да са те повишили?
	— Да. — Огромните й кехлибарени очи просветнаха от доволство. — Вече ще помагам на мадам с канцеларската работа и ще обслужвам рецепцията. Освен това отговарям за посрещане на гостите.
	— Браво на теб! — похвали я Хари, изпълнен от щастие, каквото човек обикновено изпитваше, когато му се случеше нещо хубаво. — Радвам се, че мадам е признала способностите ти и е решила да се възползва от тях.
	— Взе ме, защото говоря английски и тайландски, а тя говори френски. Добър екип сме. — В очите й пак проблесна щастлива искрица. — Ще ми увеличи и заплата, така че мое семейство е много доволно. Нов бар ще отвори утре вечер. Дано не възразиш, но казах на мадам, че имаме гост, който свири на пиано много добре. Сигурно ще говори с теб по-късно.
	— Разбира се. Ти ще присъстваш ли?
	— Разбира се — повтори думите му Лидия. — До скоро виждане, Хари — кимна тя и върна вниманието си към документацията пред нея.
	Докато закусваше на верандата Хари тържествуваше тайничко заради неочаквания си контакт с Лидия. Ако тя дойдеше в бара идната вечер, щеше да седне пред пианото. И да свири за нея.
	Направи му впечатление, че тази сутрин се чувстваше добре — по-жизнен от много години насам. Освен това през тялото му струеше енергия, каквато смътно си спомняше от периода преди кошмарния Чанги. Хари реши, че е от доброто предчувствие за бъдещето — а преди дори не бе смял да си мечтае за такова.
	Днес красотата на тропическия пейзаж край него му се струваше още по-живописна. Всичко, което виждаше и докосваше, излъчваше чудноват блясък, направо сияеше. Очевидно се възстановяваше.
	От което следваше, че е време да се замисли за връщането си у дома.
	Хари запали цигара и отпи глътка кафе. Когато преди повече от четири години беше напуснал „Уортън Парк“, поне се чувстваше спокоен, че е изкупил греховете си към Оливия. Вярваше, че жена му е разбрала причината за случилото се помежду им с Арчи и че през няколкото седмици, които бяха прекарали заедно, бе съумяла да остави всичко това зад гърба си.
	Фактът, че я беше оставил с дете в утробата, му носеше допълнителна утеха, както и материално доказателство за нормалното естество на брака им. Това, че рожбата им не беше видяла бял свят го натъжаваше, но не се и съмняваше, че тъгата на жена му беше много по-дълбока.
	През множеството тягостни, влажни нощи Хари бе имал предостатъчна възможност да размишлява върху чувствата си към Оливия. Някои от другите пленници ридаеха от мъка по съпругите си, разказваха за тях на всеки, който благоволеше да ги изслуша, и пазеха оръфани, избелели техни снимки до сърцата си. Говореха за огромната си любов и колко им липсвала физическата страна на брака. Хари ги слушаше търпеливо, гложден от гузна съвест, задето той самият не изпитваше подобни лирични емоции към собствената си съпруга.
	Открай време хранеше голяма нежност към Оливия. Уважаваше интелекта й, силата и красотата й, както и приноса й за „Уортън Парк“ в момент, когато Адриана бе имала нужда от помощ. Тя беше идеалната господарка за имението и достойна заместничка на майка му.
	Но…
	Обичаше ли я?
	Хари отпи ще глътка от кафето, все още горещо заради голямата жега, и запали поредната цигара. Донякъде го утешаваше фактът, че всички онези мъже, чиито задушевни излияния бе сушал, бяха имали възможността сами да изберат съпругите си. Не и той обаче. Нямаше никакво съмнение, че ако майка му не беше настояла да се ожени, изтъквайки преимуществата на брака, Хари щеше да замине за фронта ерген. Мисълта да се ожени за Оливия, или която и да било друга жена, изобщо нямаше да му е хрумвала.
	И все пак съзнаваше, че положението му далеч не беше рядко явление. Уредени бракове се случваха по цялата земя от векове наред.
	Както винаги, личните му чувства се нареждаха след нуждата от наследник. За някои това си беше просто даденост.
	Хари смачка фаса си. Може би имаше прекалено високи изисквания. Може би всъщност я обичаше… но как да знае какво да очаква от любовта между мъж и жена, при положение че беше съзрял толкова късно в емоционален план и се бе чувствал така несигурен по отношение на сексуалността си? Оливия му беше първата жена. И все пак имаше чувството, че щом се бяха ориентирали в ситуацията, нещата бяха потръгнали сравнително добре.
	Хубавата новина беше, че каквито и страхове да бе таил по отношение на латентното си увлечение по същия пол, бяха лишени от всякаква основа през изминалите три години и половина. Беше виждал как други мъже в лагера се разтушават един друг. Останалите си затваряха очите за това им поведение; всичко, което ти помагаше да изтърпиш ада и да останеш жив, беше приемливо. Но той самият нито веднъж не беше изпитал нуждата да се обърне към нечия прегръдка, дори в най-тежките си моменти.
	Е, мислеше си Хари, повече не можеше да се крие. Трябваше да се върне вкъщи и да посрещне трудностите. На обяд съобщи на Себастиан, че се чувстваше достатъчно здрав, за да предприеме пътуването до Англия.
	— Страхотно, приятелю. Корабът потегля в началото на следващата седмица. Ще задействам връзките си и ще опитам да ти подсигуря място на борда. Колкото по-скоро, толкова по-добре, не смяташ ли?
	Неспособен да сподели ентусиазма на Себастиан за предстоящото си завръщане на родна почва, Хари давеше мъката си в количества алкохол, каквито дотогава не бе употребявал.
	След обяд, отправяйки се с доста нестабилна крачка към стаята си, Хари взе решението да се наслади на малкото време, което му оставаше в Банкок. Затова, с подкладен от алкохола кураж, пое дълбока глътка въздух и отиде до рецепцията. Лидия му се усмихна приветливо.
	— Да, моля, с какво мога да помогна?
	— Ами… — прокашля се Хари — мислех си, Лидия, че е редно да поразгледам града, преди да отплавам за Англия. И понеже вече отговаряш за удобството на гостите, се питах дали не би ме придружила за едно пътешествие по реката като мой гид?
	— Извинявай, Хари — погледна го смутено Лилия, — но какво означава думата „гид“?
	— Въпросът ми, Лидия, е дали би ме развела из града? — обясни Хари с разтуптяно сърце.
	— Аз… — подхвана колебливо Лидия. — Ще трябва попитам мадам.
	— Мадам е точно зад теб. Какво трябва да я питаш? — обади се глас с осезаем френски акцент и Жизел изникна от офиса.
	Хари повтори питането си пред нея.
	— Много ще съм ви благодарен, ако ми намерите човек, който познава околността и, разбира се, говори добре английски — добави той, чувствайки се като измамник, но твърдо решен да постигне целта си.
	Жизел се позамисли за момент, после каза:
	— Е, капитан Крофърд, смятам, че можем да постигнем изгодно и за двама ни споразумение, _n’est-ce pas_? И Лидия, и мосю Ейнсли ме информираха, че свирите прекрасно на пиано. Вероятно сте чул, че утре вечер е откриването на бара ми. Нужен ми е пианист. Ако склоните да свирите за мен, ще позволя на Лидия да ви изведе на разходка по реката и да ви покаже Банкок.
	Хари протегна доволно ръка.
	— Имаме сделка — обяви той.
	— _C’est parfait_, капитан Крофърд — каза тя, стисвайки ръката му. — Ангажирала съм саксофонист и барабанист. Ще са в бара към шест. Бих ви помолила да се явите за репетиция по това време. А сега с младата госпожица можете да се уговорите за разходката ви.
	— Много мило. _Merci_, мадам — отвърна той.
	Когато Жизел се върна в офиса си, Хари се облегна доволно на тезгяха, впери поглед в красивите кехлибарени очи на Лидия и каза:
	— Така, уредихме въпроса. Къде смяташ да ме водиш?


>>	35

	За откриването на новия „Бамбуков бар“ в хотела се стекоха множество хора от общността на експатрираните, които след години на страдание под японско потисничество, най-сетне имаха повод да попразнуват. Прииждаха на тумби и се наливаха с меконг, местното уиски, отдавайки се на „санук“, тайландската дума за „веселба“.
	След по-малко от час репетиране Хари остана доволен от пианистките си умения и тренировката, която си беше подсигурил, свирейки джаз парчета на японците в Чанги. Акомпанираха му холандски барабанист — бивш военнопленник като самия него — и руски саксофонист, появил се в Банкок по незнайни причини. Скромният им оркестър съумя да състави списък от музикални композиции, познати на цялата публика.
	Атмосферата в задимения бар беше енергична и задушевна. На Хари за пръв път му се случваше да свири с други музиканти и другарският дух на изпълнението му допадна безкрайно. Възторжените аплодисменти, с които публиката съпроводи виртуозното му соло, породиха у Хари радостна тръпка, каквато рядко бе изпитвал до онзи момент. Погледът му често отскачаше към Лидия, прелестна в копринения си саронг, която се носеше из помещението с поднос с напитки в ръце.
	Когато и тримата музиканти, облети в пот и капнали от умора, обявиха, че приключват с бисовете, Хари излезе от бара, прекоси терасата и се озова на ливадата, която се спускаше директно към реката.
	Тъй като токът беше спрял, последната част от вечерта бе протекла на свещи и сега единствената светлина над реката беше пълната луна в небето.
	Хари запали цигара и въздъхна тежко. Тази вечер, само за няколко кратки часа, се беше почувствал точно на мястото си. Нищо че беше чуждоземен сред чуждоземни — окаяна сбирщина от хора, струпани тук от четирите краища на света по повелята на непонятна трагедия. Тази вечер не беше капитан от армията, нито пък наследствен великобритански благородник с внушително имение у дома. Беше най-обикновен пианист, чийто талант бе внесъл радост в живота на околните.
	Какво по-хубаво от това да бъдеш просто себе си?


	На следващия ден Лидия дойде на уговорената среща във фоайето на хотела.
	„Мадам“ им беше подсигурила дървена лодка с лодкар, който щеше да следва насоките на Лидия. Стъпвайки на борда й, Хари чувстваше краката си по-пихтиести, отколкото през изминалите дни, благодарение на дългата нощ и четирите уискита, които си беше позволил.
	— Капитан Крофърд, предлагам да тръгнем нагоре по течение и първо минем покрай Големия храм — каза Лидия, сядайки на дървената пейка срещу него. — После продължим към плаващия пазар, окей?
	Беше му странно да чуе тази отчетливо американска думичка от ориенталските й устни.
	— Окей — съгласи се той, намирайки звученето й странно дори от собствените си уста. — И за бога, викай ми Хари.
	— Добре, Хари — усмихна се тя.
	Отплаваха от хотелския пристан и се включиха в речния трафик. Река Чао Прая служеше като главна транспортна артерия на целия град и на Хари му беше чудно, че имаше толкова малко катастрофи, като гледаше как плавателните съдове се разминават едва на сантиметри. Грамадни черни шлепове, понякога по четири-пет в колона, завързани един за друг с въжета и влачени от мънички лодки, често изникваха на хоризонта като гигантски китове. След няколко разминавания на косъм ръцете на Хари започнаха да треперят.
	Лидия долови напрежението му.
	— Не се тревожи, Хари. Лодкарят ни, Синг-ту, управлява тази лодка от трийсет години. И нито веднъж не катастрофирал, окей?
	Тя се приведе напред и потупа утешително ръката му.
	Хари не се и съмняваше, че милият й жест не значеше нищо за нея, но за мъж, лишаван от женска ласка толкова години, моментът беше безценен.
	— Хари, погледни.
	Той проследи с поглед фината й протегната ръка и видя сграда, която безспорно заслужаваше да бъде наречена „дворец“. С типичните си за тайландската архитектура позлатени островърхи покриви, осеяни с искрящи под слънчевата светлина огромни смарагди и рубини, сградата му напомняше на илюстрация от книжките с приказки, които Адриана му беше чела като дете.
	— Това е дом на наши крал и кралица. Вече имаме нов крал, тъй като стар беше застрелян.
	Хари се засмя с глас на безцеремонното й изказване. Несъмнено фактът, че говореше без всякакви заобикалки се дължеше на бедния й набор от английски думи, не на ниска култура, което още повече печелеше симпатиите му.
	— Искаш ли да влезем в уат, за да видим Нефритен Буда? Много красив и прочут е. За него се грижат много монаси.
	— Защо не? — съгласи се Хари. — А може ли да попитам какво е уат? — подсмихна се той, докато лодкарят омотаваше въжето на лодката около един от дървените колове на пристана.
	— „Уат“ значи храм — поясни Лидия, стъпила на кея с ловка крачка и издърпа Хари след себе си.
	Градините, обкръжаващи двореца и храма на Нефритения Буда бяха неземно красиви, изпъстрени с живописни цветове и пропити с благоуханието на жасмин.
	Хари спря пред разкошно цъфнало растение с ефирни розово-бели цветове.
	— Орхидеи — обяви той. — Никнат по дърветата край Чанги и из цял Банкок. В Англия са голяма рядкост.
	— Тук са като бурени — каза Лидия.
	— Божичко! Ще ми се и ние да имахме такива бурени — каза Хари, обмисляйки да отнесе няколко цветчета на майка си.
	Последва Лидия по стълбите към храма и свали обувките си по неин пример. Вътре беше тъмно и проветриво, а монасите, облечени в шафрановите си на цвят роби, бяха коленичили в молитва пред изящната, учудващо малка нефритена статуя на Буда. Лидия също коленичи с долепени длани и сведена глава. Хари отново последва примера й.
	Накрая вдигна глава и остана на място за момент, любувайки се на мира и спокойствието в храма. По време на престоя си в Чанги, тъй като нямаше какво друго да прави, беше посетил няколко лекции на тема религия. Едната беше отредена на будизма и му беше направило впечатление, че духът на източното вероизповедание най-много се доближава до собствения му мироглед.
	След известно време напуснаха храма и се върнаха под яркото слънце.
	— Искаш ли посетим плаващия пазар? — попита Лидия, като влязоха в лодката. — Пътуването дотам е дълго, но мисля, че ще ти хареса.
	— Ти решаваш — отвърна Хари.
	— Добре, това решавам. — Лидия каза нещо на лодкаря на бърз тайландски и лодката се понесе скоростно по реката. Хари се отпусна на кърмата и загледа прелитащия покрай него Банкок. Денят беше много горещ, въпреки прохладния бриз над реката, и му се прииска да си беше взел слънчева шапка.
	След известно време лодкарят свърна по един тесен клонг и закриволичи по оживения канал. Наближавайки плаващия пазар, постепенно намалиха скоростта и спряха, вече обградени от дървени лодки с разнородни стоки и хора, обявяващи на висок глас цените им за многолюдните клиенти, които пък на свой ред крещяха от лодките си.
	Гледката беше възхитителна: пъстрите коприни, смлените подправки в зеблени чували, ароматът на печащо се на шишове пиле, примесен с благовонието на прясно откъснати цветя… всички тези неща допринасяха за екзотичната атмосфера на мястото.
	— Искаш да хапнем, Хари? — попита Лидия.
	— Да — съумя да отговори Хари, макар че се чувстваше доста необичайно. Може би беше от слънцето, но му се виеше свят и започваше да му се гади. Лидия стана, провикна се към един лодкар, който продаваше пиле на дървени шишове, и двамата сключиха сделка. Хари затвори очи и от челото му се заля пот, докато шумотевицата ехтеше болезнено в ушите му. Гръмките, пронизителни гласове, силните миризми и горещината… Боже господи, каква горещина само! Имаше спешна нужда от вода…


	— Хари… Хари, събуди се.
	Той отвори очи и видя лицето на Лидия над себе си. Момичето притискаше хладно парче плат на челото му.
	Намираха се в притъмнена стая и Хари лежеше на тесен дюшек на пода.
	— Къде съм? — попита той. — Какво… е станало?
	— Припаднал на лодката, паднал назад и ударил глава на дървото. Добре ли си? — Огромните очи на Лидия бяха изпълнени с тревога.
	— Разбирам. Извинявам се. — С мъка се изправи до седнало положение. — Може ли малко вода? — Пресъхналото му гърло и отчайващата нужда от течности му навяха спомени за Чанги.
	Лидия му подаде една манерка и той засмука жадно от нея.
	— Да водим те в болница? — предложи Лидия. — Не си добре.
	— Няма нужда, пийнах вода и съвсем скоро ще се съвзема. Май слънцето ми дойде в повечко и съм се обезводнил, това е.
	— Сигурен ли си? — попита колебливо Лидия. — Боледувал си от денга. Дали не е треска пак?
	— Сигурен съм, Лидия, наистина.
	— Тогава се връща в хотела веднага. Можеш ли стоиш на крака? — попита го тя.
	— Разбира се. — Хари убеди краката си да поемат теглото на тялото му и с помощта на Лидия и лодкаря успя да излезе от малката барачка, в която Лидия го беше скрила от слънцето, и да се върне в лодката. Като потеглиха, Хари не можа да сдържи насмешливата си усмивка при мисълта за споходилата го ирония, беше припаднал насред плаващия пазар, а в Чанги не му се беше случило нито веднъж, независимо от нечовешките условия на живот.
	— Ти носи я. Мое лице стане кафяво и грозно заради теб — отбеляза Лидия, свали конусовидната си шапка и я сложи на неговата глава. — Пийни още вода — каза после, подавайки му манерката.
	— Как така ще станеш кафява и грозна? — попита Хари, благодарен за сянката, която шапката хвърли върху лицето му.
	— Това знак за класа в Тайланд — обясни Лидия. — Ако имаш светла кожа, значи си от висока класа, а с тъмна си… селянин!
	— Ясно — усмихна се Хари.
	Лодкарят измъкна лодката от плаващия пазар и я насочи към река Чао Прая. Лидия не отлепяше очи от лицето на Хари. Той затвори очи — беше му поолекнало, но съзнаваше, че нещо не е наред.
	Като стигнаха хотела, Лидия му помогна да излезе от лодката и го отведе до верандата.
	— Сега върви в стая си и почини, Хари — каза му тя. — Аз кажа на мадам, че ти е зле.


	Хари проспа целия следобед. Събуди го пиколото със съобщението, че господин Ейнсли искал да го навести.
	— Покани го да влезе — кимна Хари, измъчван от познатата болка в костите му.
	— Скъпи ми приятелю, дочух от Жизел, че си претърпял лека злополука на плаващия пазар — каза Себастиан на влизане. — Пак ли започна да ти прилошава?
	— Опасявам се, че да — отвърна Хари. — Първоначално реших, че е от многото хора, но вече имам чувството, че съм грешал.
	— Да му се не види! — Себастиан седна в един от ракитовите столове. — Предполагам в такъв случай пътуването до дома отпада. Дойдох да ти съобщя, че и аз си запазих място на кораба, който отплава след няколко дни, и щях да пътувам до Англия заедно с теб.
	— Съжалявам, друже, но в момента се съмнявам, че ще съм в състояние за пътешествия.
	— Ще кажа на доктора да те посети при първа възможност — каза навъсено Себастиан. — Но не мога да крия, че съм разочарован. Нямах търпение да изляза сред открито море с теб. След четиригодишното си заточение в тази страна, реших, че ще е добре да отскоча до дома и да видя родителите си. На майка ми, клетата, годинките започнаха да й тежат. Е — продължи Себастиан, ставайки от стола, — ще извикам пиколото и ще му кажа да ти викне доктор моментално. Ще преживееш ли Банкок в мое отсъствие?
	— Разбира се — увери го Хари.
	— Странно е аз да се завръщам у дома, вместо теб, но така се получава. Ще ти оставя известен капитал, естествено. В Англия имам достатъчно пари. Освен това ще посетя семейството ти и ще ги уведомя, че в даден момент ще потеглиш към дома. Не е хубаво да си мислят, че си дезертирал, нали така?
	— Не — пророни Хари с ужасно чувство в сърцето.
	— И още нещо — спря се Себастиан, достигайки вратата. — Тази страна може да е доста съблазнителна и колкото повече се задържиш тук, толкова повече нараства очарованието й. Не се влюбвай в нея, приятелю, моля те! В противен случай може никога да не се завърнеш вкъщи.


	Докторът пристигна и потвърди съмненията на Хари, че страда от поредния пристъп на денга.
	— Претоварваш се, а още е твърде рано, момчето ми — обяви той, давайки на Хари обилна доза хинин, за да облекчи температурата му. — Гледах те зад пианото онази нощ в бара — усмихна се той. — Много добре се представи. Но за момента ти забранявам подобни изяви, както и консумацията на алкохол. Знаеш процедурата: почивка, повече течности, хинин при необходимост и да се надяваме, че няма да влезеш в болница този път.
	— Да, докторе.
	— Освен това ще ти предпиша и витамини. Ще пратя някое от момчетата да ти ги купи. Утре ще дойда да те прегледам пак. Ще информирам мадам и съм сигурен, че тя ще прати някой да те наглежда.
	— Какво ви дължа за вниманието, докторе?
	Докторът се обърна и му прати сдържана усмивка.
	— Аз съм ти длъжник, момчето ми. Сърцати войници като теб спечелиха проклетата война. Хубав ден, капитан Крофърд.


	Хари ту се унасяше в неспокоен, трескав сън, ту изплуваше от него. По някое време вечерта на вратата му се почука боязливо.
	— Влез — каза той. Вратата се отвори и Лидия надникна в стаята с тревога в очите.
	— Мадам ми каза, че още се чувстваш зле. Че пак имаш треска. Аз съм виновна. Не биваше да те водя на такова горещо и оживено място, когато ти още слаб.
	— Лидия, недей така, сам те помолих.
	Колкото и ужасно да се чувстваше, Хари не можеше да откъсне очи от нея. Изглеждаше толкова съвършена на меката светлина от лампата; за трескавия му поглед всичко в нея беше изящно. Най-ненадейно го облада стихиен и напълно неподобаващ пристъп на копнеж.
	— Може ли видя челото ти? — попита тя, запътвайки се към него.
	— Да _пипнеш_ челото ми? Разбира се — кимна той и извлече истинско удоволствие от допира на хладната й длан върху пламналото си чело и близостта на божествения й аромат.
	— Да, наистина си топъл — обяви тя. После извади малка торбичка с билки от джоба на полата си. — У дома винаги използваме китайска медицина. Това специално за треска и болка в кости. Искаш ли опиташ? Мога ти направя чай.
	— Лидия, готов съм да опитам всичко — каза искрено Хари. — Така ми омръзна да боледувам.
	— Тогава ще ти го донеса и до сутринта ти по-добре. Обещавам — усмихна му се тя. — Вътре има магия.
	— Надявам се — каза Хари, съумявайки да отвърне на усмивката й.
	— Още сега отивам да направи.
	— Благодаря ти.
	Хари я изпрати с поглед и се отпусна в леглото си. Взирайки се в таванския вентилатор, стигна до заключението, че тази наглед ужасна ситуация май си имаше своите преимущества.
	След десет минути Лидия се върна с чаша в ръка.
	— Предупреждавам те, Хари, вкус е много лош — каза тя, помагайки му да се изправи.
	— Значи ще подейства. Или поне така разправяше майка ми, когато бях малко момче и ми даваше някое противно на вкус лекарство — пошегува се вяло Хари.
	— Много лош — повтори тя, допирайки чашата до устата му.
	Хари едва не се задави с първата глътка, но като си спомни колко живи личинки бе изял в Чанги, си наложи да не се прави на женчо и да изпие отварата докрай.
	— Божичко — изломоти после, — права беше.
	Лидия му подаде чаша вода, за да отмие неприятния вкус от устата си.
	— А сега, Хари, ти почини. Ако ти потрябва нещо, звънни със звънец. Мадам ме помоли тази нощ да спя в отсрещната стая. Ще намина след час. Скоро ще ти стане много, много топло, но така билки преборват висока температура.
	— Нямам търпение — процеди той, докато Лидия се отправяше към вратата. Питаше се дали не беше постъпил наивно, доверявайки й се.
	— Не безпокой се, Хари. Ще съм наблизо.


	Предсказанието на Лидия се оказа вярно: до час Хари направо гореше. Лидия пристигна с мокро парче плат и го залепи на челото му, докато той се мяташе в леглото с жестока температура. След няколко часа спадна. Изтощен, Хари се унесе в сън.


>>	36

	Късно на следващата сутрин Хари се събуди в много по-добро състояние, отколкото беше очаквал. Макар все още да чувстваше болка в костите си, вече не беше толкова силна, и когато докторът пристигна, за свое учудване установи, че температурата на пациента му наистина е спаднала до почти нормалната.
	— Изумително — отсъди той. — Мислех, че те очаква поредният пристъп на треска, но май ти се е разминало. Браво на теб. Продължавай в този дух.
	Когато докторът си тръгна, Лидия надникна иззад вратата. Пак носеше чаша със зловонна отвара.
	— Как си, Хари?
	— По-добре, благодаря. — Той погледна чашата подозрително. — Не ми казвай, че искаш отново да ме подпалиш?
	Лидия се изкиска, разкривайки съвършените си зъби.
	— Разбира се, че не — отвърна тя, използвайки с гордост научените от него думи. — Това е за сила: ще укрепи твое тяло и ще попречи на лоша денга се върне. Ще ти даде енергия и апетит. Няма те паля, обещавам.
	— И това ли питие има толкова ужасен вкус като предишното? — попита Хари и се понадигна в леглото, събирайки смелост.
	— По-ужасен — призна Лидия, — така че ти подейства още по-добре.
	Хари изпи противната отвара, после легна назад задъхан, мъчейки се да не повърне.
	— Да не би да си вещица? — попита той. — Докторът не можа да повярва колко бързо съм се възстановил.
	— Може би — усмихна се тя, — но от добрите вещици. А сега трябва те оставя, защото идват нови гости, но после ще дойда видя колко силен станал си.
	Хари я изпрати с усмивка, мислейки си колко хубаво беше да гледа как с натрупването на увереност в контактите си с него, истинската й същност започва да излиза наяве. Пък и не знаеше какви отвари му забърква, но определено действаха.
	До вечерта апетитът му се беше възвърнал и си поръча оризови спагети в стаята. Докато ги ядеше седнал в леглото, си мислеше, че никак не би било зле от време навреме да получава по някой и друг пристъп на денга, ако Лидия можеше да му е медицинска сестра и спасителка.


	През следващите няколко дни Хари спеше доста повече време, отколкото смяташе за нормално, и ядеше каквото му сервираха. Когато не спеше, си мислеше за Лидия. Тя минаваше да го нагледа при всяка удала й се възможност и очите й засияваха от радост, виждайки, че пациентът й се възстановява.
	А красотата й разцъфваше с всеки изминал ден.
	Хари започна да брои минутите до посещенията й, да си фантазира как я привиква до себе си в леглото, как обгръща финото й тяло с ръце, как целува съвършените извивки на устните й, опипвайки дребните й, заострени, перленобели зъби с езика си… В по-рационалните си моменти Хари опитваше да си внуши, че дългата му раздяла с нежния пол бе отговорна за ефекта, който Лидия имаше върху него. От друга страна обаче, не си спомняше някога в зрелия си живот да бе изпитвал подобни чувства към жена.
	Едва я познаваше, не знаеше почти нищо за живота й, като изключим малкото информация, която му бе дала. Но чувстваше, че я познава… беше мило, изключително умно момиче с чувства за хумор. Фактът, че говореше така добре английски, че успяваше да предаде мисълта си, независимо от бедния си речник, беше внушителен. Хари, привикнал с оплетения, съвършен език на англичанките, с удоволствие слушаше как Лидия съумява да се изрази разбираемо с толкова малко думи.
	А що се отнасяше до красотата й… Хари не беше от хората, които лесно се възбуждаха физически, особено ако трябваше да разчита само на въображението си. Но представеше ли си Лидия, усещаше истинско напрежение в слабините си. Приемаше като добър знак факта, че всичките му анатомични части продължаваха да работят нормално след физическия и емоционален тормоз, който бе претърпял в Чанги. И че колкото и съмнения да го бяха глождили, в крайна сметка се оказваше, че женското тяло бе способно да предизвика такава силна физическа реакция у него.
	Никога не бе изпитвал подобни чувства към Оливия.
	Съпругата му…
	Хари се замисли за всички онези случаи, в които спътниците му от Чанги бяха говорили за похотта и любовта си…
	Това ли изпитваше към Лидия? _Любов?_


	На четвъртия ден, прекаран между четири стени, след като Лидия не беше почукала на вратата му да провери как е — което му се стори доста необичайно — Хари излезе от стаята си по залез-слънце. Прекоси фоайето на път към „Бамбуковия бар“, където се надяваше да убие малко време, хвърляйки един поглед към рецепцията.
	— По-добре сте, доколкото виждам? — изникна Жизел иззад гърба му.
	— Да, много по-добре, благодаря. Питах се къде е отишла Лидия.
	— Взе си почивен ден — заяви разсеяно Жизел. — Семейни проблеми, ако не се лъжа.
	Сърцето на Хари се разбушува в гърдите му.
	— Тя добре ли е?
	— Не знам, капитан Крофърд. Работодателка съм й, не майка, макар че съм доста привързана към нея. Горкото момиче има труден живот.
	Разтревожен, Хари се отправи към „Бамбуковия бар“, който щеше да отвори след час и все още беше пуст. Седна пред пианото, вдигна капака му и засвири.
	Не след дълго останалите музиканти и барманът започнаха да идват един по едни.
	— Къде се загуби? — попита Йоги, барабанистът от Холандия. — Липсата ти се усеща.
	— Бях болен — отвърна Хари.
	— Тази вечер с нас ли си? — попита той.
	— С вас съм — кимна Хари с мисълта, че все някак трябва да отклони съзнанието си от Лидия.


	Хари свири до полунощ, поглъщайки литри вода, докато клиентелата се поддаваше на влиянието на уискито. Две жени на средна възраст му отправиха предложение да го разведат из Банкок, ако се съгласи да свири гол. Хари намери идеята им за невероятно комична: тялото му все още беше мършаво, с щръкнало оризово коремче и белеща се от липса на витамини кожа.
	Като се събуди на следващата сутрин, първата му мисъл беше за Лидия и дали щеше да я види днес. Стана от леглото и излезе да закуси на верандата, проверявайки преди това дали не е зад рецепцията. Нямаше я.
	Денят се заточи, разнообразен единствено от посещението на шивача, който дойде да коригира новите му дрехи, ломотейки под носа си, задето му се налагаше да стесни талията на панталоните му, тъй като оризовото му коремче започваше да спада.
	Хари не се отказа да минава през фоайето, проверявайки дали Лидия е на работа. На третия път Жизел го доближи и поклати глава.
	— И днес я няма. Само се надявам да не постъпи по традиционния за местните начин и да изчезне без предупреждение.
	При тази мисъл стомахът на Хари се сви. Върна се в стаята си за следобедна дрямка, легна в леглото и опита да заспи. В крайна сметка се предаде и закрачи нервно из стаята, чудейки се дали Жизел имаше адреса на Лидия. Ако не се появеше и утре, щеше да тръгне да я търси.
	— Не ставай глупав — смъмри се на глас. — За бога, та ти си просто поредният гост на хотела. Как ще тръгнеш да скиташ из Банкок по петите на момиче, което едва познаваш?! — Но колкото и да се хулеше, Хари не спираше да мисли за нея. Прекара остатъка от деня си в напрегната агония, представяйки си ужасяващите беди, които можеха да са я сполетели. В три сутринта, докато лежеше по гръб с отпусната върху ръцете си глава, осъзна, че не изживяваше просто хлапашко увлечение.
	Беше влюбен в Лидия.


	Облекчението, което изпита, когато на следващата сутрин влезе във фоайето и я откри зад рецепцията, беше завладяващо. Едвам се въздържа да не изтича до нея и да я прегърне.
	— Лидия, върнала си се! Всичко… наред ли е?
	— Да, Хари. — Очите й изглеждаха помръкнали, а настроението й беше някак сломено, но въпреки това добави: — Всичко е наред.
	Той огледа лицето й внимателно.
	— Сигурна ли си?
	— Разбира се.
	— Хубаво — отвърна той. — Радвам се. — После, несклонен да я остави, но и не знаейки какво друго да каже, продължи по пътя си.


	Хари кръстосваше из хотелската стая, обезпокоен от неспособността си да се успокои.
	Всичко беше наред, преди Лидия да дезертира. Но силната паника, която го беше обзела по време на отсъствието й, го плашеше. Как можеше да обича жена, която почти не познаваше?
	Започваше да се чувства като в клетка, затова прекоси верандата и се спусна по ливадата към реката. Запали цигара, мислейки за Себастиан, който навярно вече плаваше към родината; прииска му се да се беше чувствал достатъчно добре, че да тръгне с него. Дори да беше „влюбен“, вихърът от емоции, които изпитваше към Лидия, беше напълно безсмислен. Та той беше капитан от Великобританската армия, наследствен благородник, бъдещ притежател на голямо провинциално имение…
	_И женен мъж._
	Хвърли гневно остатъка от цигарата си в реката, улучвайки една от плетениците от водорасли, които непрестанно се носеха по течението. Може би тежката треска беше увредила мозъка му… или пък престоят в Чанги. Беше си загубил ума по първата жена, която му беше дала мъничко утеха.
	Хари се върна в хотела и влезе във фоайето с решителна крачка и намерението да си запази билет за следващия кораб към вкъщи.
	Мярна Лидия зад рецепцията и с всички сили опита да я игнорира. Докато с периферното си зрение не я видя да вади носна кърпичка от малката си чанта и да подсушава дискретно очите си.
	Моментално загуби воля и се устреми към нея. Като я достигна, се надвеси над тезгяха и попита тихо:
	— Лидия, какво има?
	Тя поклати глава, прекалено разстроена, за да проговори.
	— Кажи! Какво е станало?
	— Моля те, Хари — каза тя с паническа нотка в гласа си. — Остави ме. Не искам да привлека внимание. Мадам ще се ядоса, ако ме види зад рецепцията в това състояние.
	— Разбрах. Тръгвам си, но само ако обещаеш да се видим пред хотела по време на обедната ти почивка. Ще те чакам в края на пътя, до малката будка за храна на ъгъла.
	Тя вдигна очи към него.
	— О, Хари, мадам…
	— Ще се погрижа никой да не ни види. Съгласи се и ще те оставя на мира.
	— Ако така ще си тръгнеш веднага, ще дойда до будка на обяд.
	— Чудесно — усмихна й се той и се отдалечи, напълно забравяйки причината, поради която беше влязъл във фоайето.


	В уречения час Лидия го чакаше на ъгъла, озъртайки се нервно насам-натам.
	— Знам място, къде можем отидем. — Махна му да я последва и тръгна пъргаво сред тълпите от хора. След няколко минути свърна по тясна уличка, задръстена от ръчни колички с какви ли не храни за продан. Стигна до средата й, после посочи грубо скована дървена пейка под сянката на оръфан слънчев чадър.
	— Искаш ли нещо за хапване? — попита Лидия.
	На Хари му се повдигаше от миризмите на канал и цвърчащо месо с незнаен произход, витаещи из задушната уличка.
	— Май ще се задоволя и с една бира, ако има наоколо, благодаря.
	— Разбира се. — Лидия заговори един от търговците на бърз тайландски и след малко пред тях се появиха бутилка бира и чаша вода.
	Хари опита да се съсредоточи върху Лидия, вместо върху задушаващата, клаустрофобична атмосфера. Усети как потта избива по челото му, затова побърза да отвори бирата и отпи щедра глътка от нея.
	— Е, Лидия, ще ми кажеш ли защо плачеше тази сутрин?
	Тя обърна преливащи от тъга очи към него.
	— О, Хари, имам голям проблем вкъщи.
	— Лидия, безброй мъже са умрели пред очите ми. Едва ли можеш да ме уплашиш с нещо.
	— Добре, Хари, ще ти кажа — въздъхна Лидия. — Майка ми се омъжва.
	— И какво му е лошото на това?
	Очите на Лидия се изпълниха със сълзи.
	— Лошо е, защото… мъж е генерал от японска армия.
	— Разбирам. — Вече му ставаше ясно колко тежко беше положението.
	— Запознали се по време на японска окупация. Но не ми казала, защото знаела как ще се почувствам. Сега той се върнал в Япония. И иска тя отиде при него… с _всички_ нас.
	Хари се умълча за момент. После кимна.
	— Права си. Проблемът наистина е голям.
	— Как можа ни причини това? — прошепна Лидия. — Тя е… предателка! — изплю думите като отрова. — Как не я срам, при положение че мой баща умрял във война за освобождение на Тайланд от японци?
	— Умрял е?
	— Вкараха го в затвор преди една година, когато открили, че издава таен вестник. Преди шест месеца, малко преди край на войната, чухме, че… го застреляли.
	Хари инстинктивно протегна ръка през дървената маса и я сложи върху тази на Лидия. Стори му се толкова мъничка, така крехка под неговата длан.
	— Лидия, ужасно съжалявам.
	Тя избърса грубо сълзите от бузите си.
	— Благодаря. А сега най-лошо е, че вече не вярвам майка ми изобщо някога обичала татко. Как можа?
	— Сигурен съм, че го е обичала, Лидия — потърси рационално обяснение Хари, — но има множество причини хората да постъпват по един или друг начин в момент на нужда. Имаш много братя и сестри, а доколкото разбирам от теб самата, парите не стигат. Богат ли е този генерал?
	— О, да, много. И влиятелен, и живее в голяма къща в Япония. Майка ми много красива. Всички мъже се влюбва в нея — въздъхна Лидия. — Но ти си прав. Иска деца й да имат нов живот, добър живот, по-добър от какъвто може ни даде тук като вдовица. Така ми обясни тя. Каза, че не го обича, но трябва помисли за наше бъдеще.
	— А ти как ще постъпиш? — попита той, опасявайки се от отговора й.
	— Тя иска отида с нея. Казва, че Япония не е наш враг, че окупация била мирна и по сила на политическо съглашение. — Лидия поклати глава. — Но те _застреляха_ мой баща от страх да не причини непокорство. Как да отида в тази страна?
	— Не знам, Лидия, наистина не знам — въздъхна Хари. — Мога ли да попитам на колко години си?
	— На седемнайсет, ще навърша осемнайсет след шест седмици.
	— Значи след броени седмици ставаш пълнолетна жена с право на собствено решение. Налага ли се да заминеш?
	— Хари, ако не замина, може повече никога да не видя моя майка и мои братя и сестри. — Пръстите й се заиграха нервно с чашата пред нея. — Вече загубих мой баща. И тях ли да загубя?
	Хари поклати глава.
	— Изпаднала си в тежка ситуация. — Той отпи глътка бира. — Но вече си почти пълнолетна жена, не дете. Трябва да помислиш за _собствения_ си живот и _собствените_ си планове за бъдещето.
	— Но майка ми казва, че трябва отида в Япония. Не мога пренебрегна нейна дума.
	— Лидия, семейството не е всичко.
	Кехлибарените й очи пламтяха от страст.
	— Хари, грешиш. Тук, в Тайланд, семейството е всичко. Трябва да се подчиняваме на родителите си.
	— Дори когато се превърнеш в зрял човек?
	Сълзите й вече се стичаха неудържимо.
	— Да.
	— Много, много съжалявам. Май те разстроих още повече. — Хари изрови от джоба на панталона си носна кърпа и й я подаде.
	— Не, не си. Хубаво е да поговоря с някой. — Тя издуха гръмко носа си. — Мадам също твърди, че не бива заминавам. Че имам добра работа в хотел и ще се издигам още.
	Хари благодари на бог за Жизел.
	— Не забравяй, че тази война промени правилата за всички и нещата вече са различни. Трябва да простиш на майка си: тя постъпва така, както смята за най-разумно. Но онова, което иска за себе си и по-малките ти братя и сестри, може да не е подходящо за теб. Имаш ли други роднини тук, в Тайланд?
	— Да. Семейство на баща ми; идват от много далечен остров… — Черният облак внезапно се вдигна от лицето на Лидия и тя се усмихна. — Много е красив; често ходех там като дете. Казва се Слонски остров и се носи в море като скъпоценен камък.
	— Значи няма да останеш сама в страната?
	— Не.
	— И имаш начин за препитание тук.
	— Да. — Тя вдигна поглед към него. — Мислиш, че трябва остана?
	— Само ти можеш да вземеш това решение, Лидия. Но в случай че останеш тук, не виждам причина да не посещаваш майка си и братята и сестрите си.
	— Но онова място толкова далеч, Хари, на хиляди километри оттук, и студено. — Лидия потрепери. — Мразя студа.
	Хари се зачуди как ли би възприела Норфък посред зима.
	— Елементарно е — каза той, допивайки бирата си. — Трябва да решиш какво искаш ти самата.
	Лидия отправи поглед към далечината и въздъхна.
	— Искам… — после оклюма видимо — … да не ми се налага взимам такова решение.
	— Знам. Но трябва. Кога заминава майка ти за Япония?
	— След десет дни. Генералът е купил билети за нея и братята и сестрите ми. И за мен — добави тя с гримаса.
	— В такъв случай защо не оставиш нещата да се уталожат, както казваме в Англия; тоест да си оставиш време да се пребориш с шока и да помислиш?
	Лидия му отвърна с вяла усмивка.
	— Прав си. Благодаря ти, Хари. Колко е часът?
	— Боя се, че часовникът ми стана на парчета заедно с цялата ми войнишка раница още преди четири години, и не съм стигнал дотам да си купя нов — призна си Хари.
	Лидия се изправи.
	— Е, сигурна съм, че е време да се връщам на работа. Коп кун ка, Хари.
	— Какво значи това?
	— Значи „благодаря“. За всичко. Много ми помогна. — Тя му се усмихна и заситни чевръсто към хотела.


	Същия следобед Хари срещна Лидия във фоайето. Видимо по-спокойна, тя му подаде някаква телеграма. Беше от Оливия; в „Уортън Парк“ всичко било наред и се надявали скоро да се почувства по-добре, за да поеме на път за дома.
	— От семейството ти в Англия ли е? — поинтересува се Лидия.
	— Да — кимна той.
	— От майка ти?
	— Да.
	Хари се върна в стаята си с телеграмата в ръка. И се охули, задето я беше излъгал.
	Докторът дойде да го прегледа на следващата сутрин и заяви, че бил в достатъчно добро състояние, за да тръгне на път. Хари съзнаваше, че е най-разумно да потегли час по-скоро. Да се върне в реалността и да спре с фантазиите за живот и жена, които никога нямаше да му принадлежат.
	Изпрати съобщение по телекса до офиса на Себастиан и помоли служителите да му запазят билет за следващия кораб към Англия.
	Докато се настаняваше в леглото за следобедната си дрямка, на вратата се почука тихо.
	Беше Лидия. Лицето му се озари при вида й.
	— Извинявай, че те безпокоя, Хари, но дойдох да ти кажа, че няма съм тук през почивни дни. Не искам се тревожиш за мен. Настъпва Сонгкран, голям тайландски празник по случай новата година. В твоята страна бихте го нарекли воден фестивал.
	Сърцето на Хари посърна.
	— Колко време няма да те има?
	— Три дни. Помислих за съвет ти и реших да прекарам Сонгкран със семейството на баща ми в Ко Чанг.
	— Кога заминаваш? — Нещо започваше да го гложди отвътре. Времето му в Тайланд изтичаше.
	— Утре рано сутринта. Пътешествие дълго и цял ден пътувам дотам.
	— Може ли да дойда с теб?
	Тя го погледна изненадано.
	— Извинявай, Лидия — засрами се Хари от нахалството си. — Сигурен съм, че не ти е до това да ме влачиш със себе си. Просто така и не успях да разгледам тайландската провинция. Моля те, забрави, че попитах. Би било прекалено нагло от моя страна.
	Кехлибарените й очи го гледаха умислено.
	— О, Хари, ти си самотен без твое семейство, нали? — Не му даде време да отговори, добавяйки: — Сонгкран е посветен на семейството и приемането на други хора в него. — Тогава по лицето й внезапно се изписа решителна усмивка. — Мисля, че мои баба и дядо с радост посрещнат един смел английски войник, помогнал в борба срещу японци. Да — кимна тя, — ти дойдеш с мен.
	— Наистина ли? — подскочи възторжено Хари.
	— Да — кимна пак Лидия. — Тъкмо ще ти покажа красивия остров, където се родил баща ми. Това мой подарък, задето помогна ми да взема решение.
	— Взела си решение? — попита той.
	— Както ти каза, вече съм пълнолетна. Не мога отида в Япония и живея с хора, които убили мой баща и много други. Оставам тук. В страна, която обичам.
	Устните на Хари се разтвориха в широка усмивка.
	— Радвам се, че си взела решение, Лидия. И мен ако питаш, е правилното.
	— Мои братя и сестри ще ми липсват, но дори заради тях не мога отида там. Един ден — добави тя, — когато направя хубав живот и много пари тук, в Банкок, ще ги взема при мен, стига те искат. Значи срещнем се на ъгъла до будката за храна утре сутрин в шест часа? После вземем тук-тук* до гарата.
	[* Авторикша на три гуми, използвана за обществен транспорт в много стани по света. — Б.пр.]
	— Шест часа утре сутрин — потвърди Хари.
	— О, трябва те предупредя, че Ко Чанг не като тук — каза Лидия, показвайки стаята с широк жест. — Няма електричество, нито вода, но море хубаво.
	— Това не ме притеснява, Лидия. — След Чанги Хари можеше да понесе и най-тежките условия.
	— Трябва вървя — каза Лидия. — До утре в шест.


	Хари отиде да уведоми Жизел, че няма да свири в бара следващите три вечери.
	— Може ли да попитам къде отивате?
	— Да, реших да поразгледам страната, преди да си тръгна.
	— Разбира се — съгласи се тя, — а и съм чувала, че Ко Чанг било красиво място, макар и аз самата да не съм го посещавала.
	Изражението на Хари даде на Жизел всичката информация, която я интересуваше.
	— Връщам се в понеделник.
	— Капитан Крофърд? Хари? — спря го тя.
	— Да?
	— Лидия е прекрасно момиче. И много изстрадало. Изключително привързана съм към нея и се надявам да остане с мен още много години. Не я наранявайте. Моля ви.
	— Разбира се, че няма — отвърна възмутено Хари.
	— _D’accord_. Приятно мокрене — усмихна му се тя и се върна в офиса си.


>>	37

	Лидия го чакаше на уреченото място. Извика един тук-тук и отпътуваха. Слънцето още изгряваше. Банкок тънеше в тишина и Хари най-сетне успя да се полюбува на града със смесицата му от колониална архитектура, дървени колиби и къщи в тайландски стил. Искаше му се да притежава физическата сила, необходима да го проучи по-щателно.
	Пристигнаха на гарата, където кипеше бурна дейност. В запасни коловози стояха древни влакове, покрити в ръжда от многото години на безпощадни дъждове по време на мусонния сезон.
	Лидия им купи билети, отказвайки да приеме пари от Хари, и тръгна по перона в търсене на техния влак. Качиха се във вече препълнен вагон и докато двамата си пробиваха път през тесния коридор към една свободна пейка, местните прекъснаха оживените си разговори, за да огледат Хари с интерес.
	Хари беше проучил картата в офиса на Жизел и знаеше, че се отправят на изток по бреговата линия към регион на име Трат. Предполагаше, че до остров Ко Чанг, дребна точица, кацнала в морето, се стигаше с лодка.
	— Колко време ще пътуваме? — поинтересува се Хари.
	— Четири часа до провинция Чантабури, където се прехвърляме на друг влак. После още три часа до Трат — обясни Лидия, похватно режейки прясно манго от пътническата си кошница; подаде му парче и продължи: — После мой чичо ще дойде да ни вземе с риболовна лодка и ще ни отведе до Ко Чанг.
	— Знае ли семейството ти, че ме водиш със себе си?
	— Не мога ги уведомя, понеже на остров няма телефон. Но те няма възразят, Хари, обещавам. Обаче в Чантабури — махна тя с ножа към него и се усмихна — купим ти дрехи.
	— Имам си дрехи, Лидия. — Хари й показа малкото куфарче върху багажника над главата му.
	Лидия се изкиска.
	— Не, не, Хари, дрехите ти неподходящи за фестивал Сонгкран. Ще разбереш какво имам предвид — усмихна му се загадъчно тя.
	Бълващият облаци дим влак напусна разпилените покрайнини на града и потегли по железопътна линия, обточена с гигантски бананови дървета. Местните деца им махаха с бодри усмивки. Лидия задряма до него, макар че Хари не можеше да си представи как е възможно да се отпусне на твърдата дървена пейка. Но когато оброни глава на рамото му и приятният аромат на етеричното масло, с което подхранваше косата си, изпълни ноздрите му, Хари почувства истински покой. Щеше да е с нея, плътно до нея, цели три дни и точно в онзи момент не можеше да се сети за място, което би избрал пред това.
	Явно и той самият бе успял да задреме, защото не щеш ли влакът започна да спира и Лидия го разклати внимателно. Той се събуди, взе куфарчето си и слезе с нея на перона. Моментално ги обградиха улични търговци, предлагащи храна, напитки, жасминови венци и грубо издялани дървени фигурки на животни. Лидия измъкна Хари от навалицата и го сложи да седне на една пейка под сянката на бамбуков навес.
	— Стой тук. Аз ще отида купя обяд.
	Малко тайландче дойде да го огледа с интерес, усмихвайки се срамежливо. Хари попи потта от челото си и отпи глътка вода. След малко Лидия се върна с обяда им и остави купчина фини памучни чаршафи пред него.
	— Премери ги.
	— За обличане ли са? — попита той, взимайки нещо, прилично на червена покривка за маса, което се оказа чифт панталони с малка престилка отпред. Имаше и свободна бяла памучна риза.
	Тя посочи към една близка бамбукова барачка.
	— Премери там.
	Той се съблече колкото можа по-бързо, доволен да се отърве от дебелия си габардинов панталон и първокачествена памучна риза, за да ги замени с дрехите, донесени от Лидия. Едвам се ориентира как да облече странния три четвърт панталон, но в крайна сметка успя да върже подобното на престилка парче плат от предната му страна, както правеха местните, и се почувства като в пола.
	Малкото тайландче го чакаше отвън заедно с Лидия и изписука присмехулно като го видя.
	— Не се и съмнявам, че изглеждам нелепо — каза засрамено той.
	— Не, Хари — отвърна тихо Лидия. — Вече приличаш на истински тайландец. Както трябва за острова и Сонгкран. А сега аз ще се преоблека. — Лидия ги остави, а Хари се зае да учи момиченцето на английски думички. То го удостои с лъчезарна усмивка и грубо произношение на изречените от него думи.
	Хари не можа да прикрие възхищението си, когато Лидия се върна. На мястото на униформата си в западен стил сега носеше панталони, подобни на неговите, и семпла розова памучна блуза с китайска кройка. Но най-осезаема промяна видя в косата й: беше я разпуснала от стегнатия кок, в който я носеше. Сега се спускаше в лъскав абаносов водопад по раменете й и надолу, чак до кръста й.
	Хари протегна пръсти неволно, жаден да ги прокара през женствената пищност на косите й. Погледна надолу и видя, че мъничките й, фини стъпала бяха боси. Съвършените й пръстчета го омагьосаха. Не беше свикнал да вижда женски стъпала в Англия. Гледката му се стори толкова интимна, толкова гола, че почувства силен порив в слабините си. Радваше се, че чудноватата престилка на панталона му си имаше своето приложение.
	— Сега трябва се качим на друг влак — обяви Лидия.
	Хари се сбогува с малкото момиченце и тръгна след Лидия.
	Тъничко гласче викна след тях:
	— Вие двама влюбени!! Трябва ожени!


	Пътуваха три изтощителни часа и Хари изпита истинско облекчение, когато влакът най-сетне спря. Качиха се на рейс, който бързо ги откара до един кей, а когато Хари слезе, го посрещнаха идиличен простор от тюркоазено море и забулено в облаци планинско парче земя в далечината.
	— Това е остров Ко Чанг — посочи го Лидия. — Ето го и чичо, чака ни!
	Хари последва Лидия до една от множеството дървени риболовни лодки, които се клатушкаха леко по повърхността на водата край пристана. Нарочно се спря, преди да я стигне, позволявайки на Лидия и чичо й да си разменят сърдечни приветствия. Последва разговор на бърз тайландски, придружен със сочене към Хари, и накрая Лидия го привика с ръка.
	— Хари, това е Тонг, чичо ми, но той не говори английски.
	Чичо Тонг му се поклони по традиционния тайландски начин и стана да стисне топло ръката му с огромна беззъба усмивка налице. Заговори на Хари, а Лидия преведе, че бил щастлив да го приветства в семейството си за свещения празник Сонгкран.
	— Моля, кажи на чичо си, че за мен е чест да съм тук — отвърна Хари и Тонг му помогна да влезе в лодката, преди да отплават към Ко Чанг.
	Докато прекосяваха спокойния океан, залязващото слънце се гмурна внезапно във водата и светлината започна да се изцежда от небето. До петнайсетина минути, когато вече достигаха брега, вечерният мрак се беше спуснал. Тонг бръкна под пейката си, извади две маслени лампи и ги запали. Лидия погледна развълнувано към Хари, който тъкмо стъпваше на твърда земя с помощта на чичо й и усещаше мекия допир на пясъка под краката си.
	— Добре дошъл, Хари, на родния остров на баща ми — усмихна му се Лидия.
	На Хари му беше трудно да реагира по какъвто и да било начин на природата край него, тъй като беше тъмно като в рог, но поне знаеше, че вървят по плаж. От прозорчетата на дървени къщурки, сгушени сред високи палмови дървета, блещукаше меката светлина на маслени лампи. Като наближиха, група деца и една възрастна жена хукнаха по пясъка към тях с радостни викове. Лидия веднага се спусна към посрещачите и старицата, навярно баба й, я прегърна сърдечно. Когато накрая се обърна към него, светлината от маслената лампа се отрази в навлажнените й очи.
	— Ела, Хари, ела да се запознаеш с мое семейство. Радват се, че ще отпразнуваш с нас Сонгкран.
	Хари се запозна с близките на Лидия; баба й и дядо й, леля й и чичо й с четирите им деца и още една леля със съпруга й и техните три деца.
	Тонг му връчи бутилка бира и Хари седна на една от постелките върху пясъка, незабавно обкръжен от дребни племенничета. Всичките говореха по малко английски и веднага го заобстрелваха с въпроси за войната и колко японци бил убил.
	Хари им отговори колкото можа по-простичко, макар че се съмняваше да разбират много от думите му; поне ставаше все по-вещ в пантомимата. Като насочи въображаемия си пистолет към въображаем японски войник, децата се разпръснаха по плажа, крещейки „Бум! Бум!“ и прицелвайки се със собствените си въображаеми оръжия.
	Лидия изникна от тъмнината и с грациозно движение седна до него.
	— Тази вечер ще спиш в колибата на плажа. Моя леля я подготвя за теб сега.
	— Благодаря — отвърна Хари. — Ти къде ще си?
	— В къщата на баба ми, в селото зад плажа.
	— А кой живее тук тогава? — попита той.
	— Чичо ми Тонг, леля Китима и деца им. Той е рибар и обича да е близо до водата. Сега строят голяма къща в селото и един ден ще се преселят там.
	— На тяхно място бих си останал тук — пророни той, вдигайки поглед към луната. От скука беше изучил цикъла й по време на дългите си нощи в Чанги. Съдейки по сегашните й размер и форма, Хари знаеше, че утре вечер щеше да е пълна. Чуваше как вълните се разстилат нежно по пясъка на петдесетина метра от тях. — Толкова е успокояващо — добави.
	— Радвам се, че ти харесва. Готов ли си за вечеря? — Лидия посочи към димящия огън и скарата с едра, прясна риба, закрепена над него.
	Хари кимна и стана от постелката.
	Възрастните се настаниха заедно на дълга дървена маса, а децата насядаха на постелките си край тях. Хари не беше вкусвал по-сочна риба през живота си. Хлапетата държаха огромни кокосови орехи и с наслада гълтаха от млякото им. Не разбираше по-голямата част от разговора край масата, но езикът на веселата, уютна семейна сбирка беше еднакъв по всички краища на света. Лидия седеше между баба си и дядо си и често поглеждаше към него, а очите й питаха дали се чувства добре.
	Той неизменно й отвръщаше с усмивка: чувстваше се повече от добре.
	Около час по-късно умората от изминалия ден започна да застига Хари. Той опита да прикрие прозявката си.
	Лидия обаче моментално я забеляза, после прошепна нещо на леля си през масата и жената плесна с ръце. Децата край нея замлъкнаха. Каза им нещо и те кимнаха тъжно, съзнавайки, че времето им за лудуване по плажа бе свършило и трябваше да се ориентират към леглата си.
	След това Лидия отиде до Хари.
	— Леля ми покаже ти къде ще спиш — каза тя. — Ще дойда да те взема утре, съгласен?
	— Не бързам заникъде, Лидия. Моля те, порадвай се на семейството си. Приятно ми е да съм тук. И близките ти са много гостоприемни хора. Ще те помоля да им благодариш от мое име.
	— Но, Хари, ти и сам можеш — насърчи го тя.
	— Да, разбира се. Коп кун кръб — каза той и се поклони сковано. Усмивките, които предизвика, изразяваха симпатия и благодарност, не подигравка. Последва лелята на Лидия по плажа и тя му посочи последната колиба.
	— Господин Хари, ние радваме… вие на гости — отвърна тя на напъна му с несигурния си английски.
	— Благодаря — каза той, завъртайки дървената дръжка на колибата. — Лека нощ. — Влезе вътре, затвори вратата и се огледа: помещението беше празно, с изключение на дюшек върху пода, застлан с чист чаршаф и покрит с комарник. Прекалено уморен да се съблича. Хари легна и моментално заспа.


>>	38

	Като се събуди с лека болка в едната си тазобедрена става от тънкия дюшек, Хари изживя момент на паника. После осъзна къде се намира и отвори очи. Стаята все още беше тъмна. Единствената светлина идваше откъм малкото прозорче с мрежа, което гледаше към палмовите дървета на гърба на колибата. Хари се протегна, стана и отиде да отвори вратата.
	Гледката, която посрещна очите му, го остави без дъх.
	Намираше се на райски плаж, линията на чиито ситни бели пясъци се извиваше леко и завършваше в хълмист, покрит с дървета полуостров. Пясъчната ивица се спускаше с лек наклон към спокойното, смарагдово море. Той се озърна наляво, после и надясно, но не видя жива душа.
	Съблече се по наполеонки и хукна по парещия пясък към морето. Поплува енергично, после се отпусна по гръб и загледа първо приказното лазурно небе, после и сушата, където кокосовите палми увисваха, натежали от плод, и се полюшваха идилично, обрамчвайки плажа със зеленина.
	Отвъд пясъчната ивица, с върхове, забити в облаците, се простираха високи планини, чиито склонове тънеха в наглед непроходими джунгли.
	Задържа се на повърхността на водата дълго време, мъчейки се да проумее как бе възможно, макар и за един момент, целият този рай да е само негов. Накрая излезе от морето и се пльосна на горещия бял пясък, изпълнен с еуфория от неземната красота на това магическо място.
	Тогава видя дребничка фигура със слънчев чадър в ръка да крачи към него и веднага се надигна. Беше Лидия и лицето й имаше угрижен вид.
	— Добре ли си, Хари? — провикна се тя още отдалече. — Мислехме, че си тръгнал нанякъде, но после видяхме твои дрехи — усмихна му се свенливо тя.
	Засрамен, че Лидия го беше заварила по подгизнали наполеонки, Хари стана и закрачи бързо към колибата.
	— Реших да поплувам — обясни той. — Лидия, този плаж е най-великолепното място, което някога съм виждал.
	Лицето й се озари.
	— Радвам се, че ти харесва, Хари. Хубав за почивка, нали?
	— Божичко, да. — После размаха предупредително пръст. — Да знаеш, че може да не ми се тръгва накрая.
	— В такъв случай трябва станеш рибар — отбеляза тя, подавайки му дрехите.
	— Ще науча занаята — кимна Хари, — ако така ще мога да остана тук завинаги.
	— Искаш ли да се измиеш? — предложи тя. — Има тръба с прясна вода зад колиба на чичо и леля. Оставила съм ти и кърпа. Ще те чакам тук. — Лидия седна на прага на колибата му.
	Хари се върна след пет минути, освежен от чистата, студена вода.
	— Сега отидем в селото и къщата на баба, окей? — Тя се пресегна и стисна ръката му. — Честит Сонгкран, кун Хари.
	Допирът на пръстите й беше толкова приятен.
	— И на теб — отвърна Хари, внезапно споходен от отчайваща нужда да я придърпа в обятията си за целувка.
	Повървяха десетина минути по тясна, песъчлива пътека и стигнаха селото. Като свърнаха по прашната главна улица, и двамата бяха окъпани с кофа вода, плисната от няколко хлапета, които изпищяха от радост заради точния си прицел.
	— Какво…?! — възкликна Хари, сварен неподготвен от студената вода.
	Лидия опитваше да се изтръска със закачлива усмивка на уста.
	— Сонгкран е ритуал на пречистване и отмиване на мръсотия от минало, за да сме нови и свежи за бъдеще. Виж…
	Хари погледна накъдето му посочи. Навсякъде по прашната улица стояха хора на различна възраст с какви ли не съдове в ръце и поливаха с вода всеки беззащитен минувач.
	— На днешен ден не може ти стане топло — засмя се Лидия, — нито останеш сух!
	После тръгна по стълбите към дървена къща, изградена на високи подпори. Верандата й беше заредена с кофи и легени, пълни с вода.
	— Това е къщата на баба — обясни Лидия. — Сега трябва хвърлиш вода ето така. Гледай. — Лидия взе една от кофите и лисна водата на улицата. Хари последва примера й и неволно заля едно малко момченце, което изпищя и се закиска, бършейки водата от очите си.
	— Извинявай — провикна се гузно Хари.
	— Не! — поклати глава Лидия. — Не бива извиняваш се! Колкото повече хора полееш, толкова по-щастлива нова година.
	— Ясно — каза Хари.
	Лидия влезе в къщата и го поведе към кухнята в задния й край, където три-четири жени готвеха зеленчуци, риба, оризови спагети и супа за обяд.
	— Хари е тук — провикна се Лидия и баба й се обърна с широка беззъба усмивка към него. — Традиция е да се приготвя тържествен пир на празника.
	— Разбирам. Мога ли да помогна с нещо? — попита Хари.
	— Не, ти си гост. А и тайландки никога не искат от мъже вършат женска работа. Ти стой тук и почивай, окей?
	Тя се върна в кухнята, а Хари седна на верандата да погледа водните ритуали на улицата под него. Звънкият смях и всеобщото чувство за радост, изпълващи селото, му действаха ободряващо. Тази малка общност, живееща насред морето, нямаше почти никакви материални облаги, а топлотата на хората й беше осезаема. В продължение на четири дълги години Хари бе ставал свидетел само на грозната страна на човечеството, затова гледката пред очите му го разчувства до сълзи.
	Когато Лидия се върна от кухнята, държеше в ръце голяма кошница с плодове и зеленчуци.
	— Ходим по къщи, Хари, за да носим подарък за Сонгкран на старите и болните в селото. Ще дойдеш ли с мен?
	Хари стана на крака.
	— Разбира се. Дай аз да я нося. — Той увисна тежката кошница на ръката си и последва Лидия надолу по стълбите.
	Двамата прекараха следващия час в посещения по къщи из цялото село. Лидия научи Хари как да изпълнява с ръце поздрава „уай“ и да произнася традиционното приветствие „сауади кръб“. Обясни му, че младите носели дарове на старците, а те отвръщали на жеста, пречиствайки душите им и опрощавайки грешките им от изминалата година.
	Тази традиция му се стори много по-позитивна и всеобхватна от Светото причастие и самотната изповедалня на католиците. Видя как Лидия коленичи до грохнал старец и го заговаря оживено. После взе ръката му в своята и я погали нежно.
	Докато се връщаха към къщата на баба й, по средата на улицата вече отрупваха дълги маси с храна в подготовка за предстоящия пир. Познатите лица от семейството на Лидия, които бе срещнал предишната нощ, се събраха край масата. Двамата монаси от местния храм се присъединиха към тях, великолепни в минзухарените си роби. Хари отправи поглед към пълните маси, виещи се в дълга линия надолу по улицата. Като че ли всеки жител на селото присъстваше.
	Опита от всяко ястие, което му предложиха, а после, извлечен насила от масата, игра футбол с незнайно колко деца и претърпя още безброй поливания.
	Като се спусна нощ, дядото на Лидия стана на крака да изнесе реч. Докато старецът говореше с обляно в невъзпирани сълзи лице, атмосферата осезаемо се промени. Хари се озърна към другите роднини на Лидия, откривайки, че и техните очи плуваха в сълзи. Накрая един от монасите стана и запя с висок мелодичен глас.
	Сериозната атмосфера се разсея след не повече от петнайсетина минути и когато селяните започнаха да се разотиват, уморени от емоциите на празничния ден, Лидия стана от мястото си и отиде до Хари.
	— Кун Хари, вече изморен, нали? Ще те изпратя до твоя колиба.
	След множество благодарности и поклони с долепени до носовете пръсти. Лидия и Хари излязоха от селото и се запътиха към колибата на плажа.
	— Защо плачеше дядо ти? — попита деликатно той.
	— Говорил за мой баща — отвърна тъжно Лидия. — На този тържествен ден отдали почит на духа му. Монахът каза, че негов дух щял да бъде добре, защото бил научил урока на страданието приживе и когато върне се за следващ живот, може би негов урок няма е толкова труден. Такива са вярвания на нас, будисти.
	— Сигурно е голяма утеха да вярваш, че днешното страдание ти се отплаща в следващия живот — замисли се Хари. — Ако е така, то многото клетници, които умряха в страдание в Чанги, ще са изключително щастливи, появят ли се пак на бял свят.
	Тя вдигна поглед към него.
	— Ти вярваш ли в твой бог?
	— Честно казано, като дете така и не ми обясниха що е то вяра — призна си той. — Просто я практикувах, и толкова. Всяка неделя родителите ми ме водеха на църква, а параклиса в училище посещавах ежедневно. Не се замислях за друго, освен за това, че ми беше адски тягостно да седя мирно толкова време, да пея скучни песни и да слушам как някой дъртак разтяга локуми до втръсване. И всичко това заради бог, когото нито виждах, нито усещах, а и не смятах, че прави кой знае какво, но на когото въпреки това трябваше да се кланям.
	— Какво е „разтяга локуми“? — попита Лидия.
	— Един израз — обясни с усмивка Хари. — Много от мъжете в Чанги преоткриха вярата си в бог. Вероятно просто искаха да вярват в нещо. Аз обаче… — Хари поклати глава и въздъхна. — Да кажем, че ми беше трудно да повярвам, че един добър бог би накарал невинни хора да страдат така.
	Лидия кимна.
	— Когато мой баща умря и аз не намирах утеха в моя вяра. Мислех си: може би той отишъл на едно по-добро място, но за мен какво остава? Загубих мой баща твърде рано. Сега обаче — добави тихо тя — примирила съм се.
	— Знае ли семейството ти, че майка ти заминава за Япония? — попита Хари, нагазвайки в пясъка на плажа.
	— Не. По-добре така. Ще им донесе много мъка, а вече си имат достатъчно. Загубиха свой син. Живеят в друг свят, тук, на Ко Чанг. Няма разберат. — Лидия въздъхна и на лицето й изплува тъжна усмивка. — Понякога, Хари, живот изглежда много тежък.
	— Знам — съгласи се той, вдигайки поглед към пълната луна, чието сияние посребряваше кротките вълнички по морската повърхност. — Но Чанги ме научи, че загубя ли вяра в човечеството, трябва да повярвам в силата на природата. — С широк жест Хари посочи пейзажа пред себе си. — Все някой трябва да е създал тази красота с цялото й божествено великолепие.
	— Значи по сърце си будист. Природа храни душата — съгласи се Лидия, вперила поглед в луната.
	Повървяха по пясъка, подминавайки празната колиба на леля й и чичо й, и накрая се озоваха пред неговата. Лидия му се усмихна.
	— Надявам се тази нощ да спиш спокойно. Хари — каза тя. — До утре.
	Когато се обърна да си тръгне, Хари загуби контрол над себе си. Хвана я за ръката и я придърпа към себе си.
	— О, Лидия, Лидия…
	Вместо да се отдръпне от прегръдката, Лидия отпусна глава върху рамото му и му позволи да помилва разкошната й коса.
	— Моя скъпа, скъпа Лидия, трябва да ти го кажа, защото замълча ли отново, ще се пръсна — засмя се той, — така че, моля те, прости ми. Мисля, че се влюбих в теб още щом те зърнах в „Ориентал“ с метла в ръце! Обичам те, Лидия, обичам те безкрайно много. — Той продължи да гали косата й, докато думите, които бе копнял да изрече, като че ли се лееха от устата му. — Не знам защо, нито как се случи и съзнавам, че идваме от различни светове, но моля те, прости ми дързостта, защото имам чувството, че съм на път да обезумея.
	Лидия мълчеше, още отпуснала глава на рамото му.
	Внезапно облекчението от факта, че бе излял душата си, съчетано с мълчанието й — което можеше да се изтълкува като знак, че чувствата му не бяха споделени, — му дойдоха в много и той рухна. Зарида като дете, отдръпвайки ръцете си от нея.
	— Извинявай, Лидия… аз…
	— Хари, Хари, няма нищо… ела — тя хвана ръката му, поведе го към прага на колибата и го сложи да седне. Тя самата седна зад него, прегърна го през раменете, намести главата му върху гърдите си и замилва обляното му в сълзи лице.
	Хари плака заради собственото си страдание и това на всички хора, загинали по толкова ужасен, безсмислен начин. Плака за майка си, и за Оливия, и за „Уортън Парк“, и заради хаоса, в който се бе превърнал животът му. Но най-вече плака, защото бе открил най-красивото същество на земята, а то никога нямаше да му принадлежи.
	— Хари, Хари — пророни Лидия, — тук съм, тук съм. И аз…
	Тя прошепна нещо на тайландски. Той вдигна поглед към нея и намери лицето й мокро от сълзи.
	— Не разбрах какво каза, скъпа моя. — Избърса грубо очите си, за да я види по-ясно.
	Нейните очи също плуваха в сълзи. Тя сведе срамежливо глава.
	— Казах… че и аз те обичам.
	Той я погледна изумено, смогвайки да прошепне:
	— Наистина ли?
	Лидия кимна. После го погледна в очите и се усмихна тъжно.
	— И аз изпитах също. Като те видях за пръв път… аз… — тя поклати смутено глава — … нямам думи да опиша.
	— О, скъпо мое момиче… — каза Хари със стегнато от емоции гърло, прегърна я и я целуна, завладян от бушуваща страст. Наложи си да се овладее, тъй като не искаше да нарани нежните й устни или да притисне крехкото й телце твърде силно към себе си. Мощта на физическия му копнеж по нея, разпалил бурен пожар в слабините му, го плашеше и Хари знаеше, че трябва да я пусне, преди да загуби контрол над действията си. Вложи всичката си воля да откъсне устни от нейните и просто я задържа в прегръдките си, задъхан от желание.
	Нямаше представа колко време мина, преди да успокои тялото си и да съумее да се задоволи с факта, че най-сетне Лидия беше в обятията му.
	— Хари, трябва да вървя — каза тя накрая.
	— Знам. — Той целуна устните й още веднъж, потискайки нуждата си от много, много повече.
	Като се изправи, Лидия сведе умислен поглед към него.
	— Никога не вярвала, че това може се случи на мен.
	— Кое?
	— Да се влюбя. Да изпитам такова чувство… ей тук — допря длан в сърцето си тя. — Моя баба казва, че обикнеш ли истински друг човек, намерил си рая на земя.
	— Или ада — пророни тихо Хари, ставайки да я прегърне за последно. — Едвам намирам сили да те пусна.
	Тя се откъсна от него, протегна малката си ръка към неговата и той я хвана, целувайки нежната кожа на дланта й.
	— Ще се върна утре — каза Лидия, пускайки ръката му. — Лека нощ, Хари.
	— Лека нощ, любов моя… — пророни той, докато я гледаше как се отдалечава, окъпана в лунна светлина.


	Хари се разбуди по изгрев-слънце, изпълнен с вълнение около предстоящата му среща с Лидия. За да убие времето, тръгна на разходка по плажа и поплува в спокойното, тюркоазено море. Най-накрая, когато вече всяка една минута му се струваше като цял час, Лидия се появи. Предупреди го с очи да не проявява нежност към нея — малките й племенници си играеха на плажа пред колибата на родителите им, — затова Хари просто й кимна вежливо.
	— Добро утро, Лидия, добре ли спа?
	— Да, Хари. — Очите й просветнаха от доволство заради тайната им игра. — Мислех си тази сутрин ти покажа планински водопад в средата на острова. Много е красив и можеш поплува в прясна вода. Съгласен?
	— Да — отвърна незабавно той. Беше готов да се възползва от всеки шанс да остане насаме с нея.
	Лидия приготви кошница с вода, бира и пресни плодове от колибата на леля си и двамата подминаха селото по черна, нанагорна пътека.
	Като останаха сами насред джунглата и Лидия се почувства спокойна, че наоколо нямаше любопитни погледи, протегна шия и го целуна по бузата като сигнал. Хари моментално отвърна на целувката й, обгръщайки я с ръце.
	— Ела — каза тя и се измъкна от прегръдката му. — Водопад не е далеч, а там по-удобно.
	Двайсет минути по-късно, с изподрани крака и безчет ухапвания от всевъзможните насекоми, дебнещи в храсталака, Хари стъпи на поляната край водопада, обграден от бумтежа на спускащата се от планината вода. Като погледна надолу, видя примамливо чиста лагуна, потънала в тучна растителност. Лидия извади бамбукова постелка от кошницата и Хари се разположи отгоре й, пресягайки се за манерката с вода.
	Беше се запъхтял като пенсионер.
	— Съжалявам, скъпа, но се опасявам, че още не съм възвърнал някогашната си физическа сила.
	Лидия коленичи до него като малка, изящна статуя на Буда и му подаде някакъв плод.
	— Ето, изяж. Разбирам, на горко твое тяло му трябва почивка и спокойствие, за да се възстанови. Но — ръцете й литнаха да покажат вълшебното място, на което се намираха, — мисля, че си струва, нали?
	Хари щеше да е доволен и на барака в бедняшкия квартал, стига Лидия да беше до него, но все пак кимна с глава.
	Наистина е вълшебно. А сега, скъпа моя, ела тук.
	Тя отпусна глава върху коленете му и двамата се заприказваха като любовници, нетърпеливи да разберат как и кога се беше зародило взаимното им привличане. След известно време Хари легна, а тя се сгуши до него. Той зацелува устните й, очите й, бузите й, косата й… и неспособен да се сдържи, позволи на ръката си да запълзи надолу, изучавайки части от тялото й, които до онзи момент бе докосвал само във фантазиите си.
	Като разкопча блузата й, тя не го спря — дори му се стори, че изгаря от желание ръката му да достигне мъничките й, съвършени гърди, да усети устните му по чувствителната им плът. Днес тялото му беше по-спокойно, позволи му да обходи с пръсти всяко кътче от нежната й, медена на цвят кожа. Той разкопча трите копчета, които разделяха торса му от нейния, и съблече ризата си, за пръв път усещайки голотата й под себе си.
	Прониза го мощен електрически удар и Хари плъзна ръка надолу, опирайки нежно длан в онова горещо, влажно кътче, за което бе мечтал от седмици. Свенливи пръсти потърсиха връзките на панталоните му.
	Двамата останаха съвършено голи, докато центърът на желанието му, твърд и горещ, се притискаше жадно към нея. Устните им бяха сключени, а ръцете им обхождаха и разузнаваха, и докосваха, и опознаваха.
	Най-накрая, неспособен да се сдържа повече, Хари се надигна над нея и впери очи в нейните.
	— Лидия, моля те, кажи ми, ако не искаш…
	Тя долепи пръст върху устните му да го спре.
	— Хари, искам, обичам те. И ти вярвам.
	От думите й му стана ясно, че това изживяване беше новост за нея, че щеше да й е първият.
	Проникна в нея внимателно, извличайки неземна наслада от топлината на стегнатите, влажни стени на най-съкровената точка от тялото й. Приведе се към лицето й, целуна я нежно и попита дали й причинява болка, дали да спре. Когато навлезе по-надълбоко в нея, тя впи очи в неговите и телата им се завихриха в едно цяло, превръщайки нежността в бурно желание, нейното — не по-малко от неговото собствено, докато не настъпи сублимният момент и Хари извика името й към небесата, потопен в болезнената сладост на екстаза.
	След това, лежейки преплетен с малкото й голо тяло, Хари си помисли, че наистина е видял лицето на бог.


>>	39

	На следващата сутрин подеха обратното пътешествие към Банкок. Хари седеше в лодката на Тонг, взирайки се в острова, който бе възродил вярата му в красотата и светостта на живота. Молеше се един ден да го види отново.
	Във влака Хари не откъсна ръце от Лидия. Усещаше я толкова дребничка в прегръдките си, лека като перце. От време навреме го унасяше дрямка, но бързо се свестяваше, решен да не пропусне нито един от последните скъпоценни моменти, в които Лидия му принадлежеше изцяло.
	Разделиха се преди да стигнат до хотела, държейки се като непознати, понеже Лидия се боеше някой да не я види с него.
	— Утре, любов моя — прошепна той в косата й.
	— Утре — отвърна тя, връщайки се в тук-тука, който щеше да я отведе до дома й.


	Същата вечер Хари беше благодарен, че можеше да отвлече мислите си с пианото и жизнерадостната атмосфера в бара. След това обаче, въпреки че минаваше полунощ и се чувстваше изтощен от дългото пътуване, сънят му убягваше. Разходи се до реката, запали цигара и изживя в съзнанието си всеки един момент от изминалите три дни.
	Поразтъпка се насам-натам, жадувайки да остане в пашкула на отлетялото време, макар и да съзнаваше, че бъдещето вече го застигаше. Само след десет дни щеше да се качи на кораба, който щеше да го отведе до дома. И всичко тук вървеше към края си.
	Мисълта беше недопустима.
	Хари се върна с бавна крачка в стаята си, легна в леглото и опита да заспи. Когато зората просветна иззад кепенците, го завари буден.
	Постоянно си повтаряше, че е време да се освести и да си спомни, че е женен мъж с отговорности — не само към семейството му, но и към работниците в имението и техните семейства, хората, които един ден щяха да разчитат на него. Въпреки всичко не можеше да пренебрегне осезаемите промени, които беше претърпял след отпътуването си от родния бряг преди четири години. Беше преживял лишения и жестокости, каквито цивилните граждани не можеха дори да си представят. А накрая се беше влюбил за пръв път в живота си, и то не само в Лидия, но и в страната, заедно със сърдечния й народ.
	Нима можеше да остави всичко това зад гърба си? Нима можеше да остави нея?
	Измъчван от гузна съвест, Хари се обърна в леглото, принуден да се сблъска с факта, че беше излъгал Лидия. Ако й беше признал, че е женен, тя почти със сигурност нямаше да му се отдаде.
	„Вярвам ти, Хари…“
	Той простена, чувствайки се като истински мерзавец, какъвто и беше.
	С началото на новия ден Хари най-сетне се унесе в сън, неизмислил решение на проблема си.


	През следващите три дни Лилия и Хари се срещаха при всяка удала им се възможност. Тя отказваше да влезе в стаята му, обвивайки го в отровна мъгла от напрежение. Налагаше му се да се задоволява с откраднатите през дървената маса целувки, докато обядваха заедно в почивката й, и ръката й в своята, докато се разхождаха край реката след работния ден. Мислите й бяха съсредоточени в предстоящото отпътуване на семейството й към Япония, и Хари просто не знаеше как да й разкрие истината. Вместо това я прегръщаше винаги, когато обстоятелствата позволяваха, оставяше й малки любовни писъмца на рецепцията и гледаше да е наоколо за всяка нейна свободна минута.
	Един следобед, по-малко от седмица преди заминаването на Хари, Жизел го спря във фоайето и му подаде някаква телеграма.
	— Благодаря — пророни той и понечи да си тръгне.
	— Капитан Крофърд, може ли да поговорим в офиса ми?
	— Разбира се. — Докато вървеше след нея, Хари се чувстваше като палав ученик, очакващ мъмрене от учителката си.
	Жизел затвори вратата и му се усмихна.
	— Като че ли Тайланд е успял да ви омагьоса, _n’est-ce pas_? И най-вече една _jeune femme_. — Жизел вдигна една от бележките, които бе оставял на Лидия, и я развя пред него.
	Хари почервеня и кимна.
	— Да. И — добави в своя защита — съм влюбен в нея.
	— И на мен така ми се струва. — Жизел му върна листчето. — Вземете го, все пак е ваше. Капитан Крофърд…
	— Викайте ми Хари, моля ви. — Той взе бележката и я пъхна в джоба на панталона си.
	— Хари — поправи се Жизел, — нямам навика да се меся в романтичните отношения на хората. Но съзнавате ли, че излагате Лидия на риск да изгуби работата си? Абсолютно забранено е членове на персонала да се обвързват с гостите.
	— Много съжалявам, Жизел. Нямах представа. Моля те, не я уволнявай. Работата й трябва. Майка й…
	Жизел вдигна ръка да го спре.
	— Знам всичко за семейството на Лидия. Поради която причина трябва да намеря решение на проблема. Знам, че е напълно безсмислено и жестоко да разделям двама влюбени младежи. Лидия те обича, Хари. Виждам го в очите й всеки ден. Прости ми, но се тревожа за нея. Скоро заминаваш за Англия, доколкото знам?
	Хари седна в най-близкия стол и поклати отчаяно глава.
	— Още не съм решил какво да правя.
	— Разбирам. Предполагам Лидия не подозира, че имаш съпруга?
	Лицето му пламна.
	— Себастиан ли ти каза?
	— _Eh, oui_ — потвърди печално Жизел.
	— Не, не знае за нея, но повярвай ми, бракът ми е само на хартия. Още от самото начало. Намирам се в такова… — Хари сви рамене — положение, че трябваше да се оженя, преди да замина за война, за да осигуря бъдещия наследник на семейното имение. За жалост детето, което жена ми носеше, преди да замина, не оцеля.
	— Разбирам — кимна Жизел. — И във Франция аристократичните семейства подсигуряват по сходен начин бъдещето си. Предполагам Лидия не знае нищо за… произхода ти?
	— Не.
	Тя въздъхна.
	— Задавам ти следващия въпрос като човек, загрижен за Лидия. Само развлечение ли е тя за теб, забавна авантюра, преди да се върнеш вкъщи?
	Хари погледна Жизел право в очите.
	— Не. Ако можех, щях да остана тук до края на живота си. Но какво да направя?
	— Хари, не мога да ти отговаря — въздъхна тя. — Може би е редно да кажеш на Лидия истината.
	— Но как? — пророни той. — Тя ми се довери. А аз я излъгах.
	Жизел огледа лицето му мълчаливо.
	— Е, може би ако намериш начин да й обясниш що за отговорности тегнат на раменете ти, любовта ще й помогне да те разбере. И в Тайланд, както и по целия свят, подобни неща не са рядкост.
	— Не знам дали бих могъл да се върна. Едва ли ще мога да живея без нея — отвърна безпомощно Хари.
	Жизел се пресегна и потупа нежно рамото му.
	— _C’est un coup de coeur._ Е, не мога да ти кажа как да постъпиш, само ти можеш да вземеш това решение. Но в името на хотела ми и Лидия, бих предложила на двама ви следното: имам желание официално да те наема за член на персонала ми, докато още си тук. Ще работиш като пианист в бара в замяна на безплатна стая. Естествено храната и напитките също влизат в офертата. По този начин, като двама служители на хотела, ще имате правото да прекарвате време заедно. Лидия също ще живее тук, след като семейството й замине за Япония, поне докато не си намери друго място. Може би така ще е най-лесно за всички, _n’est-ce pas_?
	Толкова Хари беше отвикнал да се държат мило с него, че очите му се насълзиха.
	— Благодаря ти, Жизел. Ако така ще улесня Лидия и теб самата, съм ти ужасно признателен за предложението.
	— _Bonne!_ Въпросът е уреден. — Жизел стана. — Значи след седмица заминаваш за Англия?
	— Да — кимна горчиво Хари, — освен ако…
	— Решението е само твое, Хари — спря го тя.
	— Знам. — Той я последва до вратата.
	— Благодаря ти, Жизел. А може ли да те попитам нещо?
	— Разбира се.
	— Ако реша да остана, ще имаш ли интерес да ме задържиш като свой служител?
	— Хари — усмихна се тя, — с най-голямо удоволствие. Ти си изключително даровит пианист и ми изкарваш добри пари.
	— Благодаря ти — каза той искрено и се върна с нея във фоайето.


	През следващите двайсет и четири часа Хари се бори със съдбоносното си решение. От душа и сърце беше убеден, че Лидия е жената, с която искаше да прекара остатъка от живота си: тя беше другата му половина, онази, която го правеше по-добър и по-силен човек; беше негово спасение и най-голямата му любов…
	Знаеше, че всички останали щяха да опитат да го опровергаят, посочвайки причини като травмиращите три години и половина в Чанги, мистериозната аура на жена от един съвършено друг свят, вероятността да изживява временна фаза, която скоро щеше да преодолее. Щяха да го уверяват, че едва я познаваше, че двамата нямаха нищо общо, че любовта им беше обречена на провал заради бездната между двата им свята.
	Всички тези аргументи бяха верни и разсъдъкът му ги приемаше. Но не и душата му.
	Накрая взе решение. Трябваше да се върне вкъщи: така беше най-справедливо. Щеше да разкрие истината за Лидия и любовта му към нея пред семейството си. Щеше да каже на баща си, че след смъртта му може да завещае имението на братовчеда Хюго, брата на Пинелъпи. И щеше да поиска развод от Оливия.
	После щеше да се върне тук, в страната, която го беше запленила, при възлюбеното си момиче. Щеше да работи като пианист, свободен да бъде себе си за пръв път, откакто се помнеше. Двамата с Лидия щяха да си намерят някоя малка къщичка и да заживеят заедно без всякакви земни блага, но с честност и любов.
	Хари влезе във фоайето с усмивка, оглеждайки се за Жизел. Ако преди шест седмици, като беше пристигнал, някой му беше казал, че ще е готов да се откаже от наследството си, любовта на родителите си и брака си в името на млада тайландка, нямаше да му повярва. Но сега, когато решението вече беше взето, се чувстваше по-сигурен от всякога преди.
	Като го видя да влиза, Жизел му се усмихна от бюрото си.
	— Май си направил избора си?
	— Да — кимна Хари. — Отплавам за дома.
	Жизел вдигна вежди с въздишка.
	— Хари, разбирам те, колкото и да ми е тъжно, че ще напуснеш хотела ми.
	Хари опря ръце в бюрото и се приведе към нея.
	— Жизел, заминавам за Англия, защото е редно да обясня лично на близките ми за случилото се. После обаче веднага се връщам тук. Затова ще съм ти ужасно благодарен, ако ми запазиш позицията в бара. Ще отсъствам не повече от три месеца.
	Жизел свали очилата си за четене и се ококори насреща му.
	— Хари, сигурен ли си? Отказваш се от много.
	— Обичам я, Жизел, а и мога да те уверя, че за мен ще е огромно облекчение да се откажа от наследството си. Така или иначе не съм роден за лорд.
	— Ами съпругата ти? — попита деликатно тя.
	— Не мога да живея в лъжа. Нима би било честно спрямо нея? Как да й подсигуря заслуженото, когато съм влюбен в друга жена?
	— И смяташ да й кажеш истината?
	— Да. — Хари се въоръжи с кураж. — Налага се. Така е справедливо.
	— Предполагам, разбираш колко ще ти е трудно?
	— Да. Но въпреки това съм решен да го направя.
	Погледът на Жизел се смекчи при вида на абсолютната непоколебимост по лицето му.
	— В такъв случай с радост ще те приема, като се завърнеш.
	— Благодаря ти. А сега — добави той, — е време да съобщя на Лидия.


	Същата вечер, след като Лидия беше приключила работа, Хари я хвана на излизане от хотела.
	— Скъпа, трябва да поговорим. Насаме.
	Лидия поклати глава.
	— Не, Хари, трябва вървя. Моя майка тръгва за Япония утре. Тази вечер трябва се сбогувам с нея и с мои братя и сестри.
	— О, скъпа… — Хари знаеше, че ще й е много трудно. — Утре тогава?
	— Да, от утре ще живея в хотела. — Лидия въздъхна. — О, Хари, мои братя и сестри още мислят, че заминавам с тях за Япония. Майка ми отказва им каже, че няма.
	— Ще те чакам тук — утеши я Хари, копнеейки да я вземе в прегръдките си. — Важно е да поговорим.
	В очите й се прокрадна тревога.
	— Имаш нещо лошо ми казваш?
	— Лошо… но и много хубаво. Лидия, ела в стаята ми утре. Говорил съм с Жизел и тя ще го допусне, тъй като вече съм й служител — добави той. Отчаяно искаше да остане насаме с нея, за да я държи в прегръдките си, докато й разкриваше истината.
	— Ти служител? — отвори широко очи Лидия. — Утре говорим. Довиждане, Хари — махна му тя, втурвайки се към вкъщи. — Успех в бар довечера.
	— Благодаря — пророни той и се върна във фоайето, молейки се да не я загуби, след като узнаеше истината.


>>	40

	Тъкмо се беше прибрал от бара на следващата вечер, когато на вратата му се почука тихо.
	Лидия се шмугна в стаята му, озъртайки се за любопитни погледи.
	Побърза да затвори вратата, заключи я и се хвърли в обятията му.
	— Скъпо мое момиче, толкова ми липсваше… — каза той, притискайки я към себе си. Като усети тежката й въздишка, я отдръпна от себе си и погледна в очите й. — Замина ли семейството ти?
	— Да — прошепна в рамото му тя.
	— Ужасно ли беше?
	— О, да. Малки ми братя и сестри не могат разберат защо не отивам с тях. Залепиха се за мен и изплакаха свои очи. — Нейните също се напълниха със сълзи. — Толкова трудно ми беше взема решение.
	— Знам, скъпа, знам. Ела, легни с мен.
	Той я отведе в леглото и я прегърна, а докато милваше нежно съвършеното й лице, тя му изпя цялата си мъка.
	— Хари, редно ли е продължавам лъжа мои баба и дядо?
	— Понякога, Лидия, с истината нараняваме хората, а с лъжата ги защитаваме. Мисля, че точно този избор ти се налага да направиш. Но тайната ще тежи на твоето сърце — каза Хари и се замисли, че не можеше да й признае за брака си точно сега, когато беше толкова уязвима. А може би… и бездруго нямаше нужда да узнава…
	„С лъжата защитаваме…“
	Какво му пречеше да отпътува за вкъщи, да направи необходимото и да се върне при нея, свободен завинаги?
	Хари се помъчи да намери думите, с които да й каже каквото трябваше.
	— Скъпа моя, вярваш ли ми, че те обичам?
	Тя вдигна към него кехлибарените си очи, изпълнени с невинност и доверие.
	— Да, Хари, вярвам ти.
	— А знаеш ли, че съм готов да се откажа от всичко, за да бъда с теб? Завинаги?
	Очите й внезапно притъмняха.
	— Не, това не знам. Но досега не смеех попитам за наше бъдеще, понеже се боях от отговор. Опитвам се радвам на красота на всеки ден. Така живеем будисти. Ако имаш ми казваш нещо тъжно, Хари, моля те, нека не е тази вечер — призова го тя.
	— Миличка. — Той я притисна още по-плътно към себе си, а близостта на крехкото й тяло моментално породи познатата тръпка в слабините му. Той обаче я пренебрегна. — Съжалявам, но ще се наложи да ти го кажа още сега, защото времето напредна. Историята ми е малко тъжна, но има щастлив завършек, повярвай ми.
	— Разбирам — каза тя, съзнавайки, че трябва да го изслуша. — Говори.
	— Така — започна Хари, намери ръцете й и ги стисна, сякаш бяха талисман. — Ще ти разкажа за мен.
	Очите на Лидия се изпълниха с ужас, но тя кимна.
	— Добре.
	— В Англия съм син на лорд, което, предполагам, е нещо като принц тук, в Тайланд.
	Тя ококори очи.
	— Ти кралска особа?
	Хари обмисли как да се изрази.
	— Не, но още преди стотици години семейството ми е получило имение и титла от един от кралете ни в знак на благодарност за смелостта и подкрепата на предшествениците ми. В Англия живея в огромна къща и много хора обработват земята ни.
	— А — кимна тя, — ти благородник.
	— Точно така. А когато баща ми почине, аз, като негов единствен син, трябва да поема отговорността за имението.
	— Разбирам.
	— Лидия — продължи той, — никога не съм искал такъв живот. Но такъв съм се родил и доскоро приемах жребия си.
	— Семейство е всичко — отвърна простичко тя.
	— Да, така е, но в същото време… — Хари замилва косата й — … не е. Докато бях в Чанги, у мен настъпиха толкова много промени. Вече съзнавам колко кратък е животът и как може да го загубиш за част от секундата. Трябва да се възползваме от хубавите неща, на които имаме късмета да попаднем. Аз попаднах на теб. — Той сведе поглед към нея, привличайки очите й към своите. — Снощи, когато ти се наложи да се сбогуваш с любимите си хора… отчасти заради мен ли беше?
	Лидия, невинна по душа, дори не се поколеба.
	— Да — отговори, — разбира се.
	— Е, след една седмица и аз ще постъпя като теб. Трябва да се върна в Англия, за да съобщя на семейството ми, че вече не желая да отговарям за наследството им. Че съм се влюбил в едно момиче и искам да прекарам остатъка от дните си с нея в Тайланд.
	В очите й се прокрадна паника и Хари побърза да я успокои.
	— Ще отсъствам не повече от три месеца, след което ще се върна свободен при теб.
	Хари беше свикнал Лидия да потъва в мълчание и да изразява мислите си с очи. Затова ги загледа внимателно, докато в тях се изреждаха какви ли не емоции: страх, тъга, внезапно щастие и накрая — несигурност.
	Когато проговори, думите излизаха от гърлото й бавно, а по лицето й имаше умислено изражение.
	— Хари, трябва внимателно премислиш това. Голямо решение е да се откажеш от твои страна, семейство и дом. Знам го. И аз така направих, но тук имам повече, отколкото ти ще имаш. Може би — въздъхна тя, — когато се прибереш в Англия, решиш да останеш.
	Хари поклати глава буйно.
	— Това няма да се случи. Не мога да живея без теб — каза простичко.
	— Може аз дойда в Англия.
	Хари се изкиска и отново поклати глава.
	— Скъпа моя, няма да оцелееш там. Ти си… — той претърси съзнанието си за подходящите думи — парниково цвете. Цъфтиш в топлината на родината си. За нищо на света не бих те помолил да се разделиш с родния си край заради мен.
	Лидия се умълча за момент, после каза:
	— Но ти готов да го сториш за мен?
	Хари въздъхна, търсейки думи, които би разбрала.
	— При мен е различно. Живея в Далечния изток от четири години. Свикнал съм с климата, с хората. — Той хвана ръката й и я стисна. — Моля те, разбери ме, не правя жертва. Това искам. Да съм тук с теб, да се оженя за теб един ден, стига да си съгласна. И да гледам как децата ни растат тук, където им е мястото. Нима не искаш същото?
	— Да, но… — Лидия поклати глава — това голяма жертва от теб. Заради мен.
	— Скъпа — утеши я той, — ние сме родени един за друг. Пък и аз мога да се приспособя към твоята земя много по-добре, отколкото ти към моята, повярвай ми.
	— Значи — съвзе се Лидия, допускайки искрица радост по лицето си — трябва си отидеш у дома. А аз чакам те тук.
	Хари я притисна силно към себе си и я целуна.
	— На _всяка_ цена ще се върна — обеща той, хващайки лицето й между дланите си. — Имай ми вяра, скъпа, ще се върна.
	— Вярвам ти, защото трябва — каза тя с въздишка, после се усмихна. — А сега искам ми разкажеш за твой живот в Англия.
	И така, държейки я в обятията си, Хари й разказа за себе си, за майка си и баща си и за живота си в Англия. Описа й леденостудените ветрове, които смразяваха костите ти през зимата, и благоуханните летни вечери, които, макар и рядко явление, ти даваха сили да издържиш жестоките зими. Разказа й за училището си, за армията и за това колко неприятно му се беше сторило прослуженото време.
	После постепенно забави хода на разказа си, тъй като в противен случай трябваше да спомене Оливия. А вече беше уверен, че трябваше да спести на Лидия частта за брака си.
	Лидия го беше изслушала с широко отворени очи.
	— Може един ден ме водиш там. Да ми покажеш парник на твоя майка и всички красиви цветя в него. Има ли орхидеи? — попита Лидия.
	— Не, май няма — отвърна Хари.
	— Тогава като заминеш за дома, аз пратя подарък орхидеи за нея. Можеш й кажеш, че са от мен; от твоето парниково цвете — усмихна се тя.
	— О, Лидия — не успя да се сдържи повече Хари и я целуна. — Обичам те, толкова много те обичам…
	Тялото й се отдаде на ласките му, докато я събличаше, и го прие с жажда, не по-малка от неговата собствена, подкладена от съзнанието, че им оставаше толкова ограничено време, преди Хари да замине.
	След това заспаха, изтощени от емоционалната въртележка на двойствените им животи и трудностите около обединяването им.
	Малко преди разсъмване Лидия стана от леглото и го целуна нежно.
	— Хари, трябва се връщам в стаята ми, преди някой да е забелязал, че ме няма.
	— Разбира се. — Той придърпа лицето й към своето и я целуна страстно. — Повярвай ми, ангел мой, приказно цвете мое, няма да те разочаровам.
	— Знам — каза тя, обличайки се тихо.
	— Обичам те — прошепна й той, когато Лидия се запъти към вратата.
	— И аз те обичам — отвърна тя и затвори вратата след себе си.


	През следващите няколко дни, с наближаването на датата, отредена за пътуването на Хари, двамата сграбчваха жадно всеки момент, който можеха да прекарат заедно. Той я посрещаше в обедната й почивка, когато можеха само да си говорят, макар че дори мимолетният допир им носеше утеха. Нощем, дойдеше ли време Хари да се върне от бара, Лидия го чакаше в стаята му. Вече не правеха любов така необуздано и Лидия, постепенно натрупвайки увереност, с удоволствие намираше нови начини да му доставя наслада.
	Хари имаше чувството, че не беше останал нито сантиметър от тялото й, който да не бе целунал и докоснал… Познаваше отблизо всяка извивка, всяка сгъвка на съвършената й плът. Макар и да беше едва метър и петдесет на височина, тялото й беше напълно пропорционално — горната част на торса й беше късичка, стройният й ханш все още беше приятно закръглен и плавно преминаваше в дългите й, медени на цвят крака и перфектните й, мънички стъпала, побиращи се в дланта му.
	След като се любеха, лягаха един до друг, без да откъсват ръце от телата си, и обсъждаха уморено надеждите и мечтите си за бъдещето.


	Когато Лидия си тръгнеше на сутринта, Хари се унасяше в блажен сън. Вече разбираше защо приятелите му от Чанги бяха говорили с носталгия за насладата от физическата проява на любовта. Изчервяваше се при мисълта за бързото, механично съвкупление, което бе изживявал с Оливия. Беше като да сравняваш някой мрачен януарски ден в Норфък с топлината, пъстротата и пищността на тукашните слънчеви дни.
	Хари знаеше без всякакво съмнение, че беше намерил онова, което цял живот бе издирвал. До онзи момент цялото му съществуване бе изглеждало безсмислено, а дългото страдание в затворническия лагер бе послужило единствено да подсили чувството му за житейска празнота. Но само за няколко седмици светът му се беше променил до неузнаваемост. Вече гледаше към бъдещето с радост и надежда и тъй като вече твърдо беше решил да прекара остатъка от живота си в Тайланд, изпитваше истинско спокойствие и се примиряваше с болката, която това му решение щеше да причини на него самия и близките му.
	Вече не живееше с чувството, че всеки изгрев водеше след себе си поредния нетърпим ден. За пръв път, откакто се помнеше, Хари изпитваше истинско щастие.
	В деня, преди да си тръгне от Банкок, Хари преодоля клаустрофобията си и взе един тук-тук до уличен пазар, намиращ се на няколко километра от хотела. Купи фина коприна за майка си и Оливия, а за баща си — изящна китайска лула, издялана от слонова кост. С последните си няколко бата купи мъничък сребърен пръстен за Лидия: отгоре имаше кехлибар със същия цвят като очите й.
	Вече беше изнесъл прощалното си изпълнение в бара, освобождавайки последната си вечер за среща с Лидия. Двамата взеха лодка до малък ресторант на отсрещния бряг на реката, чиято дървена платформа беше издигната на подпори и водата се плискаше успокояващо точно под краката им. На меката светлина от китайските фенери Хари се пресегна през масата и хвана ръката на Лидия.
	— Скъпа, имам нещо за теб. Искам с него да ти дам клетва, че съвсем скоро ще се върна при теб завинаги. — Той отвори кутийката и сложи пръстена с кехлибар на безименния й пръст. — Нека се оженим час по-скоро. Съгласна ли си?
	Очите на Лидия заблестяха от сълзи.
	— Хари, _ка_, знаеш, че мой отговор е да. — Тя погледна пръстена и с усмивка вдигна ръката си, за да му се порадва. — Това е най-красив подарък, който някога получавала.
	Тази нощ и двамата не мигнаха. Правиха любов и говориха за бъдещето и за новото гнездо, което щяха да свият, като се върнеше Хари, изживявайки всеки един момент със съзнанието, че това беше последната им нощ заедно за дълго време напред.
	— Нали знаеш, че ще ти пиша всеки божи ден?
	— И аз на теб — каза Лидия. — Трябва дадеш ми твой адрес.
	Хари вече беше помислил по въпроса. Бръкна в чекмеджето на нощното си шкафче и извади лист хартия.
	— Можеш да ми изпращаш писма на този адрес.
	Тя го прочете, после го пъхна внимателно в кошницата си.
	Хари й беше дал адреса на Бил. Вярваше безусловно на младия си сержант; връзката, която си бяха създали, беше неразривна.
	Спомняше си кошмарните дни преди пленяването им, когато Сингапур вече падаше в ръцете на японците и батальонът им бе обкръжен от японски войници, много по-добре подготвени за бой в джунглата от шепа норфъкчани. Хари се беше доверил на значително по-развития военен инстинкт на Бил, който най-почтително беше предложил плана за действие, отървал кожите на всички им.
	Една сутрин Бил беше забелязал снайперист сред гъстата растителност. Пет минути по-късно порой от куршуми бе връхлетял малката групичка от изтощени великобритански войници, моментално убивайки четирима от тях. След края на обстрела Хари се беше изправил на крака зашеметен, с все още звънящи от изстрелите уши. Бил беше скочил отгоре му, събаряйки го на земята, а куршумите, предназначени за него, бяха профучали край тях, уцелвайки едно бананово дърво.
	— На косъм, сър — беше обявил задъхано Бил, проснат закрилнически върху Хари.
	Хари му беше върнал услугата: като стигнаха Чанги, беше похвалил градинарските способности на Бил пред японците, в резултат на което го бяха назначили да поддържа постоянно разрастващото се гробище. Тази позиция несъмнено бе спасила живота му. Докато отвеждаха цели тумби мъже на север, да строят бирманската железопътна линия, Бил се бе трудил съвестно по погребването на бойните си другари, затова японците не го бяха пипнали с пръст.
	Сега Хари отново се нуждаеше от помощта на Бил. Единствено на него можеше да се довери да приема писмата на Лидия и да изпраща неговите. Не искаше да наранява Оливия допълнително, парадирайки с любовта си към друга жена, и да рискува случайния й сблъсък с някое от писмата им.
	Хари въздъхна тежко и Лидия го погледна угрижено.
	— Какво има, Хари?
	— Нищо, скъпа, само дето умирам от ужас при мисълта, че трябва да се разделим. — Той се пресегна и отново я приюти в обятията си. — Поне ще знам, че си в безопасност тук, в хотела, докато отсъствам; и това е все някаква утеха.
	— Да, ще съм в безопасност и всеки ден ще мечтая да се върнеш при мен.


	Сутринта настъпи прекалено скоро. Като се облече, Хари прегърна Лидия и я притисна силно към себе си.
	— Скъпа моя, моля те, повярвай ми, че те обичам от все сърце… и ще се завърна при теб.
	Тя вдигна спокойното си лице към него.
	— А аз ще те чакам тук.


>>	41

	_Англия, 1946 г._

	Докато сутрешните мъгли се разсейваха и слабите лъчи на слънцето започваха да се процеждат през облаците, Хари щракна закопчалките на куфара си и излезе на палубата да погледа как Феликсстоу се появява на хоризонта. Корабният касиер му беше казал, че остава още час до пристанището; само още час преди срещата му със сивите сенки на минало, което почти не си спомняше.
	Въпреки че беше краят на май и температурите бяха високи за Англия, Хари потрепери от допира на сутрешния бриз. Беше преживял цял мъчителен месец на борда, обмисляйки как е най-разумно да съобщи новината на родителите и съпругата си. Когато силуетът на Феликсстоу се появи пред носа на кораба, самообладанието на Хари започна да се руши. Знаеше, че трябва да запази спокойствие и решителност… и да остане глух за всички предстоящи молби да не напуска родната си земя.
	Стигаше му само да си представи красивото лице на Лидия и съвършеното й голо тяло под неговото. Не можеше да се откаже от това, каквато и да беше цената.


	Оливия седеше в потискащо пристанищно кафене заедно с други тревожни съпруги и родители, очакващи завръщането на любимите си хора. Докато пиеше от воднистия си чай с мляко на прах, което ненавиждаше, си мислеше дали изобщо щеше да разпознае съпруга си.
	Преди няколко седмици, на деня след като Бил се беше върнал, Елзи беше дошла в стаята на Оливия, избухвайки в сълзи пред нея.
	— О, госпожице, косата му е напълно посивяла, а кожата му виси като на старец. Краката му са като клечки, а в същото време има шкембе, колкото на жена, бременна с близнаци. Твърди, че било от ориза, че всички мъже в Чанги имали такива. — Елзи бе издухала носа си. — Това мога да го преживея… така де, просто съм благодарна, че се завърна жив у дома. Но да видите само колко отнесен е погледът му, сякаш е някъде другаде. Сякаш дори не ме разпознава.
	— Елзи — беше подхванала с утешителен глас Оливия, — трябва да му дадеш време. За него е голям шок да се върне в Англия при семейството си след три години и половина на онова пъклено място. Ще се съвземе, повярвай ми.
	— Знам, но умирах от нетърпение да го видя. Последната седмица не съм мигнала от вълнение. — Тя беше поклатила глава мрачно. — А той не ми се струва особено щастлив да ме види.
	— С теб не можем да си представим какво е преживял, а ни предупредиха, че мъжете ни ще се върнат изтормозени и объркани. Сигурна съм, че и Хари ще е същият. — При мисълта стомахът й се беше свил на топка.
	— Да, но с родителите ми спестявахме от дажбените си купони, за да му купим хубаво агнешко бутче за вечеря. Винаги е обичал агнешко. Само че дори не го докосна, госпожице, а когато… — Елзи се поизчерви — си легнахме, слезе от мен и директно заспа. Дори не ме прегърна!


	Въпреки че се беше подготвила, доколкото можеше, за срещата си с мъж, който щеше да е значително променен и изцеден както физически, така и психически от преживените трудности, Оливия изпитваше същински ужас при мисълта.
	Четирийсет и пет минути по-късно корабът влезе в пристанището с гръмкия тътен на сирена.
	Хари си беше у дома.
	Оливия, напрегната до болка, застана да го чака зад бариерата, която държеше семействата настрана от подвижния мостик. След известно време мъжете започнаха да слизат от кораба на разпилени групички. Оливия заоглежда изпитите лица, но никъде не виждаше Хари.
	Много от другите мъже, моментално обградени от семействата си, вече лееха сълзи на щастие. Някои бяха в инвалидни колички, други ходеха на патерици; едни бяха останали без крайници, други — без очи… гледката беше плачевна. По думите на Себастиан Ейнсли, Хари поне беше останал цял, макар че денгата, която едва не го беше убила и бе отложила завръщането му, несъмнено му се беше отразила трайно.
	Тъкмо когато Оливия започваше да се опасява, че Хари не е бил на борда на кораба, познато лице изникна в горния край на мостика. За нейна изненада, от разстояние поне не изглеждаше особено променен. Дори можеше да се каже, че слънчевият загар много му отиваше. Беше гладко обръснат, с прилежно сресана тъмна коса. В тъмносиньото си спортно сако и кремави панталони изглеждаше по-съкрушително красив, отколкото Оливия го помнеше.
	Тя подмина бариерата и тръгна към него. По пътя прехапа тайничко устни, за да ги изпълни с кръв, и вдигна ръка да провери състоянието на русата си коса.
	Като го видя да слиза от мостика, Оливия извика името му.
	— Хари! Тук съм.
	Той се обърна, издирвайки с празни очи източника на познатия му глас. Намери я и погледите им се срещнаха.
	В нейните очи се четеше радост, докато вървеше към него.
	В неговите очи не се четеше нищо.
	Като се стигнаха, само тя го посрещна с прегръдка. Неговите ръце продължиха да висят безучастно покрай тялото му.
	— Хари, слава богу, че се върна у дома!
	Той се откъсна от хватката й.
	— Да, у дома съм — кимна механично. — Къде е колата?
	Оливия усети как в гърлото й засяда буца, но спомняйки си изповедта на Елзи, просто отвърна:
	— Не е далеч. Паркирана е на около пет минути оттук.
	— Тръгваме ли?
	— Разбира се. Сигурно си капнал от умора. — И Оливия го поведе към колата.
	— Не, не съм. Все пак цял месец бездействах на кораба.
	След като прибраха куфара му в багажника и Хари се настани на пасажерската седалка, Оливия запали двигателя. Потеглиха към „Уортън Парк“ в мълчание.
	Хари се взираше през прозореца с обърнато настрана от Оливия лице.
	— Всичко тук ми изглежда неимоверно постно след Далечния изток.
	— Е — подхвана Оливия, преглъщайки сухо, — поне е краят на май, а ти винаги си твърдял, че това е най-красивият месец в Англия.
	— Да — съгласи се той. — Но по никакъв начин не може да се сравнява с красотата на онези тропически страни.
	Коментарът му я засегна и смая. Съзнаваше, че ще му е трудно да се върне към стария си живот, но далеч не бе очаквала, че ще изпитва носталгия по мястото, където бе изживял същински ад.
	— Е, „Уортън“ _безспорно_ е много красив — заяви твърдо тя.
	— Не се и съмнявам — отвърна студено Хари.
	Колата пак потъна в мълчание, и Оливия стигна до заключението, че макар да изглеждаше нормално, съпругът й очевидно беше в лошо психическо състояние. Може би „Уортън Парк“, любимият му роден дом, щеше да провокира емоциите му.
	Оливия си наложи да се примири с необичайното поведение на Хари, разбирайки вече какво точно бе искала да каже Елзи с това, че съпругът й сякаш бил „някъде другаде“ — за нейния важеше същото.
	Два часа по-късно влязоха през портите на „Уортън Парк“. Оливия надникна към Хари, за да прецени реакцията му, но така и не успя да види лицето му.
	— Е, пристигнахме — заяви ведро, — у дома сме.
	Хари се размърда и с почти равнодушен тон попита:
	— Как са майка ми и баща ми, между другото?
	Оливия беше изумена, че проявяваше интерес с такова забавяне.
	— Майка ти е в цветущо здраве. Баща ти… ами, за жалост неговото не е така завидно. Преди една година получи инфаркт. Вече е малко по-добре — отвърна премерено тя, — но не е способен да работи. Докторите настояват да не товари сърцето си. Майка ти пък вярва, че непрестанното му присъствие в къщата товари нейното! — направи опит за шега Оливия.
	— Каква зла участ. — Хари обърна разтревожен поглед към Оливия. Проявяваше емоция за пръв път, откакто се бяха срещнали. — Надявам се не е в непосредствена опасност?
	— Е, човек никога не знае какво го очаква с повредена машинка. Така — побърза да смени темата тя, тъй като вече наближаваха къщата, — предупреждавам те, всички са се събрали да те посрещнат у дома.
	Оливия паркира и натисна клаксона три пъти. При този знак входната врата се отвори рязко и Адриана се спусна надолу по стълбището.
	— Хари, _mon chéri_! Прибра се най-сетне!
	Хари слезе от колата и тръгна към широко отворените й ръце, озовавайки се в силна, сърдечна прегръдка.
	— О, миличкият ми Хари! Дойде си невредим у дома — прошепна тя в рамото му. — Нека те погледам. — Тя отстъпи назад и го огледа от глава до пети. — _Mon dieu!_ Струваш ми се по-красив и здрав, отколкото преди да заминеш! Не смяташ ли, Оливия?
	Оливия, която стоеше безучастно до Хари, кимна утвърдително.
	— И аз така си помислих, като го видях — съгласи се тя.
	— Добре съм, майко, наистина. Преди не бях — побърза да добави Хари, — но вече съм.
	Адриана прегърна с една ръка сина си и го поведе нагоре по стълбището, оставяйки Оливия да върви зад тях. Отвори входната врата, а вътре, наредени в приветствен шпалир, ги чакаха всички служители на „Уортън Парк“.
	Като стъпи във фоайето, Хари чу Бил да се провиква:
	— Три пъти „ура“ за господин Хари! Хип-хип…
	— Ура!!
	— Хип-хип…
	— Ура!
	— Хип-хип…
	— Ура!
	Посрещачите избухнаха в шумни аплодисменти и радостни възгласи. Хари извървя пътя между двете редици от хора, приемайки сърдечни здрависвания и потупвания по гърба от мъжете и реверанси от момичетата.
	— Добре дошъл у дома, господин Хари.
	— Поздравления, Бил ни разказа колко смел сте бил.
	— Радваме се, че се прибрахте жив и здрав, сър…
	— Къщата не беше същата без вас, господин Хари — каза любвеобилно госпожа Дженкс, застанала в края на едната редица. — За утре сутрин ще ви приготвя най-богатата английска закуска, която някога сте хапвал.
	Колкото и да беше решен да не се разчувства, Хари усети, че очите му се изпълват със сълзи заради топлото посрещане на всички тези хора.
	— Реч!! — изкрещя някой.
	— Да, реч!! — съгласиха се останалите.
	— Кажете няколко думи, господин Хари, молим ви!
	Хари се обърна към тях, прочиствайки гърлото си.
	— Е, какво друго да кажа, освен че съм ви много благодарен за сърдечното посрещане. Оценявам го и изключително се радвам да ви видя. Благодаря ви и че сте се грижили за „Уортън Парк“ в тези навярно трудни за вас времена.
	Избухна още един залп от овации. Тогава Хари забеляза, че една присвита фигура се тътри към него. С шок осъзна, че съсухреният старец беше баща му. Вместо да го гледа как се мъчи, Хари отиде до него и протегна ръка.
	— Здравей, татко, радвам се да те видя.
	Баща му се усмихна в отговор.
	— И аз теб, синко. — Лорд Уортън напрегна всички сили да прегърне сина си и да го потупа немощно по гърба. — Добра работа, момчето ми! Видях името ти във военните комюникета. Гордея се с теб.
	Тези думи бяха най-близкото нещо до похвала, което някога бе чувал по свой адрес от лорд Крофърд. Очите му отново се насълзиха.
	— Обзалагам се, че си доволен да се върнеш у дома, а? Дочух, че онези проклети жълтури са направили живота ви в Чанги ад. Но накрая им дадохме да разберат, нали?
	— Така е, татко, дадохме им да разберат.
	Адриана дойде до Хари.
	— Е, Кристофър, сигурна съм, че след дългото си пътешествие Хари би искал да отиде в стаята си и да почине малко. — Тя се обърна към персонала. — Свободни сте. По-късно Хари ще поговори с всички ви.
	Докато прислугата се разотиваше, Хари чу познат глас в ухото си.
	— Радвам се, че успяхте да се върнете, сър. Вече започвах да се притеснявам.
	Беше Бил. Двамата се здрависаха и си размениха сърдечни потупвания по гърбовете.
	— Май от доста време не сме се виждали, а? — каза тихо Хари.
	— И още как, сър. Малко трудно се свиква, но съм сигурен, че ще се справите.
	— По-късно ще намина да те видя в парника, Бил. Трябва да обсъдим един въпрос. — Хари знаеше, че и родителите му, и Оливия го чуваха, затова не му даде подробности. — Около пет как ти звучи?
	— Чудесно, сър, ще ви очаквам. И двамата сме си заслужили по една хубава чаша чай, и то с мляко, бих добавил. — Бил врътна очи, докато споделяха спомена за воднистия чай, който бяха пили три дълги години и половина.
	Хари последва Оливия нагоре по стълбището и по коридора към личния им апартамент. Стаята му изглеждаше точно както я беше оставил; сякаш времето беше спряло в „Уортън Парк“.
	Веднага щом Оливия затвори вратата след тях, Хари се обърна към нея.
	— Колко сериозно е положението на баща ми? Стори ми се състарен с поне двайсет години.
	Оливия въздъхна и седна на пейката в дъното на леглото.
	— Както ти казах, получи сериозен инфаркт. Извади късмет, че оцеля. Не забравяй, Хари, че е на шейсет, с десет години по-възрастен от майка ти. А и работата към военните служби беше много натоварваща.
	— Изглежда… — Хари поклати глава — … потресаващо.
	— Беше много зле. Но докторите ни уверяват, че ако се пази и не изпада в стресови ситуации, състоянието му може да се стабилизира.
	— Разбирам.
	Хари изглеждаше страшно натъжен, затова Оливия отиде до него и обгърна раменете му с ръце.
	— Толкова много съжалявам, Хари. Сигурно шокът е огромен за теб. Явно ние самите не сме усетили колко е остарял. Но съм сигурна, че завръщането ти у дома ще го разведри неимоверно. Няма търпение да чуе подробния ти разказ за операцията в Малая и твоята роля в нея. От седмици само за това мисли.
	Без да каже и дума, навярно от емоционална умора, Хари отпусна глава върху рамото на Оливия. Останаха така за момент, преди Оливия да каже:
	— Защо не си починеш? Госпожа Дженкс ще наруши отколешната си традиция и ще сервира обяда чак в един и половина, за да имаш време да се посъвземеш.
	— Да, май ще полегна. — Имаше отчайваща нужда да остане сам, не толкова за да си отспи, колкото за да помисли.
	— Съзнавам, че навярно всичко тук ти се струва ужасно странно и дори плашещо — продължи Оливия. — Елзи ми сподели, че на Бил все още му било много трудно, въпреки че се прибра преди повече от четири месеца. — Тя го целуна нежно по челото. — Няма да ти се натрапвам, скъпи, но искам да знаеш, че съм наблизо, ако имаш нужда от мен.
	— Благодаря ти.
	Оливия кимна.
	— Почивай сега. — Тя излезе от стаята и слезе на долния етаж, където Адриана я очакваше.
	— Приготвила съм ни кафе в библиотеката. Ела, _cherie_, и ми кажи как ти се струва Хари.
	Оливия я последва до библиотеката и седна с нея.
	— Е? — подкани я Адриана. — Определено изглежда добре, не смяташ ли?
	— Да, така е — съгласи се Оливия, — но както Елзи го описа, сякаш тялото му се е завърнало у дома, а съзнанието му е останало някъде другаде. Мисля, че трябва да проявим търпение и да не очакваме твърде много от него.
	— И двете — добави многозначително Адриана.
	— Разбира се — въздъхна Оливия. — Знам. Но и аз съм човешко същество, Адриана, и откровено казано, се надявах, когато Хари ме види на пристанището, да се втурне по мостика и да ме грабне в обятията си. Много други мъже така направиха.
	— Знаеш, че Хари не е такъв по природа — утеши я Адриана. — Макар че определено се смая, като видя баща си, _n’est-ce pas_?
	— Да, вярно е — съгласи се Оливия.
	Адриана поклати глава.
	— Естествено, синът ми не знае почти нищо за случилото се тук през последните четири години и за бъдещето, което ни очаква. Оливия, двете с теб дадохме всичко от себе си да ръководим добре имението, но Хари трябва да поеме нещата в свои ръце час по-скоро. — Адриана опря длан в посивяващата си коса. — _Alors!_ Чакат ни важни решения, но само Кристофър, или Хари, като негов наследник, могат да ги вземат. А не искам да притеснявам Кристофър в това му крехко състояние.
	— Знам, Адриана. Поне Хари вече си е у дома, и то непокътнат.
	— _Eh, oui._ — Адриана доближи чашата с кафе до устата си. — И знам, че трябва да сме благодарни за това.


>>	42

	Адриана реши, че времето е достатъчно топло за обяд на терасата. Кристофър заръча на Сейбъл да донесе бутилка отлежало шампанско от избата, за да отпразнуват повода. Госпожа Дженкс беше надхвърлила себе си, сервирайки сьомга, набавена незнайно откъде, с любимия на Хари беарнски сос, пресни картофи и свеж зелен фасул от зеленчуковата градина.
	— Предупредиха ме, че няма да ти се яде тежка храна като се прибереш — каза госпожа Дженкс с порозовели от доволство бузи, когато след обяд Хари слезе при нея в кухнята, за да й благодари за празничния пир.
	Оливия го намери там и му предложи разходка из градината.
	Вървяха бавно, за да може Хари да си припомни обстановката. Дори той самият трябваше да си признае, че имението изглеждаше великолепно, окъпано в меката светлина на майския следобед.
	— Казваш, значи — подхвана Хари, мъчейки се да намери тема за разговор, — че „Уортън“ е служил за клиника в продължение на две години?
	— Точно така. Винаги имахме поне четирийсетина офицери — обясни Оливия, докато обикаляха фонтана, който не бе функционирал от въвеждането на закона за икономисване на водата по време на войната. — Имението се пръскаше по шевовете, защото и доброволките от Женската спомагателна служба пребиваваха тук. Госпожа Дженкс се представи като същинска светица: опитът й с обслужването на многобройни гости се оказа доста полезен.
	— А вие с родителите ми къде живеехте? — попита Хари.
	— Ами, преместихме се в Източното крило. Не е особено луксозно, както сам знаеш, но поне имаше къде да спим нощем — отвърна Оливия. — Е, баща ти се преструваше, че му е неприятно. Все мърмореше на офицерите, че кръстосвали из къщата с кални ботуши. Но си мисля, че всъщност тайничко се радваше на ситуацията. Все пак и той самият се съвземаше след инфаркта, а наоколо винаги имаше с кого да размени няколко думи.
	— Представям си. Очевидно си била много заета, докато отсъствах.
	— Всички бяхме — поправи го скромно Оливия. — Но трябва да те предупредя, скъпи, че къщата плаче за ремонт. Присъствието на толкова много хора ни разкри проблемите й. Затова бих казала, че се връщаш в най-подходящия момент. Из това старо място наистина витаеше мрачна атмосфера с всички онези болнични легла и цял куп медицинско оборудване.
	— И въпреки това момчетата със сигурност са се радвали да попаднат точно тук.
	— Да, излизаха на терасата, когато времето го позволяваше. Разбира се, не всички оцеляха — въздъхна Оливия. — Едно момче, клетичкото, беше ослепяло вследствие на заклещил се в ставата му куршум. Четях му винаги, когато можех да отделя време. Една нощ обаче си умря пред очите ми, ей така, докато му четях. — Гласът на Оливия пресекна от емоции. — Докторите казаха, че навярно куршумът се измъкнал от мястото си, причинявайки смъртта му.
	— Божичко, какъв ли ужас си преживяла — каза гузно Хари: изобщо не му беше хрумнало, че Оливия и родителите му също са страдали по време на войната. Представяше си ги уютно скътани зад непоклатимите стени на „Уортън Парк“. Но от чутото по време на обяда му ставаше ясно, че войната бе превърнала и техния живот в ад.
	— Да са падали бомби наблизо? — попита той.
	— Няколко удариха Норуич, но, слава богу, на нас ни се размина.
	— А имало ли е жертви от имението?
	— Да — отвърна горчиво Оливия. — Загубихме общо деветима младежи. Ще ти дам списък с имената им, за да посетиш семействата им, ако сметнеш за удачно. Едва преди няколко седмици пък господин Комб настъпи мина на плажа в Уейбърн. Можеш да си представиш колко съкрушена беше госпожа Комб.
	— Да. Горката госпожа Комб. Същинска трагедия. Значи вече не разполагаме с управител на фермата?
	— Не, чакахме те, за да му избереш заместник. И… — Оливия прехапа долната си устна — спомняш ли си Вениша?
	Хари се усмихна широко.
	— Как да я забрави човек? Голяма скица е.
	— Да, много е дръзка и може би точно това е причината да стане информатор за някаква тайна организация във Франция. Да, но преди три години изчезна безследно и чак сега научаваме какво й се е случило. — Оливия се запъна, но намери сили да продължи. — Нацистите са я пленили в Париж, измъчвали са я и накрая са я застреляли.
	— Ужасно съжалявам, Оливия. Знам колко близки бяхте — каза с тих глас Хари.
	Оливия сподави сълзите си.
	— Благодаря. Просто се радвам, че всичко най-сетне приключи. Може би животът ни ще се върне поне към някакво подобие на нормалността. А сега — прокашля се тя и хвана Хари под ръка, — ела да ти покажа зеленчуковата градина — предложи Оливия. — Може да се каже, че тя е единственото нещо, което процъфтяваше в твое отсъствие.
	Тя отвори вратата и Хари зърна множеството редове с добре поддържани зеленчуци. Беше три пъти по-голяма, отколкото си я спомняше.
	— Впечатлен съм, Оливия. — Просто не можеше да я нарече „скъпа“. — Как си се справяла без Бил?
	— Не знам — усмихна му се тя, — все някак. Джордж се трудеше много усърдно и поне така подсигурявахме питателна храна на пациентите ни.
	Хари обърна поглед към озарения от слънцето парник в ъгъла на градината и тръгна към него.
	— За жалост парникът не е в толкова добро състояние. Изхвърлиха цветята, за да засадят домати в него. Още с връщането си Бил се хвана на работа да сади цветя в него и да му възвърне някогашния блясък. Мисля, че му действа успокояващо.
	— Да влезем? — предложи Хари, сочейки вратата.
	— Разбира се, ако имаш желание — съгласи се Оливия.
	Хари отвори вратата и моментално бе обгърнат от силно благоухание, което предизвика една-единствена мисъл в съзнанието му: Лидия.
	За секунда му се зави свят и той залитна леко.
	— Хари, добре ли си? — сграбчи тревожно ръката му Оливия.
	— Недей! — отпъди я рязко той, и веднага съжали. — Извинявай, аз… — гласът му заглъхна и той закрачи сред редовете от цветя, спирайки изненадан пред табла с орхидеи. — Не си спомням да съм ги виждал тук.
	Стресната от грубата му реакция, Оливия отвърна по-предпазливо този път.
	— Бил ги донесе. Учудвам се, че са преживели пътуването, но явно Бил се е грижил за тях ежедневно, а откакто са тук, непрекъснато цъфтят.
	— Бил е градинар по природа и наистина са невероятно красиви. — Хари поспря да вдъхне разкошния им аромат, позволявайки си да потъне в спомени за Лидия поне за няколко секунди. После се изправи и каза: — Виреят като луди из Далечния изток, особено в Тайланд.
	— И Бил така каза — потвърди Оливия, след което двамата излязоха от парника и се запътиха към къщата. — Каза, че колкото и лоши да са били изживяванията ви там, Далечният изток бил прекрасно място.
	— О, да — пророни Хари, — такова е.


	След вечеря Хари легна в леглото до Оливия. И макар да не му се искаше, я взе в прегръдките си и прави любов с нея. Тялото й му се стори така неудовлетворително: много по-закръглено и едро от това на Лидия; кожата й имаше стряскаща, непозната бледност и, най-лошото, излъчваше съвсем различна миризма. Въпреки това, затваряйки очи и преобразувайки чувството си за безсилие в ентусиазъм, Хари почти успя да се върне в Тайланд, при Лидия, докато напираше бурно в жена си.
	След това легна до нея, обзет от гузна съвест.
	— Много извинявай; дано не съм те наранил. Просто съм… позагубил форма — излъга той.
	— Не, Хари, не си ме наранил. — Оливия бе взела яростта му за страст и сега изпитваше само удивление и доволство.
	— Чудесно. — Той я целуна по бузата, а после, отвратен от самия себе си, стана от леглото. — Ще пренощувам в моята стаичка. В момента спя много неспокойно и често сънувам кошмари. Не искам да ти преча. Лека нощ, Оливия.
	— Лека нощ — отвърна тя, изпращайки му въздушна целувка. — Обичам те — прошепна, докато вратата се затваряше зад гърба.
	Хари се престори, че не я е чул и продължи към стаичката си. Седна на тясното си легло, отпусна глава в ръцете си и зарида тихо.


	На сутринта Хари се отправи към парника, тъй като не беше успял да се измъкне за уговорената среща с Бил. Намери го да се грижи за орхидеите в дъното, докато бакелитеното му радио изпълваше въздуха с успокояваща класическа музика.
	Като видя Хари, по лицето му се изписа усмивка.
	— Здравейте, сър. Как прекарахте първата си нощ вкъщи?
	— Добре. — Хари затвори вратата на парника след себе си. — Извинявай, че не дойдох на чай.
	— И бездруго не очаквах да се появите, предвид обстоятелствата. Знам какво е всички да се чудят как да ви поделят след завръщането.
	— Да. — Хари трябваше да говори по същество. — Бил, да си получавал писма, адресирани до мен, в колибата си?
	Бил поклати глава учудено.
	— Не, трябвало ли е?
	Хари отиде да седне на малкото столче в дъното на парника.
	— Въпросът е там, Бил, че… — Хари прокара ръка през косата си, чудейки се откъде да започне. — Мога ли да ти имам доверие?
	— Напълно, сър, както сам знаете.
	— Да, знам. А ти трябва да знаеш, че разкажа ли ти какво ми се случи, след като напуснах Чанги, буквално поверявам живота си в ръцете ти — каза недвусмислено Хари. — Нужна ми е помощта ти, Бил, но се опасявам, че не е за нещо дребно.
	— Можете да разчитате на мен, сър.
	— Твърде вероятно е да те изумя.
	Бил продължи да полива невъзмутимо цветята си.
	— След всичко, което преживяхме заедно през последните четири години, едва ли има с какво да ме изумите. Така че, давайте, слушам.
	— Добре тогава… — Хари свика смелостта си и бавно разказа на Бил за случилото се. Разказа му за Тайланд, за изпълненията му в „Бамбуковия бар“ и накрая за момичето, в което се беше влюбил безвъзвратно.
	— Просто не мога да живея без нея, Бил — завърши той, облекчен да изговори думите на глас. — И възнамерявам да оставя тукашния си живот и да замина за Банкок час по-скоро. Не ми е в природата да съм лорд и господар. Междувременно дадох на Лидия твоя адрес, за да ми праща писма, без да научи Оливия.
	Задъхан от емоции, Хари вдигна поглед към Бил, който все още обгрижваше цветята си.
	— Предполагам си отвратен от намерението ми да предам съпругата и семейството си?
	— Нищо подобно, сър. Просто сте влюбен. И не сте виновен, че момичето живее в другия край на света. Както знаете — срещна погледа му Бил, — моята Елзи беше единственото нещо, което ми даваше сили да оцелея в Чанги. И дори да живееше накрай света, пак щях да се върна при нея.
	— Наистина ли?
	— Да. Но нека не забравяме, че аз самият не съм женен за друга жена и нямам отговорности като вашите. — Бил почеса главата си. — И мога да се обзаложа, че семейството ви няма да понесе добре новината. Особено при положение че баща ви е толкова болен. Всички с нетърпение брояха дните до завръщането ви и предаването на имението във ваши ръце. Не знам какво ще правят, ако ги напуснете, сър, наистина не знам.
	— Престани да ме наричаш „сър“, чу ли? — каза свадливо Хари. — Когато сме насаме, и „Хари“ е достатъчно. — После внезапно провеси глава. — Много извинявай, че ти се озъбих, Бил. Просто съм малко… изнервен, както вероятно можеш да си представиш.
	— Не се учудвам — съгласи се Бил с въздишка. — Определено не бих искал да съм на твое място. Както и да е, нямам нищо против да помогна с писмата, които спомена. Макар че ще трябва да включа и Елзи в заговора, щом ще пристигат в нашата къща.
	Тази мисъл ужаси Хари. Знаеше колко близки са Елзи и Оливия.
	— Мога ли да разчитам, че няма да ме издаде на съпругата ми?
	Бил кимна.
	— Да, ако аз я помоля. Тя е най-добрият пазител на тайни, който познавам.
	— Но така ще я поставим в затруднено положение.
	— Да, бих казал, но вече нямаме избор, нали? И дано не го приемеш лично, но не ми се иска случайно да попадне на някое от писмата, изпратени от същата онази част на света, където съм прекарал изминалите четири години, и да си помисли, че аз съм се сдобил с тамошна приятелка. И че двамата с теб сме заговорници.
	— Разбирам те напълно — съгласи се Хари. — Е — въздъхна после с примирение, — щом се налага, запознай Елзи със ситуацията. И дано час по-скоро ми се отдаде възможност да разкрия истината и плановете си за бъдещето пред родителите ми и Оливия. Минало е едва денонощие, а вече имам чувството, че ще се пръсна, ако не го сторя.
	Бил изсвирука.
	— Както вече казах, не ти завиждам, ама хич. Но сигурно момичето ти си струва.
	Хари стана и му се усмихна сдържано.
	— Така е, Бил, наистина си струва. Така, май е най-добре да се връщам. По-късно ще намина с писмо за Лидия и няколко шилинга, за да го изпратиш по пощата. Струва ми се най-разумно да носиш писмата от нея тук и да ги скътваш под онези орхидеи ей там — каза Хари, сочейки към една от таблите.
	— Щом така желаеш — кимна сериозно Бил.
	— Чудесно. Благодаря ти, Бил. За пореден път ми се притичваш на помощ — каза Хари и се отправи към вратата.
	— Може ли да кажа само още нещо? — престраши се Бил и Хари се обърна към него.
	— Разбира се, Бил. Знаеш колко ценя мнението ти. Макар че нищо на земята не може да ме накара да размисля.
	— Няма дори да опитвам. Усещам, че би било напразно. Чувствата ти към нея са изписани по цялото ти лице — отбеляза тихо Бил.
	— Хубаво. Продължавай тогава.
	— Исках да ти кажа само, че ми отне доста време да се приспособя към тукашния живот. Само мислите за дома ми даваха воля да оцелея в лагера, спор няма. Но откакто се върнах… — Бил потърси подходящите думи — … ще ти прозвучи глупаво, знам, но ми липсват някои неща от странноватия живот, който се бяхме научили да водим там. А най-много от всичко ми липсва самото място: горещините, ароматите на цветята, които никнеха навсякъде, цялата онази пищност… и синьото небе над главите ни, като рамка на красивата картина.
	Двамата се умълчаха за момент, загубени в мисли за миналото.
	Накрая Хари погледна Бил с носталгична усмивка.
	— И на мен ми липсват същите неща, но не само те ме дърпат обратно към онзи край на света. Ще ми се да беше толкова просто — добави той с въздишка и излезе от парника.
	След като Хари си тръгна. Бил продължи работата си по цветята, размишлявайки върху изповедта му и това как да съобщи новината на Елзи. Знаеше, че жена му обича Оливия и не би приела леко факта, че съпругът й я предаваше така. Пък и ако Хари наистина изпълнеше плана си, Бил нямаше представа какво очаква него и останалите служители на имението.
	Същата вечер Бил каза на Елзи, че иска от нея да запази една тайна.
	— Разбира се, че обещавам да не продумвам и дума, щом е важно за теб — отвърна тя, оглеждайки напрегнатото му изражение. — Какво има, Бил? Спри да шикалкавиш и ми кажи направо.
	Когато Бил й обясни ситуацията, Елзи замръзна на място с пребледняло, смаяно лице. Накрая смогна да попита:
	— Нали не вярваш, че наистина ще го направи, кажи?
	— Вярвам — кимна утвърдително Бил. — Убеден съм дори.
	— Но… така ще подпише смъртната присъда на имението. И на всички нас — добави мрачно тя. — Кой ще го управлява, ако господин Хари замине? Няма друг наследник, а от госпожица Оливия знам, че положението е плачевно. По фермата има ужасно много работа, машинарията е пред разпад, а и цялата къща плаче за ремонт.
	— Е, господин Хари каза, че щял да предложи на лорд Крофърд да припише имението на братовчед му, който бил негов връстник.
	— Това е невъзможно. Със сигурност е говорил за братовчед си Хюго, който обаче загина в Северна Африка преди около осемнайсет месеца. — Елзи поклати глава. — Имението няма друг наследник.
	— Разбирам — каза Бил и отпи глътка чай. — Предполагам още никой не му е сервирал новината?
	— Не. Все пак подобни неща не се обсъждат на първия ти ден у дома. Въпреки че по думи на госпожица Оливия, Хари не е особено близък с братовчед си, така че едва ли се е сетил да попита. Но знае ли се — каза Елзи с озарено от надежда лице, — може пък точно тази новина да го накара да размисли. Нима би оставил „Уортън Парк“ в ръцете на умиращия си баща и клетата си майка? Защото главата си залагам, че Оливия няма да остане тук, научи ли за всичко това. — Елзи стисна отчаяно ръце. — Толкова време да го чака горката, а той така да я предаде!
	Бил въздъхна.
	— Миличка, не е наша работа, а и…
	— Да, наша е, Бил! — отвърна яростно Елзи. — Защото глупавият ни господар я е направил наша, като ти е казал!
	— Да. Права си. Лошо се получава, но какво можех да сторя? — попита я Бил.
	— Можеше да му откажеш — тросна се Елзи.
	— Елзи, недей така, знаеш, че нямаме право да отказваме, помоли ли ни някой от семейство Крофърд за услуга. Все пак те ни подсигуряват прехраната.
	— Бих казала, че това надхвърля професионалните ни задължения, Бил. Направо ми се повдига, честно! Просто не знам как ще погледна госпожица Оливия в очите.
	— Съжалявам, мила. — Бил понечи да я прегърне, но тя го отблъсна.
	— Постъпи както се налага, Бил, и му предавай писмата. Аз обаче не искам да имам нищо общо с това и повече дума да не съм чула по въпроса. — Тя стана от масата, метна чашата си в умивалника и излезе в градината, затръшвайки вратата след себе си.


>>	43

	Същия ден на обяд Хари чу за кончината на братовчед му Хюго. Лорд Крофърд съобщи новината по типичния си неемоционален начин, и въпреки че Хари опита да прикрие първоначалния си шок, Адриана моментално забеляза промяната в лицето му. Пресегна се през масата и сложи ръка върху неговата.
	— Съжалявам, Хари. Знам, че беше привързан към него. Но имаме и хубава новина — утеши го тя. — Съпругата на Хюго, Кристина, беше бременна, преди той да замине за Африка. Роди прекрасно момченце и го кръсти Чарлз, на чичото на съпруга си. Ето, виждаш ли? Животът продължава.
	— На каква възраст е детето? — попита Хари.
	— Вече е почти на две годинки.
	Сърцето на Хари се сви. Нима едно бебе можеше да управлява „Уортън Парк“?
	Кристофър се прозя шумно, а Адриана моментално стана и отиде при него.
	— Време е за почивка, скъпи.
	— Тюх! Тюх! Тюх! — оплака се той, докато Адриана му помагаше да се изправи. Като го поведе към вратата, Адриана каза:
	— Като сложа баща ти в леглото, тримата с вас може да пием по кафе на терасата, _oui_? И днешният ден е прекрасен.
	— Всъщност — подхвана Оливия — аз трябва да отскоча до Кромър. Налага се да попълня последните документи около работата ми с доброволките. Май дори войната не може да приключи без цял куп бумаги. Имаш ли нужда от нещо, Хари?
	Хари поклати глава.
	— Не, благодаря, Оливия.
	— Между другото — добави тя, — някой си майор Чалмърс телефонира в имението тази сутрин. Искал да се увери, че си пристигнал благополучно и в крепко здраве. Обещах, че ще му върнеш обаждането. Записала съм ти номера му.
	— Ясно — въздъхна Хари, — досетих се, че в най-скоро време ще искат да им докладвам.
	— Е, струва ми се, че майка ти ще иска да поговори с теб по този въпрос. — Оливия го целуна по темето и се отправи към вратата. — Както вероятно предполагаш, тук изтече доста вода, докато те нямаше.
	След няколко минути Адриана дойде при него на терасата. Хари реши, че е най-добре да подхване наболялата тема час по-скоро.
	— Майко, какво е състоянието на татко?
	— _Chéri_, мисля, че сам виждаш колко е крехък — каза тихо Адриана, подавайки му чаша кафе.
	— Каква точно е прогнозата? Оливия ми обясни, че ако се пазел, можел да поживее още няколко години, но…
	Адриана отпи глътка кафе.
	— Хари, съжалявам, че трябва да ти сервирам толкова неприятна новина още на първия ти ден у дома, но трябва да знаеш истината. — Тя въздъхна и се пресегна да хване ръката му. — Баща ти умира. Преди по-малко от два месеца получи и сериозен инсулт, който обездвижи цялата лява страна на тялото му. Затова ходи толкова трудно. — Очите на Адриана се изпълниха със сълзи. — О, миличкият ми Хари, извинявай, че ти го казвам толкова скоро, но не му остава много време. Може да ни напусне всеки момент, а преди това да се е случило, трябва да говориш с него като наследник на имението, за да научиш какви са отговорностите ти.
	— Разбирам. — Хари вдигната чашата до устата си, мъчейки се да овладее треперещата си ръка.
	— Двете с Оливия направихме всичко по силите си, но що се отнася до документацията и финансите… винаги баща ти се е грижил за тях. Има много работа по имението, _mais_ — въздъхна Адриана — в сметките му са останали съвсем малко средства. През изминалите няколко месеца с Оливия уреждахме заплатите на персонала, затова знам колко тежко е положението. _Mon dieu_, Хари, от това по-лошо няма накъде.
	Хари се съгласи безмълвно с твърдението на майка си. Прокашля се и попита:
	— Но как да ръководя имението? Всеки момент може да ме призоват в армията.
	— _Non_, Хари — каза твърдо Адриана. — Отношенията ти с армията приключиха. Нужен си ни тук, от теб зависи да изправиш „Уортън“ на крака. И да изхранваш стоте му работници. Затова се налага да те освободят от военна служба. Баща ти е уредил всичко. Убедена съм, че това те радва, _n’est-ce pas_?
	Потънал още по-надълбоко в черното тресавище на отчаянието, Хари не виждаше никакъв повод за радост. Освен това ненавиждаше факта, че се разпореждаха така с живота му. Чак сега, след дългите си години на сурово пленничество, бе успял да го поеме в свои ръце. Но очевидно беше забравил, че тук, в „Уортън Парк“, животът му не му принадлежеше. Отвори уста да каже нещо, но осъзнавайки, че думите му щяха да са ръководени от гняв и горчилка, отново я затвори.
	Адриана огледа внимателно изпитото лице на сина си, който седеше мълчаливо насреща й, отправил тъжен поглед към далечината.
	— _Chéri_, сигурно ти е много тежко още с прибирането у дома да научиш колко зле е баща ти. Но поне имаш възможността да прекараш малко време с него, преди да си е отишъл. Пък и, Хари — продължи с утешителен тон Адриана, — двете с Оливия ще ти помогнем с предстоящото изпитание. Най-доброто решение, което някога си взимал, е да се ожениш за нея. Мога само да я величая, беше наистина _magnifique_ и не знам какво щях да правя без нея.
	„Най-доброто решение, което ти някога си взимала, майко“, помисли си ядно Хари.
	Скочи на крака, неспособен да понесе компанията й и минута повече.
	— Извинявай, майко, но ми се струпа доста и искам да остана сам. Ще си направя една разходка.
	— Разбира се. _Je suis désolée, chéri_ — провикна се тя, когато Хари се стрелна надолу по стълбите на терасата.
	Той закрачи бързо, дишайки на пресекулки. Избяга от дразнещо съвършената градина на майка си и продължи напред, докато не достигна откритото поле с полюшвани от вятъра още зелени царевици.
	Хвърли се върху твърдата земя с вик на агония и гняв и заблъска по черната пръст като сърдито бебе, крещейки името на Лидия към небесата.
	После зарида неудържимо за момичето, което никога нямаше да разлюби, и за бъдещето, по което така силно бе копнял.
	Накрая Хари се обърна по гръб и загледа безоблачното небе.
	Все още можеше да го направи… _сега_… просто да си тръгне… да избяга…
	Поклати глава в отчаяние. Как? Баща му умираше. Ако съдеше по думите на майка си и Оливия, шокът от бягството на сина му несъмнено щеше да го тласне към гроба.
	— О, боже! О, боже…! — изрева Хари със задавен от емоции глас.
	Беше в капан, и толкова. Поне до смъртта на баща му.
	Ами после?
	Нима можеше да остави овдовялата си майка да се бори с проблемите на имението съвсем сама — защото Оливия в никакъв случай нямаше да се задържи до нея, изоставеше ли я съпругът й? Адриана нямаше да се справи. Затова тръгнеше ли си, опропастяваше не само „Уортън Парк“, но и животите на многото предани работници, чието бъдеще зависеше от него.
	Хари обходи с поглед небето, в търсене на някакво решение. Дали пък не можеше да продаде имението? Но кой би имал средствата да го купи в опустошения от войната свят? Пък и знаеше, че майка му нямаше просто да посърне от мъка: щеше да се бори с нокти и зъби срещу такъв план. Беше отдала целия си живот на Уортън.
	Единствената друга възможност беше… да доведе Лидия в дома си.
	Но как? Как да се разведе с Оливия след всичко, което беше направила за него, след всичките й грижи за родителите му и „Уортън Парк“? Нима можеше просто да заяви, че възнамерява да я замени за млада тайландка?
	Хари въздъхна с ясното съзнание, че идеята беше пълен абсурд.
	Колкото и съвършена да беше Лидия, не можеше да си я представи като господарка на огромно имение. Освен това студът нямаше да й понесе. Парниковото му цвете щеше да посърне и загине тук.
	Хари остана на земята много часове, наблюдавайки как небето помръква, а с него — и надеждата му. Съдбата сякаш се стремеше да възпрепятства плана му.
	Не можеше да напусне „Уортън Парк“. Дори заради Лидия.
	Но как да й го съобщи? Как да й напише писмо с новината, че всичко, което й беше обещал, нямаше да се случи?
	Хари се изправи с натежало от тъга сърце и тръгна през полето обратно към къщата. Реши, че за момента ще уведоми Лидия само за лошото състояние на баща му и за вероятността завръщането му в Банкок да закъснее. Точно сега не можеше да понесе безвъзвратността на правилната постъпка — това да я освободи незабавно, за да й позволи да продължи с живота си без него.
	Стигна до парника и отвори вратата. Нямаше никой. Бил беше свършил работа. Хари вдиша аромата на Лидия и сърцето се стегна в гърдите му. Тръгна между редовете маси, докато не се озова пред орхидеите. Вдигна няколко от саксиите и намери леко влажния пощенски плик. Докато късаше хартията, пулсът му запрепуска.
	— О, господи! О, господи! — пророни през сълзи, виждайки дребничкия, спретнат почерк на Лидия.
C>
	Скъпи мой Хари,
	Получих писмо ти от кораб, ка, и много съм щастлива. Освен това ми липсваш и нямам търпение върнеш се. Когато ми стане тъжно, си мисля за бъдеще ни заедно. И ми става весело. Нося твой пръстен и знам, че е символ на наша любов и че един ден ще се оженим пред двама наши богове.
	Тук, в хотел, всичко наред. Получили нови чаршафи и възглавници за всички стаи и ток спира по-рядко. Имаме много нови гости и мадам е доволна.
	Всички твои приятели изпращат ти поздрави и искат ти предам, че много им липсва твоя музика в „Бамбуков бар“.
	Моля ми простиш за лош английски. Още уча се и се надявам стана по-добра. Твоя съм за вечност. Хари, ка.
@	Твое парниково цвете
@	XXX
C$
	— О, любов моя… любов моя… — простена Хари, притискайки писмото към гърдите си. — Как да живея така? Как да живея без теб…?
	Стовари се върху малкото столче и прочете писмото отново, готов да избере смъртта пред ужасното чувство в душата си. След малко дочу стъпки и вратата в отсрещния край на парника се отвори. Като видя, че е Оливия, Хари побърза да скъта писмото в джоба на панталона си и стана на крака.
	Тя тръгна към него с притъмняло от тревога лице.
	— Търсих те навсякъде, скъпи. Майка ти каза, че си излязъл след обяд и не те е виждала оттогава.
	— Аз просто… исках да остана сам — отвърна вяло той.
	— О, скъпи, толкова много съжалявам. Разбрах, че Адриана ти е казала истината за баща ти.
	— Да, каза ми я. — Хари се радваше, че може да използва този факт като оправдание за почервенелите си от плач очи и съкрушението, което навярно бе изписано по лицето му.
	Тя отвори ръце плахо.
	— Може ли да те прегърна?
	Хари не се съпротивлява на прегръдката й. Имаше нужда от физическата утеха на друго човешко същество. После избухна в сълзи на рамото й. Тя му заговори с успокоителен глас, уверявайки го, че е до него, че го обича силно, че ще му помага вечно.
	Хари беше загубен в тайната си скръб; агонията достигаше и най-дълбокото кътче на душата му.
	— Трябва да се сбогувам — пророни той. — Как ще го понеса? Как ще го понеса?
	— Знам — утеши го Оливия, на ръба на сълзи от състрадание, — о, мили, знам.


	В Чанги Хари бе имал предостатъчно време да се упражнява в най-елементарно съществуване, и през следващите няколко седмици се възползва от този си опит. Прекарваше сутрините в кабинета на баща си — който скоро щеше да стане негов — и заедно преговаряха всеки аспект на огромната управленска отговорност, която представляваше имението „Уортън Парк“. Баща и син прекарваха повече време в компанията си от всякога досега. Но тези моменти бяха наситени с горчивина, тъй като и двамата знаеха причината зад всичко.
	Хари започваше да осъзнава, че така и не беше проумял що за сложна роля изпълняваше баща му. Запознавайки се с всичките й тънкости, изпитваше все по-голямо и по-голямо възхищение към него.
	— Златното правило, дори да имаш служители, отговарящи за финансите и фермата, е ти да владееш контрола. Трябва да следиш счетоводните книги и всяка седмица да обикаляш земите с кон. Разбираш ли ме, момчето ми?
	— Да, татко — отвърна Хари, съсредоточил объркан поглед в цифрите на главната счетоводна книга. Не можеше да опише аритметиката като една от силните си страни.
	— Трябва да си активно ангажиран с управлението и да се увериш, че всеки в „Уортън“ е наясно с това. Прадядо ти едва не загуби имението, понеже го интересуваха повече жените и виното. Прислугата направо си развяваше байрака. Не забравяй, че добрият водач винаги е най-отпред, както годините в армията несъмнено са те научили. Гордея се с теб, момчето ми — кимна красноречиво той, сякаш в опит да се реваншира за всичкото онова време, в което не му го беше казвал.
	Следвайки съвета му, следобедите Хари взимаше някой от конете и тръгваше на обиколки из територията на имението. Научи какви посеви ще са им нужни за идната година и кои от машините трябва да бъдат подменени с нови. Преброи добитъка и свинете и посети имотите, които имението отдаваше под аренда, откривайки, че наемателите тайничко бяха разширили границите на отредените им според договорите земи.
	Хари назначи Джим, синът на госпожа Комб, като нов управител на фермата. Момчето беше отраснало в имението, наблюдавайки как баща му изпълнява същата тази роля. Джим нямаше опит в ръководенето на хора, но пък беше млад, умен и благодарен за отдалата му се възможност. Вслушвайки се в съвета на лорд Крофърд, Хари държеше да наеме човек, на когото можеше да има вяра.
	Късно нощем Хари проучваше сметките на имението — така поне имаше върху какво да съсредоточи вниманието си и причина да не се усамотява с Оливия в спалнята, преди да е заспала. Скоропостижно стигна до заключението, че финансовото състояние на Уортън беше по-плачевно, отколкото майка му предполагаше.
	До края на лятото Хари имаше чувството, че познава всеки хектар от земите на имението, че знае какъв приход може да очаква от продажбата на ненужните посеви и добитък и колко пари трябва да похарчи по обновяването на фермерското оборудване. Оливия му беше изтъкнала, че колибите на някои от работниците имат спешна нужда от ремонт, но се налагаше да почакат. Все пак разходите по голямата къща щяха да са огромни.
	Хари изчисли, че за да започне ремонтната дейност по имението, ще трябва да вземе банков заем от десет хиляди паунда, чието погасяване обаче можеше да започне чак след две години, когато стопанството започнеше да реализира доходи. Изобщо — чакаха го тежки времена…
	Хари въздъхна и хвърли поглед към големия часовник с махало, който тиктакаше кротко в ъгъла на кабинета. Беше два и половина сутринта. Както всяка нощ, така и тази мислите му се отнесоха към Лидия. Какво ли правеше в момента? В Банкок вече беше късна сутрин. Вероятно седеше зад рецепцията и очароваше с усмивка новите гости на хотела…
	И си мечтаеше за деня, в който Хари щеше да се върне при нея.
	Извади лист хартия от бюрото на баща си и й написа няколко сантиментални реда, както правеше всяка нощ. Пъхна писмото в плик, за да го даде на Бил на сутринта. Вече не й говореше за бъдещето, не я залъгваше с празни надежди, а само й казваше колко много я обича и колко му липсва.
	Нейните писма пристигаха нерегулярно, но той въпреки това ги търсеше всеки ден под орхидеите в парника.
	Хари въздъхна, изключи лампата върху бюрото и се запъти към вратата. Мислеше, че вече е излежал доживотната си присъда в Чанги; сега се оказваше, че ще трябва да я излежи наново, този път в „Уортън Парк“.


>>	44

	С настъпването на есента и наближаването на зимните студове Кристофър вече нямаше сили дори да стане от леглото. Адриана седеше до него през по-голямата част от деня, говореше му и му четеше книги, докато той дремеше немощно. Напускаше стаята само когато Хари или Оливия идваха да я сменят.
	През декември, малко преди Коледа Кристофър получи още един жесток инфаркт. Почина няколко часа по-късно, без дори да се върне в съзнание.
	Погребението се състоя в деня преди Бъдни вечер в малкото параклисче на територията на имението, където Хари и Оливия се бяха венчали. Явиха се много хора: над триста роднини и приятели дойдоха да почетат покойника. Тялото му бе погребано в семейната гробница, до тези на предците му.
	С ъгълчето на окото си Оливия наблюдаваше как Хари посреща опечалените в къщата след погребалната служба. Тъжните му, изпити черти бяха отражение на вътрешната му болка. В онзи момент си помисли, че го обича повече от всякога. Макар и все още да се държеше апатично и отчуждено към нея и неизменно да отхвърляше опитите й да узнае за преживяванията му в Чанги, често идваше в леглото й нощем и я любеше.
	Оливия редовно се будеше със синини по тялото си и глуха болка отвътре заради грубия начин, по който я обладаваше. Един ден щеше да му каже, че трябва да е по-внимателен с нея, но за момента, предвид обстоятелствата, не искаше да зачеква темата. Утехата, която й носеше близостта му, беше твърде ценна за нея, за да я излага на риск.


	Атмосферата на Коледа беше мрачна. Но все пак Адриана, макар и крехка по природа, приемаше изненадващо стоически загубата. Вероятно й помагаше фактът, че бе разполагала с време да се подготви за нея — беше успяла да си каже със свидния си съпруг всичко, преди смъртта да й го отнеме.
	Когато камбаните на местните църкви приветстваха шумно новата година, Оливия се чувстваше благодарна. Само се молеше да донесе на Хари покоя и щастието, от които така отчайващо се нуждаеше.


	Към края на януари, когато първият жесток зимен сняг затрупа „Уортън Парк“, Хари вече знаеше, че е крайно време да съобщи на Лидия неприятната новина. Макар че истината съществуваше само в неговата глава, а Лидия живееше в неведение и продължаваше да му изпраща любовни писма, Хари си позволяваше да вярва, че е възможно някой ден да са заедно, поне колкото да облекчи най-черните си моменти.
	Но в последните й писма започваше да се долавя лека тревога. Казваше му, че имало много неща да обсъждат, като се върнел, и плахо го питаше кога се очаква да стане това. Освен това му направи впечатление, че вече не използва листове с логото на хотел „Ориентал“, което всели нотка на притеснение в мислите му.
	Неспособен да й разкрие истината, Хари й писа за кончината на баща му, обяснявайки, че имал да свърши доста работа, преди да тръгне към нея.
	Не щеш ли писмата й секнаха напълно.
	И Хари усети, че нещо не е наред.
	Спонтанно му хрумна да отиде до пощенския офис в Кромър и да изпрати телеграма до мадам Жизел, в която вежливо се интересуваше как е тя самата, но и как е Лидия.
	Отговорът пристигна два дни по-късно:
C>
	ХАРИ. ВСИЧКО Е НАРЕД. КОГА СЕ ВРЪЩАШ. ЛИДИЯ НАПУСНА ВНЕЗАПНО ПРЕДИ ДВА МЕСЕЦА. НЕ ОСТАВИ АДРЕС. ПОЗДРАВИ ЖИЗЕЛ.
C$
	Хари се хвана за тезгяха, за да запази равновесие. Причерня му и главата му се замая…
	Като се върна в „Уортън Парк“, влезе в кабинета си, затвори вратата и седна зад бюрото, заравяйки лице в ръцете си. Пое си няколко дълбоки глътки въздух и опита да се съвземе.
	Може би просто й бяха предложили по-добра работа някъде?
	Хари поклати плава. Знаеше, че подобен сценарий бе невъзможен: Лидия обичаше работата си, гордееше се с нея и с хотела и беше благодарна за предложената от Жизел възможност. Освен това щеше да го предупреди къде отива.
	Дали не се беше разболяла?
	Сърцето заблъска в гърдите му.
	Дали не беше _мъртва_?
	Хари стовари юмрук върху бюрото. Трябваше да отиде при нея, да я намери, където и да беше отишла. И да й помогне, ако имаше нужда от помощ.
	Закрачи трескаво из кабинета си, мъчейки се да измисли логично оправдание за пред Оливия. Трябваха му поне три месеца да стигне до Банкок и да открие Лидия, където да й обясни всичко и после да се сбогува с нея. Мина му през ума да каже на Оливия, че със Себастиан обсъждали няколко бизнес възможности, които му се иска да разработят, за да подобри финансовото състояние на имението.
	В крайна сметка се спря именно на този план и тъкмо се канеше да телефонира на Себастиан в Банкок, когато на вратата му се почука.
	— По дяволите — пророни под носа си Хари, после се провикна: — Влез.
	Оливия влезе в стаята с необичайно притеснена усмивка на устните си.
	— Хари, можеш ли да ми отделиш пет минути?
	— Какво има?
	Оливия не обърна внимание на резкия му тон, сигурна, че новината й ще го зарадва. Седна от другата страна на бюрото, съзнавайки колко силно треперят ръцете й.
	— Трябва да ти кажа нещо… не бой се, новината е прекрасна.
	Хари впери поглед в нея.
	— Хубаво. Казвай тогава.
	— Аз… _ние_ ще си имаме бебе! Ето, скъпи. Точно това ни трябваше след ужасяващите няколко години, които преживяхме.
	— Сигурна ли си? — свъси вежди Хари.
	— Напълно — кимна доволно тя. — Снощи докторът потвърди съмненията ми. Бременна съм в третия месец. Бебето ще се роди към края на август.
	Хари знаеше, че трябва да излезе от черната си дупка и да реагира подобаващо.
	— Каква чудесна новина! — Заобиколи бюрото, наведе се и я целуна по бузата.
	Тя вдигна тревожни очи към него.
	— Радваш се, нали, скъпи?
	— Разбира се, Оливия.
	— И този път ще съм много по-внимателна — продължи тя. — Заради случилото се последния път докторът ме посъветва да си дам голяма почивка. Така че спирам да препускам из къщата като някой дивак. Естествено, ще ми е много неприятно да бездействам, но пък ще си струва, не смяташ ли?
	— Разбира се, че ще си струва — съгласи се той.
	— Но се опасявам, скъпи, че моята работа ще падне на твоите плещи. Сигурна съм, че като кажем на майка ти, тя с радост ще ти помогне с ежедневните задачи в имението. Разбира се, след като надвие ужасния грип, който я повали. Но пролетта наближава. О, скъпи Хари — въздъхна Оливия с внезапно насълзени очи, — нашето бебче.
	Засрамена от необичайната за нея проява на емоции, Оливия извади носна кърпичка от жилетката си и издуха носа си.
	— Извинявай. Разчувствах се. Обещавам да не се превръщам в пълна ревла и да те дразня още повече.
	В онзи момент Хари прозря колко силна жена беше Оливия. През изминалите няколко месеца не й беше дал нищо, като изключим малкото случаи, в които беше правил любов с нея, а сега това му се струваше същинска жестокост. Държеше се студено с нея, а понякога дори презрително. Но тя въпреки всичко стоеше пред него, готова да се извини, задето се радваше да носи детето му, понеже се притесняваше как ще реагира той.
	Хари изпита момент на пълно просветление. Уплашен и отвратен от собствения си егоизъм, той коленичи пред нея и взе ръцете й в своите.
	— Скъпа, безкрайно щастлив съм. Трябва да си почиваш възможно най-много. И определено го заслужаваш. — Прегърна я и я притисна към себе си за момент. — Кога искаш да кажем на майка ми?
	— Мислех да го направим на обяд.
	— Заръчай на госпожа Дженкс да сготви нещо специално. Ще си спретнем пир, за да отпразнуваме хубавия повод.
	Оливия кимна, засияла от вниманието му и изпълнена с надежда, че това можеше да е повратната точка в отношенията им, нещото, което щеше да ги сближи.


	Оливия и Хари казаха новината на Адриана, която все още се съвземаше от грипа. Тя се развълнува не по-малко, отколкото Оливия бе очаквала. След това Хари отиде до конюшнята и заязди през кишавите остатъци от сняг, покриващи земите му.
	Като подмина една малка горичка, спря коня и се обърна да погледа „Уортън Парк“ отдалече. Тогава за пръв път изпита истинска гордост от факта, че му принадлежеше. Вече беше лорд и господар и дори майка му трябваше да зачита желанията му. А до момента далеч не се излагаше в работата си.
	Освен това очакваше да му се роди отроче — може би дори синче, което щеше да поеме юздите след смъртта му. А нищо чудно да се сдобиеха и с още деца. Мисълта му подейства утешаващо.
	_Лидия_…
	Хари отпусна тъжно буза върху кадифената шия на коня си. Ако животът му се беше развил по различен начин, щеше да го прекара с нея.
	Но голата истина надничаше от всички посоки.
	„Уортън Парк“ беше съдбата му по рождение и нямаше изплъзване.
	Устата му изсъхна и сякаш се стегна, докато болката от изгледа за живот без нея отново изплува на повърхността на съзнанието му.
	— О, боже… — простена той.
	Трябваше да се примири с мисълта, да спре да наказва себе си и околните, особено Оливия. Тя нямаше вина за влечението му по друга жена и най-малкото заслужаваше любезно, съобразително отношение от негова страна.
	Но първо трябваше да намери Лидия и да освободи възлюбеното си Парниково цвете. Как обаче? Сега, когато Оливия беше бременна и се нуждаеше от почивка. Хари не можеше да остави нито нея, нито имението поне до раждането на бебето.
	Трябваше да има и друг начин…
	Когато най-накрая пришпори коня си към къщата, вече беше решил как ще постъпи. Върна се в конюшнята, слезе от гърба на животното и го предаде на коняря.
	Докато стигне до вратата на парника, планът му вече беше конкретен. Бил седеше на столчето и изучаваше съсредоточено корените на една орхидея.
	Като го чу да влиза, вдигна поглед.
	— Добър ден, лорд Крофърд. Как сте?
	— Добре съм, Бил, благодаря ти. — Хари още не можеше да свикне с новото си звание. Цял живот го беше свързвал с баща си.
	— Опасявам се, че и днес нямам новина за теб.
	— Така и предполагах… — Хари отиде до Бил и го погледа как се грижи за цветята си. — И не мисля, че някога ще има. Като че ли е потънала вдън земя.
	Бил остави градинарската пипета и вдигна очи към Хари.
	— Как така е потънала вдън земя?
	— Напуснала е хотела и явно никой не знае къде е отишла. Естествено, умирам от тревога.
	— Представям си — въздъхна Бил. — Съжалявам. Мога ли да помогна с нещо?
	Хари си пое дълбока глътка въздух.
	— В интерес на истината, Бил, можеш…


	В четири и половина Елзи се качи с подноса с чай до горния етаж и почука на вратата на Оливия. Като влезе, намери господарката си заспала.
	— Време е заставане, лейди Крофърд!
	Оливия се размърда и отвори очи.
	Божичко, наистина ли минава четири? — попита сънено тя, после се усмихна широко. — Сигурно съм заспала от облекчение, задето казах на Хари.
	Елзи остави подноса на леглото.
	— Какво сте му казала?
	Оливия се обърна към Елзи и красивите й тюркоазени очи засияха от щастие. Пресегна се да хване ръката й.
	— Скъпа ми Елзи, вече съобщих новината на Хари и майка му, така че е твой ред. Бременна съм. Бебето ще се роди през август.
	— О, госпожо! По-хубава новина не съм чувала от месеци! Безкрайно много се радвам.
	— Нали? Хари също ми се стори на седмото небе.
	— Не се и съмнявам — отвърна Елзи, стараейки се да не издаде собствените си чувства към новия лорд Крофърд. Докато наливаше чая, в очите й внезапно се прокрадна тъга. — Такава сте щастливка, милейди… много по-голяма от мен.
	— О, Елзи, колко несъобразително от моя страна. Да разбирам, че при вас няма новини.
	— Не. И… никога няма да има. Бяхме женени известно време, преди Бил да замине на война преди четири години, а и минаха доста месеци, откакто се върна. Та… ами, миналата седмица отиде на доктор. И май излиза, че не може да… сещате се, милейди — изчерви се Елзи. — Докторът го отдава на заушката, от която Бил заболял на дванайсетгодишна възраст. Така че двамата не можем да се надяваме на бебета.
	— О, Елзи, толкова много съжалявам. — Оливия знаеше колко силно искаше прислужничката й да си направи голямо семейство. — А защо не си… осиновите дете? — предложи тя.
	— Бил няма особено желание… и не знам доколко ми е приятен и този факт, но има още време. Ще изчакаме нещата да се поуталожат и ще видим как ще се чувстваме до няколко месеца.
	— Разбира се — съгласи се Оливия. — Много разумно.
	— Вижте какво, милейди — каза Елзи, преглъщайки тъгата си, — не искам точно сега да мислите за мен и да помрачавате щастието си. Преживяхте много и заслужавате такава хубава новина, наистина.
	— Благодаря ти, Елзи. — Оливия се надигна и Елзи й подаде чашата чай. — Само не забравяй, че никога не бива да губиш надежда. Колкото и странно да е, животът сам се нарежда: почакай и ще видиш.


	Същата вечер Оливия тъкмо си беше легнала, когато Хари влезе в стаята, седна на леглото до нея и взе ръцете й в своите.
	„Два пъти за един ден“, помисли си доволно Оливия.
	— Скъпа, ако не си прекалено уморена, бих искал да ти споделя една моя идея — подхвана Хари.
	— Съвсем будна съм, скъпи, така че казвай — насърчи го Оливия, изпитвайки същинско удоволствие от факта, че я въвличаше в живота си.
	— Ами, знам, че си наясно колко близо е до несъстоятелност имението ни в момента.
	— Да, наясно съм — погледна го сериозно Оливия. — Да не би да си измислил начин да набавиш средства?
	— Да, смея да твърдя — отвърна Хари. — Естествено идеята е още в зародиш, но… през няколкото седмици, които прекарах с баща ми, той ме насърчаваше да способствам развитието както на самото имение, така и на служителите му. А имаме един човек, надарен с доста рядко срещан талант.
	— И кой е той?
	— Бил Стафърд — отговори ентусиазирано той. — Не знам дали си посещавала парника в последно време, но Бил наистина твори чудеса там. Прави кръстоски между различни сортове орхидеи, произвеждайки свои собствени хибриди, някои от които са изключително красиви. Хрумна ми, че ако му окажем съдействие и подкрепа, може да започнем бизнес с цветя!
	— Да ти призная, идеята е много находчива. Особено като се има предвид, че не изисква почти никаква инвестиция. Най-многото да са ни нужни още няколко парника — добави Оливия.
	— Както и някои рядко срещани видове, разбира се. Май тропическите цветя, като орхидеите например, са слабост на Бил. И негов специалитет, бих добавил. Затова му предложих да съсредоточи вниманието си върху тях. Той обаче държи да се запознае по-отблизо с вида, така че… — Хари се впусна в ключовата част на плана си с надеждата, че е успял да убеди Оливия, — му предложих да го изпратим на пътешествие до Далечния изток час по-скоро. Там ще може да опознае растенията в естествената им среда и да научи как да ги отглежда тук, в „Уортън Парк“. Както и да донесе у дома колкото си пожелае екземпляри, с които да започне работа.
	Оливия свъси вежди.
	— Но нима би искал да пропътува всичкия този път отново? Особено като се имат предвид ужасните му спомени от Ориента? Не може ли просто да го запишем на курс по градинарство? Може би водят такива в Кралската ботаническа градина в Кю.
	— В интерес на истината, идеята беше негова. Иска да се специализира, да стане експерт в областта и най-добрият в занаята. На мнение съм, че трябва да му дадем шанс — настоя Хари, съзнавайки колко зависеше от съгласието и подкрепата на Оливия. — Все пак спаси живота ми.
	— Е, щом така ти се струва най-разумно, добре, изпрати го. И бездруго напоследък Бил прекарва по-голямата част от времето си в парника, а баща му се грижи сам за зеленчуковата градина. Разбира се, вече няма да мога да помагам на Джак — добави тя. — Затова май ще трябва да намерим заместник на Бил, който да върши черната градинска работа.
	— Прекрасна идея — съгласи се Хари. — Единствената спънка, която Бил може да срещне при реализирането на плана си, е Елзи. Тя несъмнено ще се възпротиви да пусне съпруга си, при положение че току-що се е върнал у дома.
	— Със сигурност — потвърди Оливия.
	— И именно тук ни е нужна твоята помощ, скъпа. Надявах се да я убедиш, че това е голям шанс за Бил и че трябва да му окаже подкрепа.
	— Ще се постарая, но няма да е доволна, Хари — отвърна Оливия.
	— Скъпа, Елзи боготвори земята под краката ти. Само една твоя дума й е нужна да склони. — Той й се усмихна с нежност.
	Оливия отвърна на усмивката му, изчервявайки се от удоволствие да чуе комплимент от него.
	— Ще видя какво мога да направя. А как ще пътува Бил?
	— Вече се свързах със Себастиан и той с радост ще му подсигури място на кораба.
	— Е, скъпи — усмихна се Оливия, — май за всичко си помислил.


	Когато Елзи научи за плана от съпруга си, направо побесня.
	— Моля?! Искаш пак да ме оставиш тук съвсем сама?
	Бил се беше заклел пред Хари да не казва и дума относно истинската причина за пътуването му до Банкок.
	— Знам, миличка, но мисля, че наистина ме бива с орхидеите и искам да науча повече за тях. Лорд Крофърд ме увери, че ако успея да отгледам и продам някои редки екземпляри, ще се погрижи за бъдещето ми. А не смяташ ли, че добре ще ни се отразят още малко шилинги в джоба?
	— Не и ако ще ги припечелваш, скитайки по света — оплака се тя и хвърли един поглед към часовника на стената. — Както и да е, чакат ме в къщата. Ще довършим разговора си после.


	Бил зачака притеснено жена си. Елзи се върна у дома със смирена усмивка на лицето.
	— Всичко е наред, глупчо мой, ще те пусна. Милейди поговори с мен и ми обясни колко добра възможност ти се отваря.
	— О, Елзи, благодаря ти, миличка. — Бил я притисна към себе си и я целуна по челото.
	Тя вдигна поглед към очите му и понеже го обичаше безкрайно, прочете откровеното вълнение там.
	— Стига да не се задържаш повече от няколко месеца, защото в противен случай ще ми се наложи да си намеря някой изискан господин да ми прави компания!
	Бил я стисна в обятията си, мислейки какъв късметлия беше да открие истинската си любов на прага на дома си.
	— Обещавам ти, миличка, ще се върна, преди да си усетила липсата ми.


>>	45

	_Банкок 1947 г._

	Бил седеше на задната седалка на един тук-тук, стиснал с една ръка дървената странична облегалка, а с другата — малкото си куфарче, докато триколката фучеше през банкокския трафик. Като свърнаха с бясна скорост зад един ъгъл, озовавайки се в тясна уличка тук-тукът кривна заплашително и едва не блъсна жена, крепяща две плитки кошници с ориз, окачени на дървена тояга върху раменете й като на грамадна везна.
	Той затвори очи, молейки се кошмарното му пътешествие да приключи час по-скоро и този хотел „Ориент“ да изникне пред него на магия. Бързо-бързо беше забравил нетърпимите горещини на Далечния изток. Умираше от жажда и тялото му се обливаше в пот.
	— Елзи — простена Бил, — защо не те послушах?
	Като се замислеше, че сега можеше да си човърка нещо в парника на „Уортън Парк“, очаквайки с нетърпение любимата си вечеря от черен дроб, бекон и чай, след която и уютната близост на топлото, младо тяло на Елзи, сгушено до неговото в леглото. Вместо това се намираше в парник с размерите на цяла страна, претъпкан с така омразния му ориз, а отгоре на всичко нямаше ни най-малка представа къде щеше да прекара нощта. Успокояваше го единствено фактът, че след две седмици се качваше на кораба за вкъщи. В сравнение с четирите години, прекарани в Чанги, някакви си две седмици не бяха нищо.
	— Кълна се, лорд Хари, някой ден ще ми видите сметката, сигурен съм — измърмори под носа си Бил, а авторикшата спря пред една запусната на вид сграда.
	— _Лонг-лам „Ориентен“, кръб_ — посочи шофьорът и Бил въздъхна облекчено, като видя малката табела над входа, чийто надпис потвърждаваше, че е достигнал дестинацията си.
	Миниатюрният портиер изтръгна пътническата чанта от ръката му и го въведе в проветривото хотелско фоайе. На рецепцията седеше красива млада тайландка. Бил знаеше, че Лидия бе работила тук и му хрумна, че може да извади късмет и да я намери още с пристигането.
	— Здравейте, госпожице. Ъъ… Бих искал да наема стая за две седмици.
	— Разбира се, сър. Цената за нощувка без закуска е сто и двайсет бата — отвърна момичето на перфектен английски.
	— Добре — каза Бил, макар и да не знаеше колко е това в лири стерлинги. Беше сигурен, че Хари го е подсигурил финансово.
	— Бихте ли се подписал тук, сър, а после пиколо ще ви отведе до стаята ви. Има хубава гледка към река — добави тя с усмивка.
	— Благодаря. — Бил се подписа на посоченото място, а момичето бръкна в една от дървените преградки зад нея и извади голям ключ. — Случайно името ви да е Лидия?
	— Не, съжалявам, сър, тя напусна преди няколко месеца. Аз съм нейна заместничка. Казвам се Анкана — отвърна тя и му подаде ключа.
	— А да знаете, госпожице, къде работи Лидия в момента?
	— Съжалявам, сър. Тя тръгнала, преди аз пристигна. Не я срещнах. Можете да попитате мадам Жизел, управителката на хотел, но тя не е тук в момента. — Анкана издрънча с малкото звънче на тезгяха и един дребничък тайландец се появи зад него.
	— Приятен престой, сър.
	— Благодаря ви.
	Бил последва пиколото до стаята си и — също като Хари преди него — остана впечатлен от гледката към реката, която прозорецът предлагаше.
	След кратка дрямка и леко освежаване на мивката, Бил тръгна да намери ресторанта. Настани се на сенчестата веранда и си поръча бира и апетитен хамбургер — деликатес, който американските войници му бяха препоръчали по време на престоя му в Сингапур, докато чакаше кораба за вкъщи след раздялата с Чанги. Бил реши, че му харесва някой постоянно да подскача покрай него и че лесно би свикнал да се отнасят с него като с джентълмен. Въпреки това искаше единствено да намери Лидия час по-скоро и да се заеме с ужасната задача да й обясни положението. Тогава можеше да се съсредоточи върху издирването на орхидеите, които искаше да отнесе със себе си в Англия.
	— Две седмици, лорд Хари, толкова ти отделям — измърмори в бирата си той. — После се качвам на кораба и се прибирам при Елзи.
	След обяд Бил се върна до рецепцията, за да провери дали управителката на хотела е в офиса си.
	— Започни с Жизел — беше му заръчал Хари. — Тя знае всичко и няма да се учудя, ако е получила вест от Лидия след телеграмата й до мен.
	Жизел се беше върнала в офиса си и излезе да поздрави Бил.
	— С какво мога да ви бъда полезна, сър?
	— Ами… Госпожо, дошъл съм от името на лорд Хари Крофърд.
	— _Mon dieu!_ — вдигна вежди Жизел. — Блудният ни английски пианист. Е, най-добре елате с мен.
	Тя вдигна дървената вратичка на тезгяха, за да пусне Бил и го поведе към офиса си.
	— Моля седнете, господин…?
	— Стафърд, госпожо, Бил Стафърд.
	— Е — погледна го Жизел, сядайки зад бюрото си, — предполагам, че в крайна сметка лорд Крофърд няма да загърби наследството си, за да се ожени за рецепционистката ни и да работи като музикант в скромния ни бар?
	— Не, госпожо, няма.
	— _Quelle surprise_ — пророни Жизел. — Разбира се, че очаквах да се случи, но той беше доста убедителен на тръгване. Помислих си… — Жизел се усмихна горчиво, — че може би, поне веднъж, любовта ще възтържествува. Но това, естествено, е невъзможно.
	— Той беше… е, много влюбен, госпожо. Но вече знае, че няма как да вдигне гълъбите, така да се каже, и да заживее тук. Баща му почина наскоро и той трябва да вземе имението и всички придружаващи го отговорности в свои ръце.
	— Не е нужно да го оправдавате, господин Стафърд. Разбирам напълно. И предполагам не сте дошъл да известите моя милост за промяната в плана му, а жената, на която бе обещал да се върне, _oui_?
	— Да, госпожо. — Бил се изчерви под изпитателния й поглед, незнайно защо чувствайки се отговорен за действията на господаря си.
	— Вероятно знаете, че вече не работи в хотела ми?
	— Да, лорд Крофърд ме уведоми. Имате ли представа къде се намира?
	— Както казах и на лорд Крофърд в телеграмата си, Лидия просто изчезна една сутрин преди около три месеца. Оттогава ни вест, ни кост от нея.
	— Да е боледувала случайно, госпожо? Лорд Крофърд не може да си намери място от тревога.
	— Не мисля. Не ми се стори болна при последната ни среща. Макар че в очите й се четеше тъга… — Жизел поклати глава — Май и двамата сме наясно с причината за нея. Лидия беше толкова красиво момиче: умно, ученолюбиво, ценен кадър в хотела ми. Неприятно ми беше да я загубя.
	— Според вас защо си е тръгнала, госпожо?
	— Кой знае? Имам си своите подозрения, но… — Жизел въздъхна, — мисля, че е поради лични причини. Което е много нетипично за Лидия. Винаги е била изключително надежден служител. А и ми се струваше щастлива тук.
	— Дали не е заминала при семейството си? — предположи Бил. — Лорд Крофърд каза, че веднъж госпожица Лидия го водила на гости на острова, където живеят; на еднодневно пътуване с влак от Банкок.
	— Не, със сигурност знам, че не е там. Като изчезна, и аз се притесних. Писах на чичо й на остров Ко Чанг, за да попитам дали не е при тях. Той отговори, че не са я виждали, но щял да пише на майка й, за да провери дали всичко е наред. За жалост — продължи Жизел, килвайки глава на една страна, — чичото май не подозираше, че майката на Лидия се пресели в Япония преди няколко месеца. Лидия остана да работи в Тайланд, но не е изключено да е отишла при майка си.
	— В Япония?! — Сърцето на Бил се сви. — Простете, госпожо, но тъй като съм бил военнопленник, едва ли ще понеса да я търся точно в тази страна.
	— Разбирам. Пък и разстоянието е огромно. Господин Стафърд — Жизел се приведе над бюрото си, — не мога да ви кажа със сигурност какво се е случило с Лидия, но инстинктът ми подсказва, че не би се преселила при семейството си. Не… това е последното място, където би потърсила подслон. Мен ако питате, е някъде там — каза Жизел, махвайки с ръка към прозореца, — сред тълпите от хора, обитаващи този град.
	— Божичко, госпожо — провеси глава Бил, обезсърчен от сложността на изпитанието пред себе си. — Откъде да започна? Имаше ли приятели в хотела, на които може да е споделила нещо?
	— Доколкото знам, не. Лидия беше доста затворен човек — отвърна Жизел. — Едва ли ако е имала някакъв… личен проблем, е споделила с някого. По-скоро би се скрила като ранено животно.
	Бил загледа мазолестите си ръце, чувствайки се напълно безсилен.
	— Госпожо, не мога да се върна у дома, без да съм я намерил. Дадох клетва на лорд Крофърд. Пък и…
	— Пък и какво, господин Стафърд?
	Бил вдиша дълбоко.
	— Ако не я намеря и не успокоя господин Хари, че е добре, може да тръгне да я търси лично. Толкова много я обича… нямате представа на какъв тормоз е подложен, задето трябва да изпълни дълга си. Кълна се, че ако имаше как, щеше сам да дойде. А тогава, госпожо, какво щяхме да правим ние в „Уортън Парк“? Двамата с жена ми Елзи, заедно с родителите ни и още сто и петдесет други хорица с техните жени и деца изкарваме прехраната си в имението. Ако лорд Крофърд изчезне, ще настъпи същински хаос, слушайте ми думата. Разбирате ли, госпожо — постара се да е красноречив Бил, — не съм дошъл само заради него, но и заради мен и близките ми, и всички останали, които се нуждаят от присъствието му в имението.
	— Да, разбирам на какъв кръстопът се намира лорд Крофърд. Не забравяйте, че станах свидетел на любовта помежду им, и е същинска трагедия, че не й е писано да просъществува. _C’est la vie_, господин Стафърд — въздъхна Жизел. — Ще направя всичко по силите си да ви помогна. — Тя затрака с химикала си по бюрото, потънала в мисли. — Може би трябва да посетите болниците в града, за всеки случай… Някъде тук имам списък… — тя отвори едно от чекмеджетата на бюрото си и се разрови вътре.
	— Та аз дори не знам фамилията й…
	— Поне това мога да ви кажа. Ето — Жизел му подаде лист хартия. — Това е списък на всички болници в Банкок. Бяхме подготвили такива за роднините на военнопленниците от Бирма. Тази война… — въздъхна Жизел, — … толкова болка донесе. И продължава да носи.
	— Знам, госпожо — съгласи се Бил. — Промени мен и живота ми завинаги, спор няма. Обърна всичко с главата надолу.
	— Да… защото в един нормален свят Хари и Лидия изобщо нямаше да се срещнат, а сега искрата пламна и _pouf_! — Жизел направи типичен за французите жест. — Гледайте какви поразии причини. — Написа нещо на друг лист хартия и го подаде на Бил през бюрото. — Това е фамилията на Лидия и бележка на тайландски, гласяща, че я издирвате; можете да я представяте по рецепциите на болниците.
	Мисълта накара Бил да пребледнее като платно. Беше станал свидетел на предостатъчно болести и страдания в Чанги.
	— Да си призная, госпожо, страх ме е да не я намеря в някоя от тях.
	— Все отнякъде трябва да започнете, господин Стафърд, а е най-добре първо болниците да зачеркнете от списъка си, не смятате ли? — Жизел стана и Бил последва примера й. Тя спря до вратата и се обърна към него. — Лорд Крофърд е голям късметлия да има толкова предан и верен приятел, готов да иде до другия край на света, за да му помогне.
	— Аз съм му подчинен, госпожо. Просто изпълнявам нареждания.
	— Не, господин Стафърд, Лорд Крофърд ви е възложил мисия, която би поверил единствено на приятел. Положението ви в домакинството му не е от значение.
	— Е, в такъв случай се надявам да оправдая доверието му — въздъхна Бил.
	— Ще го оправдаете — заяви Жизел, отваряйки вратата на офиса. — Ако Лидия е сред живите и иска да бъде открита, ще изпълните мисията си.


>>	46

	Цяла вечер Бил спираше всеки член на хотелския персонал, на който се натъкнеше, и му показваше бележката, написана от Жизел, но в замяна получаваше само празни погледи и клатене на глави. Затова на следващата сутрин се впусна в потискащата задача да посети всяка болница в Банкок.
	Докато тук-тукът му препускаше насам-натам в задушливата, зловонна жега на пренаселения град, Бил започваше да губи надежда, че някога ще намери жената, която щеше да донесе душевно спокойствие и на Хари, и на него самия, съгласявайки се да остави любовната им трагедия в миналото.
	Рецепциите на банкокските болници бяха изненадващо чисти и тихи — не можеха да се сравняват с „Моргата“ в Чанги, както я бяха кръстили военнопленниците. Нямаше ги стенещите в агония пациенти с нелечими загноясали рани; нямаше я и неизменната смрад на човешки екскременти.
	В края на деня Бил се върна в хотела, лепкав от пот и напълно изтощен, но непросветлен относно местонахождението на Лидия.
	— Някакво попадение? — поинтересува се Жизел, мярвайки го във фоайето.
	— Не — поклати глава Бил. — Минах осем, остават още дванайсет. Откровено казано, госпожо, не знам дали съм щастлив, че не я открих, или разочарован.
	— Заповядайте — каза Жизел, подавайки му някакъв хартиен илик, — това е служебна снимка на Лидия, направена малко преди да изчезне. Знае ли човек, може пък да помогне, ако я показвате в болниците. — Жизел потупа Бил по рамото. — Дано утрешният ден е по-успешен.
	Бил взе ключа и се качи в стаята си. Просна се немощно на леглото и отвори плика, за да види снимката.
	Лицето на черно-бялата хартия имаше същите онези деликатни черти, познати му от лицата на тайландките, които бе срещал в Банкок. Но в огромните тъмни очи на Лидия блещукаше пламъче, чиято озаряваща сила я издигаше над хубостта и й придаваше истинска красота. Бил докосна нежно кадифената й буза, питайки се дали това младо същество подозираше какви грижи бе създало на него самия и на още много хора в другия край на света.
	— Къде си, Лидия? — прошепна той и остави внимателно снимката на нощното шкафче.
	След като си взе душ и се преоблече, Бил слезе във фоайето, чу музика откъм една близка стая и се озова в „Бамбуковия бар“. Поръча си бира и послуша джаз триото. Музиката не беше точно по вкуса му — предпочиташе Вера Лин и любимите си класически композиции, — но атмосферата в бара беше жизнерадостна и успя да повдигне духа му. Опита да си представи как лорд Крофърд свири на същото това пиано: усмихнат, безгрижен и влюбен… но му беше трудно. В ума му изникваха само сериозните, изпити черти на младеж, понесъл целия свят на раменете си.
	Млада тайландка го помоли да сподели масата си с нея и той кимна утвърдително, без да й обърне особено внимание. Момичето седна, поръча си кока-кола и опита да завърже разговор с него на лош английски, а Бил отговори на въпросите й, предполагайки, че си търси компания, докато приятелят й се появи. Двайсетина минути по-късно, след като момичето се беше намърдало по-близо до него и той усещаше как умишлено търка бедро в неговото, изведнъж му просветна каква е причината да седне до него. Бил се паникьоса и замаха трескаво на сервитьора, за да му плати и да си тръгне. Момичето го изпрати с кръвнишки, разочарован поглед.
	Като се върна в стаята си и затвори вратата след себе си, Бил осъзна, че диша учестено. Въпреки че не беше сторил нищо нередно, му призляваше при мисълта Елзи да го види в компанията на друга жена. За него нямаше друга, още открай време, и идеята, че някога би могъл да я нарани, му носеше физическа болка. Не разбираше какво намират някои мъже в ориенталските жени; беше видял как съзатворниците му от Чанги се спускат към сингапурските бардаци още в първия си ден на свобода, когато той самият можеше да мисли единствено за съпругата си, която го очакваше търпеливо вкъщи с големите си кафяви очи, симпатичен луничав нос и пухкаво бяло тяло.
	Бил свали дрехите си и се пъхна под чаршафа, разсъждавайки върху това, че двамата с Елзи може и да нямаха парите и удобствата на благородниците, за които работеха, но поне бяха благословени с онова, което вече му се струваше по-голяма рядкост дори от черните орхидеи: безсмъртна любов.


	Започна поредният зноен ден и влажността тежеше на гърдите му, сякаш всичкият кислород бе изсмукан от въздуха. Гълташе с пълни дробове хладината под таванските вентилатори на болничните рецепции, докато служителите претърсваха списъците с приети пациенти, а после оглеждаха и снимката на Лидия, клатейки глави.
	Мисията му го отвеждаше все по-навътре и по-навътре в града, отдалечавайки го от изящната колониална архитектура край хотела и речния бряг. Пътувайки от болница до болница в наетия тук-тук, Бил виждаше храмове, боядисани в наситени, ярки цветове, обитавани от монаси, които се будеха призори и тръгваха босоноги по мръсните улици, за да искат ориз от местните. Имаше и много бездомници: инвалиди с обезобразени крайници, жени с бебета на ръце и отчаяни гримаси по изпитите им лица, които просеха, насядали по прашната земя. Бил не беше виждал такава мизерия и си мислеше, че макар тези клетници да не се намираха в плен, животите им не бяха много по-добри от неговия в Чанги.
	Колкото повече опознаваше този свят, толкова повече копнееше по удобството и относителната сигурност на живота му в „Уортън Парк“. И осъзнаваше колко благословен е всъщност.
	До края на деня Бил беше обиколил всички банкокски болници, но без резултат. Върна се в хотела, капнал от умора и обезсърчен; нямаше представа къде да продължи издирването си. Като отиде да вземе ключа си от рецепцията, Жизел го видя от прозореца на офиса си и излезе да поговори с него.
	— По изражението ви съдя, че още не сте я намерил.
	— Не — въздъхна Бил. — И вече не знам къде да я търся. Някакви предложения?
	— Хрумна ми, че можете да проверите в квартала, където Лидия живееше, преди семейството й да замине за Япония, а тя самата да се нанесе в хотела. Нищо чудно да се е върнала там.
	— Струва си да опитам — отвърна равнодушно Бил.
	— Ще ви дам стария й адрес и можете да покажете снимката й на някои от бившите й съседи, на местните улични търговци… може пък някой да я е виждал…
	Гласът на Жизел заглъхна. И двамата съзнаваха колко оскъден беше шансът.
	Бил почеса раздираната си от болка глава.
	— Едно не мога да разбера: защо не е оставила бележка на лорд Крофърд, за да знае той накъде тръгва? Нали все пак е очаквала да се върне и да я потърси?
	— Можем единствено да гадаем, господин Стафърд, това е — отвърна Жизел, изпълнена със състрадание за този добросърдечен, предан младеж, който, макар и недодялан и необразован, й ставаше все по-мил с всеки изминал ден.
	— Е, благодаря ви за помощта, госпожо. Утре ще отида на този адрес. Корабът ми към вкъщи тръгва след десет дни и дори за господин Хари не бих останал по-дълго. В противен случай може и да нямам съпруга, като се върна — пошегува се той.
	— Няма как да надхвърлите възможностите си, господин Стафърд. — Тя му се усмихна и се отдалечи.


	Бил взе тук-тук до адреса, който Жизел му беше дала, на двайсетина минути път от хотела. Намираше се в самия център на града; мрачна, тясна уличка, обточена с високи дървени сгради, които се подпираха една друга под чудновати ъгли и изглеждаха сякаш и най-лекият ветрец можеше да ги повали. Вонята на разлагащата се в канавките храна беше умопомрачителна и стомахът на Бил се сви конвулсивно. След малко се озова пред къщата, където очевидно бе живяла Лидия.
	Почукването му доведе до вратата дребна старица с беззъба усмивка. Тъй като беше стигнал до заключението, че е безсмислено да подхваща разговори с местните, Бил просто пъхна снимката под носа й.
	Тя кимна. И посочи към горния етаж.
	— Тук ли е? — Сърцето на Бил прескочи. Жената заговори на бърз тайландски, клатейки глава и жестикулирайки с ръце. Бил стъпи на прага.
	— Лидия? Горе?
	— _Май, май, май!_
	Бил знаеше поне тази дума: значеше „не“.
	— Къде е тогава? Лидия? — опита да й обясни въпроса си той с пантомима.
	В следващия момент вратата се затръшна в лицето му, почти ампутирайки пръстите на краката му.
	Бил захлопа трескаво, но никой не му отвори. Закрачи нагоре-надолу по улицата, чукайки по вратите и от двете й страни, ала и това начинание се оказа безполезно.
	Надеждата му се изпаряваше. Май щеше просто да се върне у дома и да съобщи на лорд Крофърд, че се е провалил. Ако трябваше да е откровен пред себе си, смяташе мисията за обречена още от самото начало. Момиче, изчезнало тъкмо след края на войната, загубено в милионен град. Западняк, който не говореше езика на местните и предизвикваше подозрение у тях. Не биваше да се чувства виновен. Беше направил каквото може за Хари, но реално вече нямаше къде да търси. Щеше да прекара остатъка от престоя си в Банкок в закупуване на редките екземпляри орхидеи и да отплава за Англия на предвидената дата.
	Бил повървя бавно по улицата, оглеждайки се за шофьора на триколката, който явно беше изчезнал. Като свърна зад ъгъла, се натъкна на голям, шумен пазар. Купи си порция оризови спагети и тръгна безцелно между редиците щандове, докато не забеляза един, отрупан с изумително разнообразие от пъстри, ароматни орхидеи. Спря да огледа продаваните растения, много от които виждаше за пръв път.
	— Помогна вас? — попита нечий глас иззад претрупания щанд.
	Бил надникна през редовете орхидеи и видя дребен човечец, седнал на земята.
	— Говорите английски? — изуми се Бил.
	— Малко английски, да. — Мъжът стана и се изправи зад цветята си. В цял ръст достигаше едва до гърдите на Бил. — Помогна ви, сър? Има много редки орхидеи тук. Мое семейство носи ги от разсадник в Чианг Май. Ние известни — обяви гордо той. — Снабдяваме Кралски дворец.
	— Виждам, че растенията ви са необикновени. — Бил посочи една поразително красива оранжева орхидея, чиито изящни цветчета бяха нашарени с по-тъмни жилки, концентрирани около бяла надлъжна изпъкналост. Той остави купата си със спагети и снимката на дебелата дървена маса и вдигна растението, за да го огледа по-отблизо.
	— Каква е тази?
	— Тази, сър, е от вида _Dendrobrium Unicum_. Много рядка и скъпа. — Мъжът се усмихна широко. — Обича силна светлина и сух климат.
	— А тази? — Бил вдигна цвете с фини бледовиолетови листенца. Прииска му се да си беше донесъл лист и химикал, за да запише имената на орхидеите и тънкостите около отглеждането им. Този мъж като че ли си разбираше от занаята.
	— Тази, сър, е _Aerides Odoratum_. Расте на земя в гори. Харесва сянка.
	— Ами тази?
	През следващите двайсет минути Бил забрави за Лидия и се затвори в свят, който разбираше и обичаше. Сърбяха го пръстите да изкупи целия щанд и да изпрати цветята в парника в „Уортън“. После щеше да прекара няколко месеца в опознаване на растенията, експериментиране с температурата, светлината и влагата, докато не установеше дали е възможно да отгледа свои цветя от оригиналния екземпляр, може би дори да ги опраши кръстосано и да създаде хибриди…
	— Тук ли сте утре? — попита Бил, умувайки как ли щеше да уреди транспорта за всички растения, които искаше да вземе със себе си и къде щеше да ги съхранява после.
	— Всеки ден, сър.
	— Искам да изпратя някои от орхидеите ви в Англия.
	— Да, сър. Аз организирам. Можем изпратим сандък до пристанище, откъдето натоварим на ваш кораб.
	— Държа да присъствам, докато ги опаковате и товарите — заяви твърдо Бил, понеже не искаше като стигне у дома, да открие, че са му пробутали цял сандък маргаритки. — Утре ще дойда да подбера растенията и да ви дам информация за доставката.
	— Добре, сър. До утре тогава.
	— Да. Благодаря ви. — Бил се обърна да си ходи, а в главата му се въртяха само орхидеи.
	— Сър! Сър! Забравил снимка!
	Като се обърна, видя продавачът да размахва снимката в ръка.
	— Да, вярно. Благодаря ви. — Пресегна се да я вземе и забеляза, че мъжът я оглеждаше внимателно. После вдигна поглед към Бил и каза с усмивка:
	— Много красива. Познавам я.
	Бил преглътна сухо.
	— Познавате я?
	— Да. Тя Лидия. Моя добра клиентка. Живее наблизо. — Мъжът посочи към улицата, от която идваше Бил. — Но не виждал я доста време. Може би отишла някъде.
	Бил опита да запази спокойствие и да говори бавно, за да го разбере продавачът.
	— Има ли как да разберете къде е отишла?
	— Да, лесно. Приятелка е с моя братовчедка от много години. Ще питам нея.
	— Моля ви. Колкото може по-скоро. Много е важно да я открия.
	— Защо? — свъси вежди мъжът. — Има неприятности? Не искам неприятности.
	— Не, нищо подобно. — Бил съзнаваше, че е безсмислено да обяснява, затова каза просто: — Кажете на братовчедка си да предаде на Лидия, че Хари е тук и я търси. Тя ще разбере.
	Мъжът се замисли за момент.
	— Добре. Но трябва отида чак до къща на братовчедка ми и намеря време да…
	Бил извади една банкнота от джоба си и му я подаде.
	— Утре ще се върна и ще ви платя още, ако имате новина за мен.
	Мъжът се усмихна.
	— Добре, сър. Аз постарая се.
	— Благодаря ви.
	Бил си тръгна, не смеейки дори да се надява, че подобна случайна среща би довела до резултата, който така отчаяно преследваше.


>>	47

	— Намерих я, сър — съобщи тържествено цветарят на следващата сутрин.
	— Къде е?
	Мъжът се умълча и забоде поглед в мръсните пръсти на краката си. Бил усети намека, извади още две банкноти от джоба си и му ги подаде.
	— Хайде, ще ви заведа. — Продавачът изсвирука на момчето от съседната сергия, сигнализирайки му да наблюдава и неговата, после махна на Бил да го последва.
	— Госпожица Лидия вече не тук — обясни цветарят, превеждайки Бил през лабиринт от мръсни улици. — Неин живот… не добър. Братовчедка ми казва, че тя много, много болна. Не може работи, не може плаща за свой дом.
	— Какво й се е случило? — попита Бил, а сърцето му запрепуска при мисълта за предстоящия отговор.
	— Мисля, че вие знаете, сър — отвърна мрачно мъжът. — Но аз отишъл й кажа, че Хари тук и тя много щастлива. Каза дойдете. Ще й помогнете, нали? Мисля, че умира.
	Цветарят спря пред сграда с прогнила дървена врата, закърпена с дъски. Прекрачвайки прага й, Бил едва не се препъна в еднокракия просяк, седнал до входа. Стисна челюсти, долавяйки познатата миризма на немити, болни тела, изпълваща непоносимо горещата, спарена стая. Мъжът го поведе нагоре по тясно, скрибуцащо стълбище и почука на една врата.
	Отвърна им немощен шепот. Цветарят заговори на тайландски през вратата, извличайки още един вял шепот от другата й страна.
	— Добре, господин Хари. Оставям ви. Тя болна. Не искам влизам. Елате, когато решите да вземете орхидеи.
	Мъжът не дочака отговора на Бил, а направо хукна надолу по стълбището. Бил си пое дълбока глътка въздух, завъртя дръжката на вратата и влезе. Стаята тънеше в мрак, само тънки резки светлина се процеждаха през неравните пролуки между кепенците. Топлината беше нетърпима.
	— Хари? — Слаб гласец привлече вниманието на Бил към единия ъгъл на стаята, докато очите му се мъчеха да привикнат към полумрака. На пода имате дюшек с дребна фигура отгоре му.
	— Хари, ти ли си? Или сънувам?
	Бил преглътна. Направи крачка към дюшека, без да промълви и дума, тъй като не искаше да я стресне с непознатия си глас, поне докато не я успокои, че не й мисли злото.
	— Хари?
	Бил пристъпи още малко напред, и още малко, докато не я видя по-ясно върху дюшека в краката си. Очите й бяха затворени, а главата й лежеше обърната на една страна върху белия чаршаф. Бил се приведе напред, за да огледа по-отблизо съвършените, вече познати му черти. И се увери, че беше открил Лидия.
	— Хари, любов моя… — пророни тя. — Знаех си, че ти дойдеш… дойдеш за мен…
	Бил не смееше да проговори от страх да не наруши магията. Вместо това коленичи до нея с натежало от мъка сърце и докосна челото й. То гореше.
	— Хари… — въздъхна тя, — сънувах това… Слава богу, слава богу… ти тук… обичам те, Хари… обичам те…
	Бил замилва челото й нежно, осъзнавайки с болезнена тъга, че горкото момиче почти губи съзнание.
	— Прегърни ме… толкова болна… страх ме… моля те, прегърни ме…
	С обляно в сълзи лице Бил взе крехкото й, отпуснато тяло в обятията си и я притисна към себе си, усещайки неестествената трескава горещина, която лепкавата й кожа излъчваше.
	Тя въздъхна тихичко.
	— Ти си тук, Хари, ти наистина си тук… сега сме в безопасност.


	Бил нямаше представа колко дълго държа Лидия в прегръдките си. Мислеше, че е заспала, но от време навреме подскачаше, навярно заради някой кошмар или високата температура, която изцеждаше живота от тялото й. Беше виждал такова нещо в Чанги и знаеше до какво води…
	Вероятно и той самият се беше унесъл в сън, упоен от топлината в стаята. Някакъв инстинкт го караше да вярва, че докато държеше в ръцете си това бедно, съсипано момиче, животът нямаше да й се изплъзне.
	Най-накрая, неспособен да клечи повече, Бил я положи внимателно на дюшека. Стана и се огледа за вода, с която да навлажни челото й и да я поохлади.
	Тогава чу тъничък звук. Дойде откъм далечния край на дюшека, отвъд мъртвешки неподвижното тяло на Лидия.
	Чаршафът помръдна в тъмнината и Бил подскочи.
	Той заобиколи дюшека и видя чаршафът да мърда отново, а изпод него пак се дочу същият звук. Бил клекна с разтуптяно сърце и плахо отметна чаршафа.
	Две ярки кехлибарени очи отвърнаха на удивения му поглед. После се сбърчиха недоволно, а съвършената миниатюрна устичка се нацупи. И тишината незабавно бе раздрана от възмутения писък на новородено бебче, жадно за мляко.


	— Разбира се, вече предполагах каква е причината за изчезването на Лидия — въздъхна Жизел, докато Бил седеше в офиса й с вече успокоеното бебе в ръце. — Винаги е била слабичка, но напоследък забелязвах, че се е позакръглила. Тук, в Тайланд, да си бременна жена без съпруг е най-жестокият позор. Но пък и не можех да я разпитвам. Тя сама трябваше да ми каже.
	— Слава богу, че я намерих, госпожо. Беше в ужасно състояние… почти в безсъзнание… — Бил отпи щедра глътка от брендито, което Жизел му беше наляла при завръщането му в хотела. Направи му впечатление, че чашата се клати в ръцете му. Беше се нагледал на какво ли не по време на войната, но знаеше, че последните няколко часа щяха да витаят в паметта му дълго, дълго време.
	След първоначалния шок от неочакваното откритие, неспирните крясъци на пеленачето бяха изтръгнали Бил от топлинното вцепенение, в което беше изпаднал. Той беше взел дребосъчето в ръце, хуквайки навън в посока към пазара. С помощта на още няколко банкноти беше съумял да склони цветаря, отпърво несъпричастен към случващото се, да докара раздрънкания пикап, с който превозваше орхидеите си от склада, и да откара Лидия до най-близката болница, за да й окажат спешна помощ.
	— Цяло чудо е, че си я намерил точно навреме — каза Жизел с тревожен поглед. — В какво състояние я оставихте в болницата?
	— В безсъзнание… много болна. Нямам представа какво й е. Не можех да разбера докторите. Като си тръгвах, беше със система и кислородна маска — обясни Бил. — Но госпожо, като я вдигнах от дюшека, за да я пренеса до пикапа, видях, че всичко е в кръв… — Гласът на Бил заглъхна. — Беше подгизнала в нея… на мястото, откъдето беше дошло бебето. Не знам дали ще оцелее, наистина нямам представа… — Дъхът на Бил пресекна и той преглътна тежко. — Поне вече се грижат за нея; не е съвсем сама в онази воняща стая.
	— Знаят ли на каква възраст е бебето? Струва ми се доста мъничко — каза Жизел, гледайки спящото в ръцете му вързопче.
	— Пъпната й връв още не е паднала, така че сигурно е едва на няколко дни. Докторите я прегледаха и ми я дадоха. Май решиха, че съм й… баща. — Бил се изчерви и сведе поглед към бебето.
	— Не разбирам много от деца, имам повече опит с телетата във фермата, но това мъниче ми се струва съвсем здраво. Няма наяждане.
	— И е много красива — добави Жизел със сантиментален поглед, — разкошна.
	— Да. Така си е. — Очите на Бил се замъглиха от сълзи, докато гледаше кротко спящото в ръцете му бебче. — Но кажете, госпожо, как да постъпя сега? Какво да я правя?
	— Господин Стафърд, моля ви, разберете, не знам какво да ви посъветвам. Може би трябва да се грижите за нея, поне докато Лидия се съвземе. А после, като си стъпи на краката, заедно ще вземете решение.
	— Простете, но не знам нищичко за бебетата. Какво да правя с… изцапаното? В болницата й смениха пелените, ама… — Бил сбърчи нос — подушвам, че пак ги е оцапала.
	— Все ще намерим няколко парчета плат и мляко. Може да спи в стаята ви; някъде в склада имаше бебешка люлка.
	— Ами ако Лидия не се възстанови, госпожо? Какво да правя в такъв случай? — Бил съзнаваше, че шокът започва да му се отразява. Обземаше го панически страх при мисълта, че изобщо не беше подготвен да се нагърби с отговорността за едно новородено.
	Жизел въздъхна.
	— Господин Стафърд, разберете, нямам дума в това решение. Лорд Крофърд… не смятате ли, че е редно да го уведомим?
	— Не, госпожо, не мога да го направя. Разбрахме се да не търся контакт с него, защото може… да ни заловят. Ако лейди Крофърд научи затова… — Бил сведе поглед към бебето. — Скоро ще им се роди тяхна рожба.
	— Май лорд Крофърд не си губи времето, а? — вдигна едната си вежда Жизел. — _Alors!_ На вас се полага да му сърбате кашата.
	— Не бих го нарекъл така — отвърна отбранително Бил. — Не е виновен, че се е влюбил. И е повече от ясно, че Лидия продължава да го обича. Тя… — Бил се поколеба, наново разчувстван — … помисли ме за Хари; че се е върнал за нея, както е обещал. Стана ми гузно, че не я поправих, но не исках да я разстройвам допълнително. Много зле изглеждаше. Ох, майчице — преглътна тревожно Бил, — права сте, госпожо, в голяма каша се забърках, голяма.
	Бил пресуши чашата си и двамата се умълчаха за момент, потънали в мисли.
	— Колко тъжно — въздъхна Жизел накрая. — Това мъниче тук е поредната жертва на хаоса и болката, които войната пося след себе си. Но вие, господин Стафърд, трябва да разсъждавате практично. Ако Лидия не се възстанови, тук имаме сиропиталища, които приемат деца като това…
	Бил потрепери.
	— Да се надяваме, че ще стъпи на крака. Но да не забравяме, че тогава ще трябва да й обясня, че повече никога няма да види господин Хари, че си има съпруга в Англия и чака дете от нея…
	— Не ви завиждам, господин Стафърд. Но съм убедена, че ще се справите. — Възхищението на Жизел към този добронамерен, силен мъж растеше от ден на ден. — Моля ви, предайте много поздрави на Лидия, като я видите. А сега отивам да намеря още мляко, пелени и плетената люлка.
	— Благодаря ви — каза Бил, ставайки с бебето в ръце, изтощен от травмиращия ден, който беше преживял. — Признателен съм ви за помощта, госпожо.
	Жизел го последва към вратата.
	— Скъпи ми господин Стафърд, всички трябва да си помагаме с каквото можем.


	През следващата седмица Бил бе принуден по най-бързия начин да усвои уменията, необходими да се грижи за бебето на Лидия. Беше се оказало невъзможно да си набавят професионална помощ в толкова кратък срок, но Лаор, приветливата, сръчна прислужничка, която чистеше стаята му ежедневно, му беше от огромна помощ. Показа му как да храни и повива бебето, кискайки се, докато го гледаше как се бори да забоде пелената с безопасната игла. С времето Бил научи ежедневната рутина на мъничето; познаваше дали плаче, защото се е напишкала, защото е гладна, или защото има „колики“, както ги наричаше Жизел, което често се случваше в пет часа сутринта. Беше му приятно да облекчава болката й, тупайки я по гръбчето, докато не се оригнеше, усещайки как мъничкото й телце се отпуска и главицата й се обронва на рамото му. После се връщаше в леглото изтощен и се будеше чак към осем, когато малката проплачеше от глад.
	Всяка сутрин посещаваше Лидия в болницата, водейки и бебето със себе си. Тя все още беше в безсъзнание и я изгаряше жестока температура, а медицинските сестри го гледаха състрадателно как преповива и храни пеленачето на постелка до леглото й. Жизел помоли заместник-управителя си тайландец да телефонира в болницата и да поговори с доктора; така Бил разбра, че Лидия била получила сериозен кръвоизлив след раждането. Докторът не даде добра прогноза. Лидия продължавала да кърви и в утробата й се била появила инфекция, която опитвали да преборят с мощни лекарства, но за момента неуспешно.
	Бил седеше до нея, разхлаждайки горящото й чело с мокро парче плат, макар и да му се струваше напълно безполезно. Понякога Лидия се раздвижваше, дори отваряше очи за броени секунди, после отново ги затваряше. Бил знаеше, че усеща присъствието им с бебето.
	Започваше да го обзема отчаяние. Корабът му отплаваше за Англия само след три дни, а още не беше решил как трябва да постъпи, ако Лидия не дойдеше в съзнание преди заминаването му. Но дори да се съвземеше, пак нямаше да е в състояние да се грижи за детето си в продължение на много седмици занапред.
	Лаор му беше показала как да връзва голям шал през гърдите си, така че да носи бебето в него, както правеха тайландките, и Бил се възползваше от съвета й, тръгвайки към следобедните си срещи с Приятеп, цветарят. Той го заведе на главния цветарски пазар в Банкок, откъдето Бил подбра екземплярите, които смяташе да отнесе със себе си в Англия.
	Докато скитаха по знойните, пренаселени улици на Банкок, Бил научи от новия си приятел много от тънкостите около грижите и отглеждането на орхидеи. Нямаше съмнение, че новите познания щяха да са му безценни. От три поколения насам семейството на Приятеп култивираше в разсадника си в Чианг Май орхидеи, набавени от планинските джунгли край селото. Приятеп му обеща да изпраща екземпляри от всеки нов вид, който откриеха в бъдеще, директно до „Уортън Парк“.
	По време на тези им експедиции бебето спеше кротко до гърдите на Бил, проплаквайки единствено ако пелените му бяха мокри или дойдеше време за хранене. Първоначално Бил се срамуваше да я разнася със себе си, но с изненада откри колко успокояващо му действаше топлината на малкото й тяло до неговото.
	— Тя добро бебе — беше отбелязал един ден Приятеп. — Не създава грижи. Ти добър татко.
	Бил беше изпитал прилив на гордост.
	— Наистина си добричка, и много красива, милата ми тя — каза й любвеобилно една нощ, докато я преповиваше сръчно, а кехлибарените й очички се взираха в него с такова доверие, че сърцето му се късаше. Той я вдигна от леглото и целуна тъмната й мъхеста главица. Залюля я нежно в ръцете си и тя се сгуши в рамото.
	— Какво да те правя, а, мъниче? — въздъхна отчаяно, оставяйки я в плетената люлка. Тя го погледна, и може би си въобразяваше, но като че ли му се усмихна, преди да засмуче юмручето си доволно и да затвори очички.
	Оставаха само два дни до заминаването му, а Лидия още не се беше свестила, така че беше крайно време да вземе окончателно решение.
	— Познаваш ли някое добро семейство от Банкок, което би я приело? — попита Приятеп, докато внимателно подреждаха орхидеите в сандъци.
	— Не. Хора тук имат прекалено много бебета. Нямат достатъчно пари и храна. Умре ли майка, бебе отива в дом за сираци — заяви безцеремонно Приятеп.
	Бил въздъхна.
	— Сещаш ли се за такъв?
	— Да, но там е лошо място, господин Бил. Твърде много бебета, понякога четири в едно легло. И мирише лошо — сбърчи нос Приятеп. — Бебета се разболяват там и умира. Лошо. — Обърна поглед към мъничето, което спеше сладко в една щайга, застлана с одеяло, докато Бил работеше. — Няма бъдеще тук, ако нейна майка умре.


	След безсънна нощ Бил отиде в болницата, както обикновено, и завари усмихната медицинска сестра до леглото на Лидия. Жената посочи към нея и каза нещо на тайландски. Бил видя, че очите на Лидия бяха широко отворени и изглеждаха огромни на фона на изпитото й, сивкаво лице. Сърцето му прескочи — не беше подготвен за такова нещо. Лидия съсредоточи погледа си върху него и изражението й моментално се пропи със страх.
	— Кой сте вие? — Гласът й беше немощен и дрезгав. — Къде Хари? Сънувах ли, че дошъл при мен? Защо мое бебе е у теб? Дай ми я! — Тя протегна мъчително ръце към бебето, притиснато до гърдите на Бил в платнената си люлка.
	Сестрата й каза няколко успокоителни думи на тайландски, после помогна на Бил да извади бебето от шала и го положи в свивката на едната й ръка.
	Лидия обсипа жената с въпроси, на които тя отговори търпеливо, докато Бил стърчеше безпомощно до леглото. Той съзнаваше, че неизбежният момент беше настъпил и предпочиташе да прекара още цяла година в Чанги, вместо да се примири с него.
	Когато сестрата ги остави насаме, Лидия стрелна Бил с пламтящ от гняв поглед.
	— Защо казал на сестра, че сте баща на мое бебе? Не е вярно! Кой сте? Кажете!
	— Кълна се, че не съм й казвал подобно нещо, госпожице Лидия. И бездруго не знам тайландски. Май просто са решили така, понеже аз ви доведох тук. Казвам се Бил Стафърд и съм приятел на лорд Хари. Той ме изпрати в Банкок, за да ви намеря.
	— Хари? Той… не тук? — Страхът и яростта се изпариха от очите й, отстъпвайки място на сълзи. — Но аз го видях… той дойде… той ме прегърна… аз…
	— Лидия, аз дойдох в стаята ви. Хари го няма. Той е в Англия. Много съжалявам, но това е самата истина.
	— Не… не… аз видях го… борих се за мой живот заради него… той се върна за нас — простена тя, затваряйки очи, докато сълзите се ронеха от ъгълчетата им и се стичаха по бузите й.
	— Лидия, аз… той ви обича. Толкова много ви обича. Вие сте всичко за него, повярвайте ми.
	— Тогава защо не е тук? Той обеща… обеща ми, че се върне при мен — пророни тя тихо.
	— Баща му почина. Налага се да поеме в свои ръце семейното имение в Англия. Щеше да е тук, ако можеше, кълна ви се. — Бил съзнаваше, че думите му бяха нищожен, недостоен опит да утеши жена, която никой с нищо не можеше да утеши.
	— А дойде ли скоро? — попита Лидия с тънък шепот, изтощена от изблика си.
	— Не може да дойде, госпожице Лидия. Затова изпрати мен.
	— Значи вие дошъл да ни отведете в Англия…
	Бил виждаше, че силите я оставят.
	— Починете сега, госпожице Лидия — каза й той, пресягайки се да хване ръката й. — Ще остана до вас. По-късно ще поговорим и ще ви разкажа всичко.
	— Той ще дойде. Той ме обича… обича ме…
	Гласът й заглъхна, преборен от съня.


	Бил прекара следващите два часа до леглото на Лидия, раздиран от състрадание, като я гледаше най-сетне прегърнала дъщеричката си и потънала в сънища за бъдеще, каквото никога нямаше да има. Когато бебето се събуди от глад, Лидия не отвори очи. Бил я измъкна внимателно от ръцете й, нахрани я, препови я и я върна на майка й.
	Когато залезът разля прокобната си охрена светлина през прозорците на отделението, Лидия се размърда в леглото. Медицинската сестра доведе доктора и отпрати Бил от стаята.
	Като излезе, Бил си купи бутилка бира и купа оризови спагети и седна на стълбището да ги изяде.
	Въпреки мъчителните години, прекарани в Чанги, не вярваше някога да се бе чувствал толкова отчаян. И самотен.
	Един час по-късно го извикаха в отделението. Лидия се беше понадигнала на възглавниците и изглеждаше болезнено крехка, но поне очите й му се сториха по-будни, изражението й — по-спокойно.
	— Моля, господин Бил, седнете — каза тя, сочейки стола. — Доктор ми каза, че сте много мил. Довел сте ме тук, грижил сте се за мое бебе и сте ме посещавал всеки ден. Каза, че сте добър човек.
	— Направих всичко по силите си, госпожице Лидия. А тя — посочи той пеленачето, сгушено в прегръдките на майка си, — е истинска душица.
	Лидия сведе усмихнато лице към бебето си.
	— Мислите ли, че прилича на неин татко?
	Бил смяташе, че е одрала кожата на майка си, но въпреки това кимна утвърдително.
	— Да, прилича. И през цялото това време се питам какво име сте й дала.
	— Жасмин. Казва се Жасмин. Хари ми каза, че негова майка отглежда цвете в градината си в Англия. И тук вирее. Много е красиво и с чудесен аромат.
	— И аз го обичам, госпожице — съгласи се Бил. — Името е прекрасно.
	— Надявам се Хари го хареса. А вие Бил…?
	— Стафърд, госпожице Лидия. Бях в Чанги с лорд Хари, двамата много се подкрепяхме… — Споменът предизвика болезнена гримаса върху лицето му. — Но у дома, в Англия, съм негов градинар.
	— Градинар? — вдигна едната си вежда Лидия. — Изпратил е негов градинар да ме намери?
	— Знаеше, че може да ми има вяра, госпожице Лидия. Готов съм на всичко за него, наистина.
	Погледът на Лидия се разнежи.
	— Да, не познавам друг като него. Нямам търпение да го видя и да му покажа наше бебе. От негови писма знам, че не може дойде тук. Баща му умрял. Затова изпратил теб да ме намериш и да ме отведеш при него в Англия, нали?
	— Лидия, аз…
	— Но аз не мога отида в Англия сега, господин Бил — поклати глава Лидия. — Доктор ми каза, че мое раждане било тежко и трябва незабавно ме оперира. Преди не можели, понеже аз била много зле и мислели, че и бездруго умра. Казват, че сигурно минат много седмици, преди се оправя. _Ако_ изобщо оправя се… Така че трябва изчакам, преди тръгна на дълго пътуване.
	Бил преглътна сухо. Знаеше каква смелост проявява, колко сериозно беше положението й всъщност.
	— Госпожице… тоест Лидия… аз…
	Думите му секнаха и тя прочете ужаса в очите му.
	— Какво има?
	— О, госпожице, не знам как да ви го кажа, но… аз…
	— Той не ме иска вече? — Лицето й гореше от болка.
	— Не, той ви обича, госпожице, повече от всичко друго на света… не е това… просто…
	— Щом ме обича, всичко е наред, така че вие трябва ми кажете, господин Бил, какво станало с горкичкия ми Хари. — Тя го погледна в очите, а нескончаемата й вяра в споделената, безсмъртна любов я зареждаше с такава стоическа решителност, че Бил се почувства още по-неспособен да й разкрие истината.
	— Май е най-добре да се върна след операцията, като възвърнете силите си — предложи той. — Не мисля, че е редно да ви го съобщавам точно сега.
	— Господин Бил, за малко да умра. А и може умра по време на операция или после. Доктор ми го каза. Операция е утре — добави тя. — Няма време. Затова трябва ми кажете всичко още сега. Моля ви, господин Бил — прикани го тя, — трябва науча.
	— Аз… о, госпожице…
	Лидия протегна дребничката си, трепереща ръка, за да го утеши.
	Виждам, че няма ми кажете нещо хубаво. Готова съм. Не бойте се. Знам, че той ме обича и само това е важно. Кажете, моля ви.
	И така Бил — чиято духовна сила изглеждаше нищожна в сравнение с тази на жената, която щеше да съсипе с думите си — й разкри истината. Изпълни безкрайно тежката си мисия, възхищавайки се на смиреността по лицето й, макар и ръцете й от време навреме да се свиваха в юмруци от мъка.
	Тогава Бил обърна поглед към мъничкия, съкровен плод на нестихващата й любов, кротко сгушен в обятията й. И проумя, че няма да намери сили да й разкаже цялата история, да й съобщи новината за другата рожба, с която съвсем скоро щеше да се сдобие господин Хари, далеч в Англия.
	— Е… това е. Хари е женен и сега, когато баща му вече не е сред живите, цялата отговорност за имението пада на неговите плещи. Не намирам думи да изкажа състраданието си към двама ви, госпожице Лидия. Имаше намерение да се върне при вас, повярвайте ми, да каже на жена си и да й поиска развод. Но вече дори той самият разбира, че няма начин. Заръча ми да ви предам, че ще ви обича вечно — завърши разказа си Бил. — Заклевам се, госпожице Лидия, никога не съм го виждал по-тъжен, също като вас. Аз… толкова ми е жал за двама ви.
	Лидия се взираше в нищото, потънала в дълбок транс.
	— Знае ли за бебе? — попита шепнешком накрая.
	— Не. Не знае.
	Лидия кимна. Лицето й придоби умислено изражение.
	— Не може е с мен. Дори да оживея.
	— Не, госпожице Лидия, колкото и да иска, не може.
	— Дали не би взел наше дете, ако научи?
	Бил знаеше отговора, но лицето на Лидия притъмняваше с всеки изминал момент.
	— О, госпожице, съмнявам се — отвърна вяло той.
	— Искам го попитате дали би взел наше дете. — Внезапно ръката й се стрелна и загърна ръкава му. — Искам изпратите телеграма още тази вечер. Питайте го. Моля ви, господин Бил, трябва го питате. Нямам време. Трябва реша кое е най-добро за Жасмин, преди стане твърде късно. — Тревогата изпиваше всичките й сили; пръстите й пуснаха ръкава му и тя затвори клепачи. — Аз не важна. Вече гледала смъртта в очите и може би ми писано да напусна тази земя скоро. Но наше дете… наше бебе… не бива страда. Хари не би позволил това. Знам, че не би… трябва му я водите… водете я при неин баща.
	Бил преглътна тежко. Нямаше смелостта да й каже, че идеята й беше неосъществима.
	Лидия отвори очи и погледна дъщеричката си.
	— Тя заслужава нормален живот, господин Бил. Дори аз да не умра, не мога се грижа добре за нея. Спасете я. Аз нямам дом, нито работа, нито пари. Трябва я пратя в Англия с вас. Там тя има шанс.
	— Госпожице Лидия… — подхвана с дрезгав глас Бил — бебето се нуждае от майка си. Мисля, че…
	— Аз мисля, че може умра, а няма кой друг се грижи за бебе. — Тя целуна главицата на Жасмин и взе в мъничката си ръка още по-мъничкото й копие. Очите й, лъснали от непролетите сълзи, срещнаха тези на Бил. — Вземете я сега, моля. Така най-добре. Ако остане при мен още, после няма мога… — гласът й най-накрая пресекна от вълнение — … се разделя с нея.
	Тя сведе глава и зашепна нещо на Жасмин, ронейки думи, които Бил не разбираше и не искаше да разбере. Знаеше, че Лидия се сбогува с дъщеря си.
	С разтреперано от напъна тяло Лидия опита да вдигне рожбата си, за да му я подаде. Бил протегна ръце и пое Жасмин в прегръдките си, докато лицето на Лидия се обливаше в необуздани, тихи сълзи.
	— Пазете я, господин Бил, моля ви, пазете я. Вярвам, че вие добър човек. Сега трябва се доверя на вас и неин баща, защото не знам дали мое бъдеще е тук, на земя, или в рая. Но това не е важно. Жасмин трябва има бъдеще, не аз. Моля ви, господин Бил — продължаваше да го умолява тя, — намерете начин ми кажете дали моя дъщеря е добре. Ако оживея, трябва знам.
	— Добре. Ще пиша на Приятеп, цветаря. — Гласът на Бил трепереше от емоции, изричайки обещания, които не знаеше дали може да спази. — Ще пазя Жасмин, госпожице Лидия, не се тревожете.
	— _Коп кун ка._ И кажете… и на двама, че ги обичам повече от звезди на небе и са мой дар от бог.
	Лидия се пресегна да погали чедото си за последен път, но ръката й, останала без капка сили, не достигна Жасмин и падна немощно на леглото.
	— Кажете им, че ще ги видя пак. Защото… — тя вдигна поглед към Бил и го дари с усмивка, която озари цялото й лице и внезапно отвори очите му към неземната й красота, — любов никога не умира, господин Бил. Никога не умира.


>>	48

	Един ден в началото на юли Бил се появи изневиделица пред прага на Елзи.
	— Бил! О, Бил! Защо не си ми казал, че се прибираш днес? Щях да те посрещна във Феликсстоу! — Елзи понечи да го прегърне, но в същия миг видя, че крепи нещо увито в одеяло до гърдите си. Тя изгледа вързопа подозрително. — Какво си скрил там?
	— Да влезем вътре, миличка — каза Бил изморено. — Като я оставя, ще мога да прегърна и теб.
	Елзи затвори вратата след него. Бил остави багажа си и нещо се размърда под одеялото.
	— О, миличка, толкова много ми липсваше. Аз липсвах ли ти?
	Елзи не откъсваше очи от вързопа.
	— Разбира се, че ми липсваше, но в момента друго ме интересува. Какво е онова?
	Бил я погледна притеснено.
	— Реших да ти донеса подарък. Надявам се да съм постъпил правилно. Но като се замисля — въздъхна Бил, — май нямах голям избор. Хайде, отиди да я видиш. Същинско ангелче е.
	Елзи пристъпи плахо към вързопчето, разтреперана от смайване. Отметна внимателно одеялото и две красиви кехлибарени очи впериха поглед в нея.
	— О, Бил! — възкликна Елзи и сложи ръце на зачервените си бузи.
	— Прекрасна е! Чия е?
	— Елзи, _наша_ е. Донесох ти малко момиченце.
	— Но… — Елзи беше толкова изумена, че не знаеше какво да каже.
	— Не може да си няма родители, Бил Стафърд! Познавам те и знам, че криеш нещо от мен.
	Бебето заплака.
	— О, бедничкото дребосъче! Ела тук. — Елзи я взе и я настани в прегръдките си, оглеждайки с интерес медената й кожа, съвършеното й носле, буйната й косица. — Тихо, тихо, мъничката ми — заговори й тя и пъхна показалеца си в устата й, за да я успокои. — Колко е голяма?
	— Беше на две седмици като тръгвах, така че сега е почти на осем — обясни Бил.
	— Но как е успял голям хулиган като теб да се грижи за нея на кораба? Грам не разбира от бебета, нали, гълъбче? — каза Елзи на Жасмин, усещайки как се влюбва, но решена първо да се увери, че има това право.
	— Доста добре се справихме двамцата. Много е добричка, гък не издава — заяви гордо Бил и Елзи видя блясъка на любовта в очите на съпруга си.
	— Бил Стафърд, знам, че има някаква история зад всичко това. Веднага да ми я кажеш.
	Той пристъпи зад Елзи и я прегърна през раменете.
	— Взех правилното решение, нали, миличка? Само я погледни. Същинско съкровище е.
	— Аз… Бил! Не знам какво да кажа! Нямам думи. — Елзи поклати глава. — Цъфваш ми у дома с бебе в ръце! — После лицето й притъмня и главата й се замая от болезнени мисли. — Да не би да криеш нещо от мен, Бил? Какви си ги вършил, като си излязъл от Чанги?
	— О, Елзи, моя Елзи! — Бил придърпа лицето й до своето и я целуна. — Не говори глупости! Бил съм си вкъщи при теб дълго преди това мъниче да е било дори искрица в окото на баща си!
	Елзи се просълзи и стигна дотам, че заброи месеците на пръсти, след което по лицето й се разля облекчена усмивка.
	— Прав си, Бил. Няма как ти да си таткото. Но сигурен ли си, че не престъпваме закона? — продължи с въпросите тя. — Кажи ми, че няма да почукат на вратата ни посред нощ и да те отведат в затвора за кражба на бебета. И да ни вземат малкото.
	— Кълна ти се, че не съм сторил нищо незаконно. Наша си е, Елзи, наше детенце. И никой никога няма да ни я отнеме, обещавам.
	— Как се казваш? — изгугука тя на бебето.
	— Майка й я беше кръстила Жасмин. Но можем да я прекръстим, ако искаш.
	— Жасмин… е, мисля, че името й пасва, като се има предвид, че… татко й — каза Елзи, изговаряйки думичката с огромна наслада, — отглежда красиви цветя.
	— Нося цели сандъци от тях, миличка.
	Тя вдигна поглед към Бил.
	— Тя е от Тайланд, нали? Но не е чак толкова тъмна. — Елзи погали нежната кожа на ръчичката й.
	— Е, малката си има своята история — каза Бил — и ако спреш да кудкудякат по нея, колкото да направиш на съпруга си един чай, ще ти разкажа всичко.
	Въоръжен с чаша чай, Бил й предаде тъжната история.
	— Нали разбираш, скъпа, че нямах друг избор? И ти така щеше да постъпиш на мое място, нали?
	— Да, Бил, знаеш, че щях.
	— Слага богу — въздъхна той; никога не беше обичал и уважавал съпругата си повече, отколкото в този момент. — Но си наясно, че за доброто на всички ни лейди Крофърд не бива да научава?
	— Разбира се, глупчо — пророни Елзи, а потисканият й досега майчин инстинкт я обгръщаше в топло, удовлетворено сияние, докато люлееше нежно новата си рожба. — И дума няма да кажа, ако така ще задържим това малко съкровище завинаги. — Тя вдигна поглед към него. — Но ще изпълниш ли обещанието си към Лидия? Ще кажеш ли истината на лорд Хари?
	— Лидия му беше написала писмо… — въздъхна Бил. — Дадоха ми го в болницата при последното ми посещение. Тъкмо беше влязла в операционната, и така и не я видях. Беше ми оставила и една орхидея; в бележката пишеше, че искала бебето да я запомни с нея. Още не е разцъфнала, но…
	— О, Бил, спри да дрънкаш за тези твои китки и ми кажи какво ще правиш с писмото за лорд Хари! — прекъсна го Елзи.
	— Честно казано, Елзи, не знам.
	— Мога да ти гарантирам, че само ще разлаеш кучетата, ако му го дадеш. Ами ако поиска да вземе бебето ни? Съветвам те да не чоплиш стари рани — предупреди го тя.
	Бил целуна новата майка и пеленачето в ръцете й.
	— Знаеш ли какво, Елзи, ще отскоча до парника да помисля на спокойствие.


	Бил седна на един от сандъците с орхидеи, извади писмото на Лидия от джоба си и го погледна. Нямаше представа какво пише вътре. Не му влизаше в работата. До ден-днешен очите му плувваха в сълзи, сетеше ли се за момента, в който Лидия му беше подала бебето си, без да пророни и дума на самосъжаление, макар и болката да бе извирала от разкошните й кехлибарени очи.
	Държейки писмото в ръцете си, Бил се умисли за страстта между двамата влюбени и трагичната развръзка на историята им. Нямаше да се учуди, ако Лидия вече не беше между живите. Какво рискуваше тогава, ако просто предадеше писмото й на Хари? Той не можеше да направи нищо по въпроса. Лорд Крофърд вече беше приел дълга си, затова и беше изпратил Бил да намери Лидия. Щеше да пита какво й се е случило, а може би беше най-добре да получи отговор от самата Лидия, жената, която обичаше. Пък и вероятно присъствието на живото доказателство за любовта им тук, в „Уортън Парк“, щеше да му носи все някаква утеха. Какво лошо имаше в това да идва в колибата от време навреме и да се любува на малкото си момиченце?
	Стига лейди Крофърд да не заподозреше нещо…
	Самият Хари нямаше да пророни и дума пред нея; това поне беше сигурно…
	Пренебрегвайки разумния съвет на жена си, чисто и просто защото съзнаваше, че играе само ролята на вестоносец в цялата тази драма, Бил бързо скъта писмото в обичайното скривалище под орхидеите, за да го открие лорд Крофърд.
	После насочи вниманието си към сандъците, заемайки се да разопакова и сортира безценните си растения.


	Оливия, която щеше да роди своето дете след осем седмици, чу за новото попълнение от Елзи същия следобед. Прислужничката й, грейнала от радост, я покани да види бебето в колибата им.
	— Колко е красива само! — възхити се Оливия, докато мъничето стискаше пръста й, гукайки. — Как я кръстихте?
	— Жасмин, милейди.
	— Идеално — възкликна Оливия с усмивка. — Нали ти казах, че животът сам се подрежда?
	— Да, милейди, казахте ми. И се оказахте права. За всички ни.
	На път към къщата Оливия спря пред парника. Не беше виждала Бил от завръщането му и искаше да го поздрави за новия член на семейството му и да изрази възхищението си от благородната му постъпка: Елзи й беше обяснила, че в Тайланд имало много самотни майки, които били твърде болни или бедни да се грижат за бебетата си и че съпругът й бил срещнал едно от тези злочести момичета. Когато тя починала при раждането, обричайки бебето си на живот в сиропиталище, Бил се смилил над клетото създание и го донесъл на Елзи, където знаел, че ще получи заслужената родителска любов.
	Оливия усети как собственото й бебе се размърда в утробата й и се усмихна при мисълта, че то поне нямаше да се сблъска с неудачите на бедното сираче, спасено от Бил.
	Тя отвори вратата на парника и завари пода му отрупан със сандъци с орхидеи. Бил го нямаше, но Оливия реши да поизчака няколко минути, тъй като можеше да се върне. Тръгна измежду редовете цветя, любувайки се на божествените им аромати, и спря до саксиите с орхидеи. Взе едната с мисълта, че много би разведрила стаята й по време на предстоящото й уединение.
	Очите й попаднаха на хартиения плик под саксията; тя го взе, виждайки името на Хари от предната му страна, но не и адрес, нито пък пощенска марка. Почеркът й беше непознат и в едното ъгълче на плика имаше малка издутина. Любопитството й надви и тъй като не вярваше да открие нещо, което Хари би скрил от нея, Оливия отвори плика.
	Броени секунди по-късно, след като беше прочела краткото послание на листа три пъти, Оливия се свлече на пода, задъхана от смайване.
	Разгърна малкото хартиено топче, което бе образувало издатината в ъгъла на плика, и впери недоумяващ поглед в миниатюрното пръстенче с кехлибар, наглед предвидено за детска ръка.
	Оливия преглътна с усилие, за да изтика надолу буцата, която заклещваше гърлото й… нямаше да плаче, не можеше да си го позволи. Сълзите не можеха да й донесат никаква утеха.
	Оливия опита да разтълкува току-що прочетените думи:
	Тази жена беше лудо влюбена в съпруга й. И тъй като Хари очевидно я беше помолил да се омъжи за него, явно отвръщаше на чувствата й. Освен това й беше обещал при първа възможност да се върне при нея в Банкок. Осъзнавайки, че това е невъзможно, беше измислил предлог да изпрати Бил да я намери. А Бил се беше върнал у дома с детето на съпруга й — поне по думи на неизвестната жена.
	Бил влезе в парника.
	Оливия се помъчи да стане на крака, но коленете й изневериха.
	— Лейди Крофърд, какво правите тук? Нека ви помота.
	— Не! — Тя стана и закрачи към него, размахвайки яростно писмото в ръката си. — Ще бъдеш ли така добър да ми обясниш какво е _това_?
	Като видя писмото, Бил пребледня от ужас.
	— Милейди… не биваше да го намирате. Моля ви…
	— Е, намерих го, и ако не ми кажеш какво, _по дяволите_, сте забъркали със съпруга ми, моментално ще изгоня теб, жена ти и онова… _извънбрачно изчадие_ от земята ми! Казвай!
	— Моля ви, милейди, не забравяйте в какво състояние сте. Не бива да се разстройвате така… — Бил съсредоточи мислите си. Знаеше, че всичко зависи от следващите му думи. — Не беше нищо особено, просто един самотен войник, изпаднал в заблуждение.
	— Моля?! Чак такова заблуждение, че да предложи брак на друга жена?! — изкрещя Оливия, тиквайки пръстена пред очите му. — При положение че вече си има съпруга вкъщи, която го е чакала _цели четири години_?!
	— Успокойте се, милейди, моля ви — настоя Бил.
	— Ще се успокоя, когато узная истината. — Цялото й тяло се тресеше. — Или ми кажи какво се е случило, или ще те _изгоня_!
	— Не знам какво пише в бележката, не съм я чел… но…
	— Пише, че го обичала, че никога нямало да забрави времето им заедно в Банкок и че „разбирала“ защо не можел да удържи обещанието си към нея. И че трябвало да се грижи за „дара“ й към него, понеже тя била болна и не можела. О, _боже_ — Оливия поклати глава в пълно отчаяние. — А аз си мислех, че се държи отчуждено, защото още го мъчат ужасите, преживени в Чанги. Докато всъщност е страдал по някаква си банкокска уличница! — Тя вдигна поглед към Бил. — Живо ли е това момиче? Елзи ми каза, че умряла при раждането на… дъщерята на съпруга ми — изплю гневно тя.
	— Аз… не знам — отвърна Бил, неспособен да излъже. — Може и още да е жива, милейди, но я оставих много тежко болна.
	— Е — Оливия накъса писмото и хвърли парчетата във въздуха — жива или не, това е! Като видиш Хари, ще му кажеш, че е _мъртва_. В противен случай и тримата незабавно ще се озовете на улицата.
	— Обещавам — отвърна отчаяно Бил, — ще направя каквото кажете, лейди Крофърд.
	Оливия закрачи напред-назад задъхано, докато по челото й не започна да избива пот.
	— Детето трябва да се махне от имението моментално! Моментално, чу ли ме? Не може да остане тук… Не мога да допусна _изчадието_ на съпруга ми да расте в „Уортън Парк“! Още утре сутринта ще я взема и ще я отведа в…
	— _НЕ!_ — Бил остана изненадан от яростната си реакция. — Съжалявам, милейди, но това дете остава с мен и Елзи. — И неговото тяло се тресеше от емоции. — Изхвърлете ни и тримата, ако искате, но дадох клетва на онова бедно момиче, че ще се грижа за рожбата й, и точно така ще направя.
	— В такъв случай ви искам вън от имението до утре сутрин. Да, и тримата! Няма да позволя собствения ми съпруг да съзаклятничи с прислугата срещу мен!
	— Както наредите, милейди — отвърна Бил, решен да възвърне самообладанието си и да каже необходимото. — Но, с цялото ми уважение, бях изпратен по заръка на лорд Крофърд. И съм сигурен, че той ще иска да узнае дали мисията ми е била… успешна, или не. Не е нужно да му казвам чие е бебето, ако такова е желанието ви, но изгоните ли ни, на господаря няма да му отнеме много време да проумее каква е причината.
	Оливия спря трескавото си кръстосване и впери мълчалив поглед в Бил.
	— Изнудваш ли ме, или така ми се струва, Бил?
	— Не, лейди Крофърд. — Бил знаеше, че трябва да подбере следващите си думи много внимателно. — Просто изтъквам фактите. Може би… може би е най-добре лорд Крофърд да научи истината. Може би и вие самата мислите така? И искате да чуете оправданието му?
	Целият й гняв внезапно се изпари и Оливия седна немощно върху един от сандъците, отпускайки глава в ръцете си.
	— О, боже… в какъв кошмар се забърках.
	— Моля ви — подхвана утешително Бил, — не забравяйте каква беше причината лорд Хари да ме изпрати в Банкок — като се прибра вкъщи, осъзна колко много ви обича. И че трябва да остане при вас.
	Оливия вдигна изопнато от отчаяние лице.
	— Не се дръж снизходително, Бил. Хари _никога_ не ме е обичал! И никога няма да ме обикне. Той е жалко, безполезно подобие на мъж и го ненавиждам от все сърце. — Тя си пое няколко дълбоки глътки въздух, опитвайки да си възвърне самообладанието. — Поне го няма тук. В Лондон е до утре; имаше работа в банката. Предполагам още не си говорил с него?
	— Не, милейди — отвърна кротко Бил.
	— Е, и това е нещо. И все още не знае за детето?
	— Не. Не поддържахме връзка, докато бях в Банкок.
	— Заклеваш ли се, че казваш истината, Бил? — погледна го изпитателно Оливия.
	— Да, милейди. Щеше да научи за детето, ако беше прочел писмото, но вече няма как. — Бил провеси глава, обзет от срам. — Аз съм виновен; моята Елзи ми каза, че не бива да му го давам. Винаги излиза права — добави той почти шепнешком.
	— Тя е много разумно момиче и имаш голям късмет, че е до теб — съгласи се Оливия. — Мога ли да разчитам, че няма да каже нищо на никого?
	— Нито дума — отсече Бил. — Знаете откога Елзи си мечтае за свое отроче. Никога не би рискувала да й го отнемат.
	— Така е. И имаш право, разбира се. — Погледът й се смекчи за момент. — Детето няма вина. Така да бъде тогава. Но, Бил, лорд Хари не бива да научава за нищо на света. Не искам да се унася по някакво си незаконородено, при положение че трябва да обича собственото си дете… дори да не обича жена си — добави тъжно тя. Погледна към Бил, най-сетне овладяла емоциите си. — Трябва да ми обещаеш, че когато дойде време да говориш с лорд Хари, няма да му кажеш и думичка за детето, а само, че майката е _мъртва_. И толкова по въпроса. Бъдещето на „Уортън Парк“ и всички нас зависи от това. Разбираш ли ме правилно, Бил?
	— Да, лейди Крофърд.
	— Ще говоря с Елзи и ще й кажа, че знам истината — добави Оливия. — Няма да допусна собствената ми прислужничка да ме прави на глупачка. И тримата с вас ще пазим това в тайна до края на живота ни.
	— Да, милейди — съгласи се мрачно Бил.
	— Добре, разбрахме се. — Оливия вдигна глава и го подмина на път към вратата. В следващия момент спря и отново се обърна към него. — Моля те, Бил, знай, че не обвинявам теб. Ти просто си изпълнявал нареждания. Но съпругът ми, като знам колко е заблуден, едва ли подозира какво си направил за него. Постъпил си като предан, всеотдаен слуга. И не тая омраза към теб.
	Тя му се усмихна сдържано и напусна парника.


	На следващия ден, когато Хари се върна от Лондон и разбра, че Бил си е дошъл, помоли да го извинят от обяд, твърдейки, че няма търпение да види какви цветя е донесъл от Банкок. Оливия прие това оправдание, макар и да знаеше истинските му подбуди; поне извличаше известно доволство от факта, че беше запозната с цялата истина.
	Бил спази обещанието си — излъга в името на „Уортън Парк“ и всички зависими от него. Каза на Хари, че Лидия е починала няколко седмици, преди той да пристигне в Банкок, че е посетил гроба й и й е занесъл орхидеи. После прегърна Хари, който зарида неудържимо от тъга по загубената си любов.
	Когато господарят му се поуспокои, Бил спомена, че е осиновил малко момиченце от едно банкокско сиропиталище и го покани, като се почувства по-добре, да ги навести в колибата, за да я види.
	— Разбира се, Бил, ще намина в близките дни — беше се съгласил Хари, без да му отдели особено внимание, после бе излязъл с нестабилни крачки от парника, излъчвайки отчаяние от всяка пора на тялото си.


	Оливия не очакваше съпругът й да прекара нощта с нея и се оказа права. До закуска на другата сутрин вече си беше възвърнала самоконтрола и мислеше единствено за бебето си и „Уортън Парк“. Сърцето й завинаги се беше затворило към Хари. Гледайки през масата изпитото му лице, признак на вътрешната агония, която изживяваше, знаеше, че Бил беше изпълнил обещанието си.
	Виждаше скръбта в очите на съпруга си, но душата й не трепваше.
	Повече никога нямаше да страда заради липсата на интерес и привързаност от негова страна. Вместо това скришно се любуваше на болката му.


	Само два дни по-късно и тя бе споходена от жестока болка.
	Извикаха доктора и макар че той положи големи усилия да предотврати родилните контракции на Оливия, няколко часа по-късно съвършено, мъничко момченце излезе преждевременно на бял свят.
	Кристофър Хари Джеймс Крофърд, наследникът на „Уортън Парк“, почина три дни по-късно, след героична борба за живота си.
	И въпреки че след възстановяването й Хари опита да се върне в леглото на съпругата си, Оливия не го докосна с пръст чак до деня на смъртта му.


>>	49

	_„Уортън Парк“_

	_Седя в библиотеката, мъчейки се да проумея историята, която току-що бях чула. Трагична приказка за любов, измяна и болка… приказка, чиято развръзка въвлича и мен самата в сюжета._
	_Хари Крофърд е дядо… Във вените ми тече кръвта на рода Крофърд… Майка ми е наполовина тайландка, донесена от другия край на света… Елзи и Бил не са ми кръвни роднини… А аз самата, по един или друг начин, който все още не се избистря в главата ми, съм сродена с Кит…_
	_Но въпреки че чух стряскащи, променящи живота неща, се чувствам спокойна. Тази къща… целият „Уортън Парк“, винаги е бил част от мен, без да знам защо. Просто открай време нещо ме тегли насам._
	_Но вече знам, че предците ми живеят между тези стени от триста години. Навярно духът им се е пропил във всяко кътче на имението._
	_„Уортън Парк“ и семейство Крофърд — моето семейство — са неразривно свързани. Къщата сякаш протяга ръце да ни достигне, привлича ни към себе си, настоява да се завърнем. Сякаш ни притежава и бягството е невъзможно. Успяла е да се докопа дори до едно мъничко детенце, родено на хиляди километри оттук, дете, чиято поява на бял свят никой не е очаквал._
	_Майка ми, Жасмин, единствената директна потомка от поколението си, извънбрачно родена в следвоенния хаос, изживяла целия си живот в неведение относно кръвната си принадлежност и законното си право върху имението, бе отраснала тайничко на негова почва. А накрая оставила след себе си още потомци на рода Крофърд, една от които, по неведомо стечение на обстоятелствата, сега седи между същите тези стени._
	_Голата истина внезапно връхлетя съзнанието ми. Но утеха или боязън ми носи?_
	_„Уортън Парк“ не принадлежи на семейство Крофърд._
	_Ние принадлежим на „Уортън Парк“._


	Джулия усети напрежението в тялото си, погледна надолу и видя, че е стиснала силно ръката на Кит. Стрелна очи към изпитото, пепеляво лице на Елзи.
	Кит пръв наруши спусналата се в стаята тишина.
	— Ако не греша, двамата с Джулия се падаме трети братовчеди, нали така?
	Елзи съумя да кимне с глава.
	— Точно така, Кит.
	— А научил ли е някога Хари, че малкото момиченце, живеещо само на няколкостотин метра от къщата му, е дъщерята на Лидия?
	— Не. Двамата с Бил удържахме на обещанието си към лейди Крофърд и не проронихме нито дума пред никого. Хари повече никога не стъпи в зеленчуковата градина и парниците. Бил страдаше ужасно, задето връзката, която си бяха изградили в Чанги, се беше скъсала. Но пък разбираше защо лорд Хари не искаше да има нищо общо с нещата, които му напомняха за Лидия. Повече от двайсет години дори не зърна дъщеря си. Докато един ден, след като научи, че не му остава много време, се появи на прага ни. — Елзи обърна очи към Джулия. — Майка ти му отвори вратата. Тогава навярно му е просветнало; все пак Бил открай време разправяше, че с годините Жасмин все повече и повече заприличвала на майка си. При всички случаи — сви рамене Елзи — лорд Хари влезе в колибата, сякаш беше видял призрак. Мисля, че чак в онзи момент проумя коя е.
	— Сигурно е било огромен шок за него — пророни Кит.
	— Да — потвърди Елзи, — клетият трепереше от глава до пети. Накарах го да седне и му направих чаша чай с много захар. И макар да ми говореше, че искал Бил да вземе дневника му от Чанги, не отлепяше очи от Жасмин. Тъкмо се беше върнала от парниците, където ходеше да рисува орхидеите на баща си. Лорд Крофърд видя рисунките й върху кухненската маса и я заразпитва за тях.
	Споменът накара Елзи да се просълзи и Кит пусна ръката на Джулия, за да отиде тя до баба си и да я прегърне.
	— Елзи, ако ти идва много…
	— Не — отсече Елзи, — започнала съм и искам да довърша. Както и да е, лорд Хари попита Жасмин дали би му подарила рисунките си, защото много ги харесвал. Дъщеря ми се съгласи и тогава… той я целуна и си тръгна. Това — сведе глава Елзи, преглъщайки тежко, — беше последният път, в който видях бедния Хари жив.
	— Вероятно е било за добро, че е научил чак в края на дните си. За Жасмин също — утеши я Кит.
	— Може и така да е, но никога няма да забравя изражението на лицето му, докато си тръгваше. Беше едва на четирийсет и осем, но изглеждаше много състарен. Нямаше хубав живот горкичкият. Двамата с лейди Крофърд бяха съпрузи само на хартия. След като научи за Жасмин, а после загуби собственото си дете, Оливия вече не беше същата. Колкото и да я обичах, усетих как се превърна от мило момиче в озлобена старица. Хари не получаваше нито капчица утеха от нея; това го знам със сигурност. Често съм казвала, че според мен си умря от разбито сърце клетият.
	— Значи така онези четири рисунки са попаднали в разпродажбата на вещи, на която попаднахме преди няколко месеца — заключи тържествено Кит, обръщайки поглед към Джулия.
	Тя обаче не му отвърна, потънала в собствените си препускащи мисли.
	— И Жасмин никога не е научила кои са били истинските й родители? — попита накрая Кит.
	Елзи поклати глава отбранително.
	— Не. Какво хубаво щеше да излезе от това за когото и да е от нас? О — прозя се тя, — извинявайте, но разказвачеството е уморителна работа. — Тя обърна поглед към Джулия. — Добре ли си, гълъбче? Сигурно всичко това ти идва изневиделица. Но поне знаеш, че майка ти и баща ти са истинските ти родители, макар и аз да не съм ти кръвна баба, мътните ме взели. Винаги съм те обичала като моя си внучка.
	— Знам, бабо — отвърна Джулия.
	— Е, трудно ми беше да пазя такава тайна през всичките тези години, но човек прави каквото се налага. И ние с Бил така постъпихме.
	Мислите на Кит не бяха замъглени от емоции, затова успя да схване последиците от току-що чутия разказ.
	— Но от това следва, че Алиша, като твоя по-голяма сестра, е директната наследница на имението, не аз. Разбира се, понеже е жена, не може да наследи благородническото звание, но пък има право да претендира за своя дял от имението.
	— Не, Алиша не би постъпила така — поклати уморено глава Елзи. — Но този въпрос остава за друг път. Май ми трябва малко почивка. — Тя понечи да стане и Кит скочи да й помогне.
	— Благодаря ти, Кит. Същински джентълмен си, един достоен представител на рода Крофърд. — Тя се усмихна, хвана го под ръка и двамата тръгнаха към вратата, спирайки до Джулия, която още седеше неподвижна на дивана. — Съжалявам, гълъбче — каза й Елзи тихо. — Толкова се чудех дали да ти разкрия истината, или не. Но като видях как съдбата те върна в „Уортън Парк“, при Кит, реших, че така е редно. Дано не съм се лъгала.
	Джулия стана на крака и прегърна баба си през раменете.
	— Правилно постъпи, бабо. И съм ти безкрайно благодарна.
	Кит и Джулия застанаха един до друг и изпратиха Елзи с погледи.
	— Дали да не се кача до горе с нея? — попита Джулия.
	Кит поклати глава.
	— Струва ми се, че иска да остане сама. — От гърлото му се изтръгна въздишка, която се превърна в свирукане. — Пийва ли ти се едно бренди? На мен ще ми се отрази добре след всичко това.
	Джулия поклати глава.
	— Не, благодаря. — Тя се тръсна на дивана, а Кит извади стъклена гарафа от шкафа под рафтовете с книги и си наля питие.
	— Единственият въпрос, който остана да задам на Елзи, е дали истинската ти баба е все още жива. Ако Лидия е била едва на седемнайсет, когато са се запознали с Хари, а годината е била 1946-а, то би трябвало сега да е на… осемдесет? Има шанс все още да е сред живите. — Кит седна на дивана до Джулия и преметна ръка през раменете й. — Явно Лидия наистина е значела много за Хари, щом е бил готов да се откаже от всичко, само за да е с нея. Освен това, скъпа моя, вече знаем откъде си наследила таланта си на пианистка: от дядо си Хари.
	Джулия не се беше замислила по въпроса и отпусна глава на рамото на Кит, благодарна, че не бяха по-близки роднини от трети братовчеди.
	— Да, може би — пророни тя.
	Кит вдигна поглед към пукнатините в тавана.
	— Разбира се, поуката от тази тъжна история е, че чувството за дълг се е оказало по-силно от любовта. Безкрайно щастлив съм, че не съм изпаднал в положението на Хари. Разбирам защо е вярвал, че няма друг избор.
	— Повече ми е жал за Оливия. Още от самото начало е знаела за случилото се, но е поставила бъдещето на „Уортън Парк“ над собствените си чувства. Нищо чудно, че беше озлобена — въздъхна Джулия. — През целия си зрял живот се е чувствала необичана и предадена.
	— Да — съгласи се Кит, отпивайки глътка бренди. — Сега съжалявам, че не съм й обръщал повече внимание, докато гостувах в имението през ваканциите. Имах я за най-обикновена съсухрена кисела старица.
	— Като се има предвид, че е загубила собственото си дете, сигурно й е било много трудно да гледа как дъщерята на Хари, майка ми, расте в имението.
	— Животът може да е безкрайно тъжен, нали? — въздъхна Кит и притисна Джулия към себе си. — Затова подкрепям вярването, че трябва да живеем за мига. А сега, след всичкото това вълнение, май е най-добре да се отправяме към горния етаж?
	Джулия се съгласи и двамата тръгнаха заедно към фоайето. Тя седна на стълбите, докато Кит изпълняваше ежевечерната процедура по изключването на лампите и заключването на вратите. Като се върна, седна на стълбите до нея.
	— Добре ли си, скъпа? — попита я той, пресягайки се да вземе ръката й.
	— Да — кимна тя.
	— Внучка на градинар в единия момент, благородничка — в другия! — пошегува се невинно Кит. — Но имай предвид, че нито си първата, нито пък ще си последната. Мога да ти изброя половин дузина местни аристократски родове с позорни семейни тайни. Хайде, момичето ми, време е да лягаме. Утрешният ден ще е натоварен. — Кит й помогна да се изправи и двамата заизкачваха стълбището хванати ръка за ръка.
	— Едно не разбирам — пророни Джулия в тъмнината, след като лежаха и Кит я обви закрилнически в прегръдката си. — Защо Елзи не настоя Алиша също да изслуша историята й? Все пак касае и нея не по-малко от мен самата.
	— Ами — подхвана Кит, милвайки копринената й коса, — ако съдя по заключителните думи на Елзи тази вечер, имаме да чуем още няколко семейни тайни. Лека нощ, миличка.


	Джулия стана рано-рано на следващата сутрин и се зае да подготвя уговорения неделен обяд. Елзи пристигна в кухнята малко след девет часа, изумена от собствената си поспаливост.
	— Сигурно снощните емоции са ми изцедили силичките — обяви тя, сядайки на кухненската маса. — Винаги съм на крака от шест.
	Джулия й сервира чаша чай.
	— Е, убедена съм, че не ти е навредило. Приятно ми е аз да се грижа за теб, ей така, за разнообразие.
	Елзи погледна Джулия тревожно.
	— А… как се чувстваш след чутото снощи?
	— В интерес на истината, като попривикнах с идеята, вече се чувствам нормално — отвърна искрено Джулия. — Така де, все пак не си ми съобщила, че родителите ми не са ми истински родители, нали? — Джулия сложи ръка върху рамото на Елзи, наведе се и я целуна. — Може и с теб да нямаме кръвна връзка, но това не би променило отношението ми.
	Елзи се пресегна да хване ръцете на внучка си.
	— Благодаря ти, гълъбче, задето приемаш новината така зряло. Тревожех се, че след целия шок, който преживя през изминалата година, ще ти дойде в повече. Но сметнах, че е нужно да узнаеш истината. Все пак ако с Кит решите да се ожените в даден момент, трябва да сте наясно, че имате обща кръв. Струваше ми се… — Елзи сбърчи нос, търсейки подходящата дума, — _неморално_ да си замълча.
	— Благодаря ти, бабо. Но няма място за тревоги; гените ни са се изменили след толкова много поколения. Така, купила съм бекон и яйца специално за теб. Искаш ли да ти приготвя?
	Елзи обърна любвеобилен поглед към Джулия.
	— Знаеш, че никога не бих отказала една питателна закуска, гълъбче. Ще дойде ли баща ти на обяд?
	— Оставих му съобщение с покана, но още не ми е отговорил. Най-вероятно си отспива заради смяната на часовите зони. Едва снощи се върна от Щатите.
	— Джулия — подхвана Елзи със сериозно изражение, — искам да ми обещаеш, че нито ти, нито Кит ще продумате и дума пред Алиша, докато не поговоря с баща ви.
	— Разбира се, щом настояваш. Татко знае ли нещо по въпроса?
	— Не, нищичко, и ако не възразяваш, бих искала да го чуе от моята уста. Нека му обясня със свои думи защо така и не казах на Жасмин.
	— Добре. Но моля те, не си разваляй деня — прикани я Джулия. — Алиша, Макс и децата трябва да се появят към дванайсет и половина. И нямат търпение да те видят.
	— Аз тях също — кимна Елзи и отпи глътка чай. — Ама че глупаво от моя страна да се притеснявам за срещата си с „Уортън Парк“ след толкова години. Мислех, че ще ми донесе тежки спомени, а вместо това ме зареди с хубави. — Елзи плъзна поглед из кухнята. — Тук беше като в морга, когато Хари почина и лейди Крофърд остана сама. Ужасявах се при мисълта, че трябва да идвам на работа. Но сега имението е пропито с нов живот. Не го чувствам… _тъжно_ вече. Какво друго да го промени, ако не двама млади влюбени?
	Джулия се изчерви и смени темата.
	— Чудех се дали знаеш колко време трябва да пека говеждото? — каза тя, сочейки към голямата плешка на кухненския плот, докато чукваше яйцата за закуската на Елзи в един тиган. — Не съм особено опитен готвач, но се уча.
	— Ентусиазмът е най-важното условие, гълъбче. — Елзи стана и отиде до парчето месо. — Първо ще ти покажа как се подготвя за печене.


>>	50

	Малко след дванайсет и половина Джулия видя колата на Макс и Алиша да се задава по алеята. Тя отвори тежката входна врата и се спусна надолу по стълбището да ги посрещне.
	Децата се струпаха край нея във фоайето, възхищавайки се на глас от внушителните размери на новото й жилище. Джулия преведе всички през къщата, поканвайки ги на терасата, където ги очакваше Елзи. Лицето на старицата се озари от радост, когато правнуците й се скупчиха край нея. Кит дойде с бутилка шампанско и Джулия го запозна с децата, а сърцето й се изпълни с топлина, като видя колко лесно завърза разговор с тях.
	След малко Джулия ги остави да си бърборят на терасата и отиде да наглежда говеждото. Алиша я последва в кухнята.
	— Мога ли да помогна с нещо? — попита тя.
	— Да, наглеждай морковите и ми кажи, като са готови — каза Джулия, поливайки с още малко зехтин печените картофи. — Напълно безнадеждна съм със зеленчуците.
	Алиша извади едно морковче с вилица и го пъхна в устата си.
	— Идеални са. Ще изключа котлона. Странно ми е да те видя в кухнята — коментира тя, сваляйки тенджерата от печката.
	— Преди все не намирах време, но се уча с удоволствие. Кит ме посвещава в тайните на готварството.
	Алиша скръсти ръце и загледа сестра си.
	— Знаеш ли, все още нямам представа как се събрахте двамата. Мисля си аз, че вече си заминала за Франция, а две седмици по-късно те срещам в Холт и за моя изненада Кит Крофърд е преметнал любовно ръка през раменете ти. — Тонът на гласа й беше леко хаплив. — Можеше да ми споделиш.
	— Да — отвърна гузно Джулия, — трябваше. Съжалявам. Просто… ами, не знаех какво точно да ти кажа. Трудно е да го обясня. Страхувах се да не сметнеш, че съм прибързала с решението си.
	— И да изразя неодобрение?
	— Откровено казано, да.
	— Джулия, ако Кит те прави щастлива след ада, който преживя, защо, за бога, да възразявам? — тросна се Алиша. — Наистина ли смяташ, че бих те укорила за такова нещо?
	— Не, просто… — Джулия поклати глава. — Може би исках да съм себична за момент, да запазя всичко за себе си, да видя как ще потръгнат нещата, преди да разглася за връзката ни.
	— Предполагам бебето и, ъм, приятелката му вече не влизат в картинката?
	— Алиша, точно затова си замълчах! — озъби й се Джулия. — Ани не му е „приятелка“ в този смисъл, а бебето й не е негово. Кит просто е помагал на стара позната, изпаднала в нужда, каквото и да разправят местните клюкари. Няма ли да се научат хората да не се бъркат в чужди работи? — добави сърдито тя.
	— Джулия, за бога, Кит Крофърд е новият собственик на „Уортън Парк“, едно от най-внушителните имения в графството! Естествено, че местният благородник ще е тема на много разговори! Това важи и за теб, ако останеш с него, така че свиквай! И може би, ако ми беше доверила истинската версия на нещата, щях да загърбя поне част от слуховете. Но ти не благоволи. Понякога наистина се чудя за каква ме имаш. — Приятно розовите бузи на Алиша сега пламтяха от рядко срещан гняв. — И ако ми беше казала, щях да се радвам за теб, проумеех ли как стоят нещата. Мисля, че Кит е чудесен мъж и безумно влюбен в теб. Не много хора биха се грижили така за непозната болна жена. Още тогава осъзнах какво изпитва към теб.
	— Наистина ли? — попита Джулия откровено учудена.
	— Абсолютно. Усетих, че и ти го харесваш, но си прекалено уплашена и объркана, за да си го признаеш, което е напълно разбираемо.
	— О. — Джулия пресуши чашата си, жегната от гузна съвест, задето беше подценила сестра си. — Както и да е, сега, когато вече знаеш всичко, може би ще се виждаме по-често — заяви тя помирително.
	— Да, би било хубаво. Добре, да оставим тази тема. Ще идва ли татко? — попита Алиша. — Знам, че самолетът му е кацнал късно снощи.
	— Май да, но не ми каза кога точно ще се появи. Настоя да не забавям обяда заради него. Струва ми се, че много иска да види Елзи.
	— Казала ли си му за двама ви с Кит? — попита Алиша.
	— Не. Знаеш го какъв е, особено след някое от изследователските му пътешествия; главата му още е пълна с флора и фауна. Изобщо нямаше да възприеме информацията.
	— А как се чувства Елзи? — попита Алиша, докато Джулия бъркаше соса за печеното месо. — Доразказа ли ти историята си?
	— Ами не — отвърна предпазливо Джулия, съобразявайки се с молбата на баба си. — Сигурна съм, че ще го направи, но просто снощи беше много уморена. Така — каза Джулия, като извади плешката от фурната, — мисля, че говеждото е готово, хм? Ще извикаш ли Кит да го нареже?


	Джордж пристигна в имението с приятен слънчев загар и здрав вид, когато вече бяха преполовили плешката. Джулия му сервира и докато се хранеше, Джордж разказа на цялата маса за новите си открития на островите Галапагос. Като приключиха с обяда, помогна на Джулия да отнесе чиниите в кухнята.
	— Скъпа — подхвана той, оставяйки мръсните съдове на плота до мивката, — изглеждаш като съвсем различен човек. Или по-скоро като старата Джулия. Предполагам онзи твой красавец е отговорен за промяната?
	— Кит определено ми помага много — съгласи се свенливо Джулия. — Чувствам се… значително по-добре.
	— Е — каза Джордж, — нямах особена възможност да поговоря с него, но ми се струва свестен. Има ли нещо като съдомиялна, спотаена в някой ъгъл на кухнята ти?
	— Не. Няма да намериш толкова съвременни уреди в тази къща — усмихна се широко Джулия. — Така че запретвам ръкави след хранене. Тук живеем като през петдесетте, татко. Не че имам нещо против. Старото имение е толкова красиво.
	— Наистина е така — съгласи се Джордж, — и да си призная, е доста странно собствената ми дъщеря да ме посрещне на прага на „Уортън Парк“ и цялото ми семейство отново да се събере на негова земя. — Той запуши мивката с тапа и пусна водата.
	— Не се занимавай сега, татко, ще ги измия по-късно. Би ли изнесъл целувчената торта и малините на терасата? — посочи тя към кухненската маса. — Опасявам се, че е купешка. Новопридобитият ми талант все още не се простира до сладкарските изкушения.
	Джордж взе десерта и се запъти към вратата, после спря и се обърна.
	— Е, значи с Кит живеете заедно в „Уортън Парк“, но да разбирам ли, че е за постоянно?
	— Кой знае? Както ти самият ме посъветва, татко, живея ден за ден.
	— Добро момиче, добро момиче — отвърна той. — Радвам се за теб, скъпа, наистина.


	След обяд Кит събра момчетата за игра на футбол, а Джулия поведе женското съсловие на обиколка из къщата — план, който беше замислила предварително, за да останат Джордж и Елзи насаме.
	— Божичко — изсвирука Алиша, докато се разхождаха по дългите коридори на горния етаж, отваряйки вратите на стая след стая. — Голям ремонт ви чака. Цялата къща плаче за обновяване.
	— Е, на мен пък ми харесва такава — каза отбранително Джулия.
	Като се върнаха на долния етаж, Джулия направи кафе и Алиша занесе подноса на терасата. Завари Елзи да седи сама, наслаждавайки се на следобедното слънце със затворени очи.
	— Къде е татко? — попита Алиша, като седна до баба си.
	Елзи отвори бавно клепачи.
	— Заръча да го извиня пред вас, но снощи поспал само няколко часа и искал да се прибере у дома, преди да е останал без сили да шофира. Каза, че щял да ви се обади по-късно.
	— Горкичкият, сигурно е грохнал — отбеляза Алиша, без да подозира каква беше другата вероятна причина баща й да си тръгне така неочаквано. — Така, искаш ли едно кафе?


	Когато дойде време Алиша и Макс да отведат домочадието си у дома за къпане и лягане, а Кит отскочи за малко до фермата, Джулия и Елзи седнаха на терасата да погледат залеза.
	— Говорих с баща ти — подхвана накрая Елзи.
	— Ясно.
	— Трябва да разбереш, Джулия — въздъхна Елзи, — че тайните от миналото са като кутия с червеи. Отвориш ли я, гълъбчето ми, изпълзяват навън и запъплят във всевъзможни посоки.
	— Сигурно ти е трудно, бабо, но съм ти благодарна, че ни разкри истината — отвърна сърдечно Джулия. — Някои от нещата, които винаги са ме глождили, вече започват да ми се просветляват. А като стана дума: Кит се питаше дали знаеш какво се е случило с Лидия. Преживяла ли е операцията и дали все още е жива?
	— Е — провлачи Елзи, — май ще ти разкрия още една малка тайна. Нещо, което дори Бил не знаеше. Когато моят Бил ми каза как клетото момиче трябвало да му даде рожбата си, сърцето ми се сви за нея. Дядо ти спази обещанието си и писа на цветаря, неговият приятел, да уведоми Лидия, че Жасмин е на сигурно в „Уортън Парк“. Естествено не спомена, че малката живее с нас в колибата, вместо в голямата къща с баща си. След няколко седмици получихме писмо от Лидия, от което разбрахме, че е преживяла операцията и лека-полека се възстановява. Е — продължи Елзи, — реших, че ще се зарадва да види няколко снимки на Жасмин, затова й пратих. С течение на годините често си пишехме. Аз се представях за бавачката на Жасмин, за да не я разстройвам.
	— Колко благородно от твоя страна — усмихна се Джулия.
	— Нямам представа как изобщо си беше въобразила горката Лидия, че съпругата на Хари би приела извънбрачното му дете. Но ако й ставаше хубаво да мисли, че дъщеричката й ще се превърне в истинска дама, коя бях аз да разбивам илюзиите й? — Елзи потърка носа си. — Може би по онези горещи земи живеят другояче.
	— Честно казано, мина ми през ума, че след като Оливия е загубила бебето си, вероятно е поискала да осинови майка ми — призна си Джулия.
	— Как пък не! — каза Елзи с горчива гримаса. — Първо на първо, беше изключено да представи Жасмин като своя дъщеря; нима толкова бледа майка можеше да има смугло дете? Но по-същественото е, че за нищо на света нямаше да я признае за законно дете на Хари. Оливия знаеше, че съпругът й е влюбен в майката. Как да съществува с живото доказателство за тази любов пред очите си всеки божи ден? Нищо, че гнездото й си оставаше пусто.
	— Права си — съгласи се Джулия. — Разбира се, че не би я приела. Продължавате ли да си пишете с Лидия, бабо?
	— Не. Когато майка ти почина, спрях да поддържам връзка с нея. Сърце не ми даваше да й кажа. Както и двете с теб знаем, една майка никога не преодолява загубата на детето си… — Гласът на Елзи заглъхна. — И така, за да отговоря на въпроса ти, нямам представа дали Лидия е още жива.
	— Ясно — отвърна тихо Джулия.
	— Ех, боже — въздъхна Елзи. — Няма смисъл да си въобразяваме, че миналото си е минало: то живее и в настоящето, а като разкрих истината пред вас с Кит, изправих и баща ти пред важно решение. Дано не съм сбъркала.
	— Е, каквото и да ни очаква, сигурна съм, че семейството ни е достатъчно силно, за да се справи.
	Елзи се протегна към ръката на Джулия и я потупа.
	— Да, гълъбчето ми, така е.


>>	51

	Три дни по-късно Кит закара Джулия до летище „Станстед“. Нищо не й пречеше да вземе такси, но Кит бе настоял. Оказваше се, че почти не се бяха виждали от уикенда.
	— Говорила ли си с баща ти през изминалите няколко дни? — попита я Кит, без да откъсва очи от натоварения трафик по магистралата.
	— Оставих му две съобщения и вчера най-накрая ми се обади. Бил е в Кю, където е представял откритите в Галапагос нови видове на градинарските светила.
	— И не е споменал нищо за разговора си с Елзи от неделя?
	— Не. А и аз не го пришпорих. Звучеше ми… — Джулия сви рамене — малко отнесен, но като се замисля, на него често му се случва. Убедена съм, че ще ми каже, като се почувства готов.
	— Права си. Пък и бездруго си имаш достатъчно грижи, скъпа. — Кит се пресегна и стисна ръката й. — Ще ми се да можех да дойда с теб. Сигурна ли си, че ще се справиш сама?
	Джулия кимна стоически.
	— Просто трябва да уредя въпроса веднъж завинаги.
	— Да. И… — Кит потърси подходящите думи в съзнанието си — искам да знаеш, че уважавам любовта ти към тях. Не се чувствам второстепенен, Джулия. Наистина приемам факта, че ако Ксавиер беше сред живите, сега щеше да си с него. И не искам да се чувстваш засрамена или гузна от това. Не бих те съдил, задето си обичала и друг преди мен. Не забравяй, че и при мен е така.


	Двамата застанаха неловко пред гишето за паспортен контрол. Имаше много неща, които Джулия искаше да му каже, като например колко мило се бе държал с нея, колко бе щастлива с него и колко го обичаше… да, _обичаше_ го. Само дето не можеше да намери думите. Затова, вместо да се изрази грешно, предпочете просто да замълчи.
	Накрая Кит я прегърна и я притисна към себе си.
	— Толкова много ще ми липсваш, скъпа — прошепна в ухото й.
	— И ти на мен — отвърна плахо тя.
	Той отстъпи назад и отмести кичур коса от лицето й.
	— Моля те, опитай да се грижиш за себе си. Знам, че изобщо не ме бива в това. И не забравяй, че ако имаш нужда от мен, ще съм тук. И ще чакам колкото е необходимо.
	Джулия кимна, усещайки паренето на сълзи в очите си.
	— Благодаря ти.
	— Обичам те, скъпа — пророни той.
	— Да — отвърна Джулия, прекалено развълнувана, за да каже повече. После се обърна, помаха му с ръка и мина през бариерата.


	Седейки в самолета малко преди кацането му на летището в Тулон, Джулия проумя с изненада, че мисли не толкова за предстоящото изпитание, колкото за раздялата си с Кит. След като бе прекарала три часа без него и без всякаква представа кога ще го види отново, вече я обземаше чувство на… празнота. Усещаше липсата му толкова дълбоко в себе си, че сама тя не можеше да повярва.
	Като я лъхна познатият сладък, ухаеш на бор въздух, на една част от нея й се прииска да хукне обратно, да се качи в самолета и да се върне в обятията на Кит, в „Уортън Парк“. Докато караше във взетата под наем кола по живописния крайморски път към дома, Джулия проумя, че желанието й да се втурне към обятията на Кит далеч не беше изненадващо: след по-малко от час щеше да се сблъска с нещо, мисълта за което я ужасяваше.
	Но колкото по-скоро свършеше всичко, толкова по-бързо щеше да се завърне при него.
	Трябваше да се сбогува, а можеше да го стори единствено сама.
	Движението по крайморския път беше натоварено заради туристическия сезон. Джулия мина търпеливо през чудно хубавите курорти Борм ле Мимоза, Лаванду и Райол Канадел, гледайки как семействата се връщат от плажовете на тумби и се вливат в пълните барове и кафенета. Цяла Франция се пренасяше на юг през август и просто нямаше смисъл да се надяваш, че ще стигнеш донякъде бързо.
	Лъкатушещият път започна да се издига лека-полека, разкривайки прелестни гледки към лазурното море отдолу. След повсеместната сивота на норфъкския пейзаж, в който Джулия намираше известна сурова красота, френската Ривиера изпъкваше със зашеметяващо, пъстроцветно разнообразие. Беше като да сравняваш нешлифован диамант с изящно изработен сапфир — и двата си имаха своето уникално очарование.
	В Ла Кроа Валмер Джулия пое нагоре по стръмния, тесен път към кацналото навръх хълма градче Раматюел. С наближаването адреналинът забушува във вените й. Рядко изпитваше нужда от алкохол, но точно в онзи момент си мечтаеше за чашка.
	Както обикновено, улиците на селцето бяха претъпкани с летовници и Джулия трябваше да паркира на известно разстояние от къщата. Извади пътническата си чанта от багажника на колата и тръгна по тясната пътечка към някогашния си дом, намиращ се на няколко крачки от централния площад. Раматюел представляваше лабиринт от тесни улички и закътани алейки, отрупани с живописни, древни каменни къщи, по чиито стени като водопади се спускаха тежките цикламени цветове на разкошни бугенвилии.
	Селцето се намираше само на десетина минути път от спретнатите плажове на Пампелон и курорта Сен Тропе, така че имаше изтънчена атмосфера и всевъзможни скъпи ресторанти с бляскава клиентела. Джулия го харесваше най-много през зимата, когато оставаше на местните.
	Тя спря до портата от ковано желязо, откъдето започваше късата пътечка, водеща до входната врата. Потърси дълбоко в себе си смелостта да отвори портата, да извърви пътечката и да пъхне ключа си в ключалката…
	_Всеки момент вратата ще се отвори. Габриел ще знае кога се прибирам и ще ме чака на прозореца с Агнес, готов да хукне надолу по стълбите и да се хвърли в прегръдките ми._
	_Ще го притисна към себе си, любувайки се на прекрасния му аромат, съставен от този на Ксавиер, моя и нещичко от него самия. Ще помилвам току-що измитата му тъмна коса; прекалено дълга е за момче, но сърце не ми дава да я подстрижа и да видя как копринените къдрици падат от главата му._
	— _Tu es rentrée. Je t’aime, Maman — ще каже той, вкопчен в мен като малка маймунка и двамата ще изкачим стълбището заедно. Агнес ще ни чака с усмивка и Габриел ще седне в скута ми пред кухненската маса, за да ми разкажат двамата какво са правили, докато ме е нямало._
	_Тогава малкият ще слезе от скута ми и свенливо ще ми донесе рисунка, направена специално за мен. Хартията се е втвърдила под теглото на несръчно нанесената боя, но той се гордее с творението си и знае, че ще се зарадвам на подаръка му._
	_Ще излезем на разходка и Габриел ще се метне на малкия си велосипед с три колела, за да обиколи с бясно въртене на педалите терасата, демонстрирайки ми уменията си. Накрая ще се умори и отново ще се покатери върху коленете ми с палец в уста. Ще се отпусне върху гърдите ми и ще усетя как малкото му сърчице тупти до моето. Като му се приспи, ще го вдигна на ръце и внимателно ще го отнеса в креватчето му. Ще се наведа и ще целуна челцето му, наслаждавайки се на нежния допир на кожата му по устните ми. Ще го погаля по главата, шепнейки колко много го обичам и колко ще се забавляваме сега, когато вече съм си вкъщи. Докато се унася в сън, синчето ми ще отвори едно око да провери дали още съм до него._
	_До теб съм… и винаги ще бъда._


	Джулия отвори вратата на тихата къща и се приготви да встъпи в миналото и болката си.
	Застана в тъмното фоайе и я връхлетя отчетливата миризма, присъща на всички стари къщи, останали необитавани дълго време. Непознатата миризма й помогна и тя извървя пътя до задната страна, където се намираше кухнята. Кепенците бяха спуснати срещу палещите лъчи на лятното слънце, затова стаята тънеше в полумрак. Джулия отиде до дългата маса от френски дъб, където на купа с пресни плодове беше облегната бележка.
C>
	Скъпа мадам Джулия,
	Дано съм успяла да подготвя къщата по ваш вкус. Заредила съм хладилника, а на печката има топъл касерол. Ще дойда утре по обичайното време, в десет сутринта. Ако ви дотрябвам преди това, моля обадете се.
	Добре дошла у дома, мадам.
@	Агнес
C$
	Джулия взе една зряла праскова от купата, впи устни в кадифената й кожица и тръгна към вратата на терасата. Старата къща се намираше на оживена, тясна уличка, но пък се извисяваше на хълмче, затова прелестната гледка не беше възпрепятствана от други сгради. Склоновете под нея бяха покрити с борове, ели и маслинови дръвчета и се спускаха стотици метри надолу, чак до блещукащата синева на морето.
	Тук, под перголата, натежала от гроздове с едри лилави зърна, Джулия бе прекарвала по-голямата част от времето си, заслушана в песента на цикадите, музиката на Ксавиер и радостните писъци на Габриел откъм басейна.
	Сега се чуваха само цикадите: беше съвсем сама. И нямаше къде да се скрие от спомените. Краката й започнаха да омекват и тя се стовари върху един стол от ковано желязо.
	Минала беше едва година… а имаше чувството, че е цяла вечност.
	А онзи ден… онзи кошмарен, пагубен, катаклизмичен ден бе започнал съвсем нормално, като всеки друг. Не беше получила предупреждение, нищо не й беше загатнало дори какво предстои.
	Просто знойна юлска неделя…
	Предстоеше й да хване сутрешния полет до Париж, където я очакваха за рецитал в „Ла Сал Плейел“ с участието на парижкия симфоничен оркестър. Щеше да изпълни „Втори концерт за пиано“ на Рахманинов, любимата й композиция. Спомняше си как тръгва с пътническите чанти, за да изчака таксито пред къщи, доволна, че ще отсъства само една нощ: още на следващата вечер щеше да е у дома за чай с Габриел. Открай време мразеше да се разделя с него, но поне се утешаваше с това, че даваше възможност на „момчетата“ да прекарат малко време насаме. Когато си беше вкъщи, Ксавиер обикновено се заключваше с пианото и се дразнеше, ако Габриел го притесняваше. Затова Габриел се беше научил да не му лази по нервите. Джулия усещаше, че е по-плах в отношенията с баща си, чийто избухлив артистичен темперамент го правеше доста непредсказуем.
	Тъй като беше неделя, Агнес я нямаше да се грижи за Габриел, затова Ксавиер отговаряше за него. Един приятел на Ксавиер, диригент, ги беше поканил в къщата си на плажа да поплуват в морето и да си направят следобедно барбекю. Щяло да има и други деца, с които да си играе Габриел, пък и щеше да е хубаво баща и син да прекарат деня заедно.
	— _Maman_ — каза Габриел, хвърляйки се на вратата й. — _Je t’aime._ Ела си по-скоро. Липсваш ми.
	— И ти на мен, _Petit Ange_ — отвърна тя и вдиша аромата му, за да го вземе със себе си. — Да си прекараш чудесно на партито и да слушаш тате.
	— Ще отидем с новата спортна кола на тате. Върви много бързо, _Maman_. — Габриел се измъкна от ръцете й и затърча из фоайето, бръмчейки като кола.
	— _A bientôt, chérie_ — каза Ксавиер. — Да свириш добре, както винаги. Ще чакам с нетърпение да се завърнеш. — Той притисна Джулия към себе си и я целуна.
	— _Je t’aime, chéri._ Да се грижиш за Габриел — добави Джулия, слизайки по стълбището.
	— Надявах се той да се грижи за мен — засмя се Ксавиер, а Габриел застана до баща си, хвана го за ръката и двамата замахаха към таксито.
	В гримьорната си в Париж Джулия бе позвънила на мобилния телефон на Ксавиер малко преди рецитала. Отговорила й беше гласовата му поща, но в това нямаше нищо необичайно. Вероятно още не се бяха върнали от барбекюто. Щеше да позвъни отново по време на антракта. След като я бяха известили, че остават две минути до началото, Джулия бе изключила мобилния си, отправяйки се към кулисите.
	С излизането на подиума под съпровода на шумните овации на публиката, съвсем смътна вълна на тревога бе обляла тялото й. Но сядайки на столчето и свеждайки поглед към клавишите, които щяха да пренесат и нея самата, и слушателите й в едно друго измерение, беше забравила страха си. Пръстите й бяха докоснали слоновата кост и първите обсебващи тонове на „Втори концерт“ бяха изпълнили залата.
	С финалните ноти на композицията вече знаеше, че току-що бе изнесла рецитала на живота си. Явно и публиката беше на същото мнение, тъй като всички й бяха станали на крака. Стиснала букет кървавочервени рози, Джулия бе напуснала сцената с приповдигнато настроение. Както обикновено, почитателите й се бяха струпали край нея, поднасяйки поздравленията и възхвалите си, търсейки допир с неповторимата й дарба.
	— Мадам Форестър.
	Беше чула гласа на управителя отвъд шумната група благопожелатели и го беше потърсила с поглед. Мрачното му изражение мигновено се бе откроило от оживените усмивки край нея. Той си беше проправил път до нея.
	— Мадам Форестър, бихте ли дошли с мен, ако обичате?
	Управителят на залата я беше отвел в кабинета си, затваряйки вратата.
	— Какво има? Да не се е случило нещо?
	Джулия си спомняше как бе запрепускало сърцето й, докато мъжът й обясняваше, че е получил обаждане за нея от жандармерията на Сен Тропе. Инспекторът, с когото беше разговарял, бе настоял Джулия да му се обади незабавно.
	— Имате ли представа защо? — беше попитала тя, поемайки с разтреперани ръце телефонната слушалка, след като управителят бе набрал оставения номер.
	— Мадам… не знам подробности. Ще ви дам време да поговорите насаме.
	И я беше оставил сама в офиса си. Тя беше помолила да я прехвърлят на инспектора, чието име бе записано на листа пред нея. Той беше отговорил незабавно. И й беше съобщил за случилото се, слагайки край на живота й.


	_Колата кривва от пътя в един тесен завой, полита надолу по стръмния склон и избухва в пламъци, подпалвайки сухата като барут трева наоколо._
	_А там някъде, сред обгорелия, почернял пейзаж, са разпръснати останките на съпруга и сина й._


	Чак седмица по-късно, когато Джулия вече се беше прибрала в Англия, от френските власти я уведомиха, че са открили част от останките на местопроизшествието — костите на двегодишно дете, разпилени по склона над изгорялата кола. Което, по думи на инспектора, сочеше, че навярно Габриел е излетял от колата, докато се е търкаляла надолу по склона.
	По-близо до автомобила били намерени и костите на възрастен човек. Инспекторът й беше казал, че тъй като пожарът бил заличил всякаква следа от ДНК-то на загиналите, било невъзможно да ги идентифицират официално.


	Джулия почти не си спомняше какво се беше случвало след онова първо, кошмарно обаждане в парижката концертна зала „Плейел“… Алиша беше дошла — не знаеше кога точно — и я беше отвела в Англия.
	След два дни, прекарани в стаята за гости на Алиша, Джулия бе осъзнала, че не е способна да понесе радостните писъци и смеха на децата й. Затова се беше пренесла в малката колибка в Блейкни, предпочитайки да страда сред тишина, отколкото сред непоносимите звуци на онова, което току-що бе загубила.


	Джулия си наложи да се върне в настоящето и избърса сълзите от очите си. Съзнаваше, че навлиза в много опасна територия. Не биваше да позволява на спомените отново да я завлекат в онази черна дупка. Очакваха я практически задачи тук, във Франция — и колкото по-скоро ги изпълнеше, толкова по-бързо щеше да си тръгне.
	Върна се в кухнята и, съобразявайки се със съвета на Кит да не забравя да се храни, стопли малко от ястието, оставено от Агнес върху печката, после седна на масата с чаша вино и се насили да го изяде.
	След вечеря Джулия намери смелостта да влезе във всекидневната. Седна пред пианото и сложи ръце върху клавишите, позволявайки на първите тонове на „Рапсодия“ на Паганини да зазвучат изпод пръстите й.
	Свиреше за тях; за съпруга си и свидното си синче. И потърси в сърцето си вярата, че където и да се намираха, можеха да я чуят.


	Малко по-късно Джулия отвори вратата на спалнята, която бе споделяла с Ксавиер. Извади памучна нощница от пътническата си чанта, не смеейки да доближи гардероба, където все още щяха да висят всички дрехи на съпруга й, и легна в леглото.
	Постоя така, скована, обхождайки стаята с поглед. Открай време я обичаше, навярно по простата причина че си беше нейна, собственото й убежище, а не някаква си анонимна хотелска стая, наета за една нощ. Огледа внимателно картината, която с Ксавиер си бяха купили от галерия в Гасен, и мярна четката му за коса на бюрото под огледалото.
	Именно мисълта за този момент я бе изпълвала с ужас: първата нощ, която щеше да прекара сама в леглото им, изтезавана от спомените за отдавна загубени неща. За своя изненада се чувстваше спокойна. Вероятно защото вече се беше примирила с факта, че нито Ксавиер, нито възлюбеното й синче щяха да се появят отнякъде.
	Нямаше ги вече. И нито чувства, нито действия, нито думи можеха да й ги върнат. Тихата къща, където малкото им семейство бе живяло в любов някога, беше най-категоричното потвърждение на този факт.


>>	52

	Като се събуди на следващата сутрин, Джулия с облекчение установи, че наближаваше девет часа и беше спала непробудно цялата нощ.
	Агнес, икономка и детегледачка в някогашния им дом, се появи след един час и излезе на терасата да я намери с безпокойство в очите си. Джулия знаеше каква е причината за него. Затова стана и отиде да я прегърне.
	— _Ça va, Agnes?_
	Джулия разпозна мигновеното облекчение в очите й.
	— _Ça va bien, Madame Julia. Et vous?_
	— По-добре, благодаря. Ела, да изпием по чаша кафе заедно — продължи Джулия на френски, езика, на който винаги бе говорила тук, макар и сега да й се струваше странен и неестествен.
	Агнес седна колебливо и Джулия й сипа кафе.
	— Много ти благодаря, че си се грижила за къщата. Изглежда прекрасно.
	— Няма защо, мадам Джулия. Радвам се да видя, че и вие изглеждате добре.
	— Започвам да се примирявам със случилото се. Осъзнах, че нямам друг избор. Болката никога няма да отшуми, но… — Джулия се спря. Срещата с Агнес, жената, която се бе грижила за детето й с почти същата всеотдайност като нейната, като че ли й идваше в повече. Тя преглътна тежко и си наложи да подхване някоя практическа тема. — Има неща, които нямам сили да свърша сама, и се чудех дали не би могла да ми помогнеш с тях.
	— Разбира се, мадам, каквото кажете.
	— Възнамерявам да остана само няколко дни, след което се връщам в Англия. Смятам да продам къщата.
	— О, мадам! — възкликна с ужас Агнес. — Но това е домът ви!
	— Знам — съгласи се Джулия, — но, Агнес, налага се. Всичко тук е част от някогашния ми живот. А тъй като него вече го няма, трябва да продължа напред.
	— Разбирам — кимна мрачно Агнес.
	— Исках да те помоля да изпразниш гардероба на Ксавиер, след като си тръгна. И — преглътна сухо Джулия — стаята на Габриел. Дали случайно не се сещаш за някое сиропиталище или местно семейство, където играчките и дрехите му биха били от полза?
	От очите на Агнес рукнаха сълзи.
	— Разбира се, мадам. Познавам едно семейство, което с радост би приело нещата му.
	— След продажбата на къщата ще се върна за личните ми притежания. Но възнамерявам да я обявя за продажба заедно с вещите. Мисля, че така е най-добре.
	Агнес кимна.
	— Има една стара френска поговорка, мадам, според която, за да тръгнеш към бъдещето, трябва първо да приемеш миналото си. Ще ви помогна с каквото мога. Мисля, че сте… — от очите й безспирно се лееха сълзи — много смела жена.
	— Не — поклати глава Джулия. — Изобщо не съм смела. Ако бях, щях да остана тук и с тях. — Тя въздъхна. — А аз идвам да се сбогуваме.
	Агнес се пресегна да хване ръката й.
	— Сигурна съм, че той… _те_ биха искали да продължите напред и да откриете ново щастие.
	— Да — усмихна й се вяло Джулия. — Дано е така. Налага се да го повярвам.
	— Да, мадам, налага се.
	Агнес отдръпна ръката си, пресуши чашата си и стана.
	— А сега, ако нямате нищо против, трябва да се залавям за работа. Оставила съм ви всички сметки на бюрото в кабинета. Всички са наясно, че ще платите, когато се почувствате готова.
	— Разбира се — съгласи се Джулия. — Още днес ще се погрижа и ще ти оставя чековете. Моля те да благодариш на всички за разбирането от мое име.
	— _Pas de problem, Madame._ Беше ни много приятно да живеете при нас. Цялото ви семейство — добави тя, после се обърна рязко и се върна в къщата.


	Джулия прекара много време на бюрото си, преглеждайки пощата, натрупана през изминатата година. Веднага след инцидента в къщата й беше започнал да се точи безкраен поток от картички със съболезнования. Докато отваряше пликовете им и четеше трогателните думи вътре, извличаше известна утеха от факта, че ги бяха обичали толкова много хора.
	Пъхна всички картички в една папка, която щеше да вземе със себе си в Англия, после написа чекове за хората, които бяха поддържали къщата й в нейно отсъствие.
	Накрая отвори голям, формален на вид плик и дъхът й секна: вътре бяха смъртните актове на съпруга и детето й — окончателното потвърждение на края им. Разследването и самият случай вече бяха официално закрити.


	Въоръжена с лопата, градинарска мотичка и две малки кипарисови фиданки, Джулия пропътува десетте минути до опасния завой, където съпругът и синът й бяха намерили смъртта си. Паркира на едно уширение нагоре по пътя и се върна пеша до съдбовния завой с лопатата и мотичката, след което направи още един курс за фиданките. От върха на хълма се виждаха обгорелите стебла на дърветата край голото място, опожарено от катастрофата. Бавно спускайки се по стръмния склон обаче, забеляза наченките на възраждане. Дивите орхидеи, които вирееха в изобилие по тези земи, започваха да подават главици от все още чернеещата земя; тук-там се виждаха и млади зелени издънки. Огънят бе обогатил почвата с унищожителната си мощ и Джулия се надяваше възраждането, което наблюдаваше край себе си, да се окаже метафора за нея самата.
	Тъй като лобните им места не бяха отбелязани, Джулия избра мястото, което си представяше като център на пожара, и започна да копае. Работата беше тежка и слънцето напичаше неумолимо, но тя не спря, докато не засади и двете фиданки една до друга. После коленичи до тях, извиквайки в съзнанието си образите на любимите й хора, които въплъщаваха и чиито животи ознаменуваха.
	— Сбогом, _mon Petit Ange_, скъпи Ксавиер. Спете спокойно. Винаги ще сте с мен, където и да съм. А един ден… един ден всички отново ще се съберем. Обичам ви безкрайно…
	Накрая се изправи, събирайки самообладанието си, изпрати им по една прощална въздушна целувка и тръгна нагоре по хълма, оставяйки ги зад себе си.


	На сутринта Джулия се събуди с чувство на лекота, на необяснимо облекчение от факта, че се е сблъскала с най-лошото и е намерила утеха. Някога я бяха посъветвали да направи възпоменателна служба за Ксавиер и Габриел; сега, когато се беше сбогувала лично с тях, се чувстваше способна да стори и това. Може би беше достигнала момента на примирение, за който всички твърдяха, че бил така важен. Както и да го наречеше, представляваше стъпка в правилната посока по пътя към постигането на вътрешния покой, необходим й, за да погледне бъдещето в очите.
	Сега й предстоеше следващата важна стъпка: да посети местния брокер на недвижими имоти и да му обясни, че иска да пусне къщата си на пазара. Той изрази прискърбието си, но Джулия знаеше, че в действителност потриваше ръце от радост при мисълта, че ще включи най-харесваната къща в Раматюел в каталога си.
	— Мадам, само вдигам телефона, провеждам един-единствен разговор, и къщата ви е продадена. Толкова рядко се появяват на пазара къщи като вашата. Само кажете каква цена искате и мога да ви уверя, че ще я получите. Но трябва да сте сигурна в решението си. Друга такава къща няма да намерите в селцето ни.
	— Абсолютно сигурна съм — увери го Джулия. — Единственото ми желание е да настаните някое семейство в нея.
	— Мисля, че се сещам за подходящи клиенти — съгласи се брокерът.
	— Чудесно. — Джулия стана. — Колкото по-скоро, толкова по-добре. Къщата трябва да се обитава, а аз не мога да живея в нея. Заминавам до няколко дни. Ако някой прояви интерес за оглед, оставям ключовете на Агнес Савоа.
	Брокерът заобиколи бюрото си и стисна ръката й.
	— Благодаря ви, мадам, че ми поверихте разкошната си къща. И… моля позволете да ви изкажа най-искрените си съболезнования.
	— _Merci, Monsieur._
	Джулия излезе от офиса и се запъти към слънчевия площад. Уютните кафенета бяха пълни с хора, наслаждаващи се на късна закуска. Джулия си намери свободна маса под слънцето и си поръча кафе с мляко. Изпи го на бавни глътки, любувайки се на спокойната атмосфера. Щеше да й липсва — френският начин на живот открай време й пасваше.
	Внезапно й хрумна, че една от причините да се чувства у дома си на френска почва се криеше в генетиката й: Адриана, която се оказваше нейна прабаба, беше французойка. Джулия се усмихна, откривайки утеха в нишките на миналото си. Всяко човешко същество си имаше своя индивидуална рецепта и тя намираше удовлетворение в това, че беше разкрила някои от съставките, образуващи собствената й идентичност.
	Поръча си второ кафе с мляко, тъй като не искаше да се раздели с този момент на кротко размишление след емоционалния хаос на изминалите дни. Замисли се за онази „друга“, така непозната част от себе си: тя съществуваше далеч, далеч на изток, окъпана в горещината на тропическото слънце, сътворена от искрата на трагична, мимолетно изживяна любов. Може би един ден щеше да отиде там и да види красотата, омагьосала Хари, но още беше рано.
	Мислите й се понесоха към Кит и на лицето й изплува усмивка. Беше я оставил на мира през последните няколко дни, както винаги съобразителен и необременяващ; просто й изпращаше съобщения, за да й каже, че я обича и че не спира да мисли за нея.
	Джулия извади мобилния телефон от чантата си и прочете последното му съобщение. Най-много я изумяваше пълната увереност, с която Кит й се обясняваше в любов, въпреки че тя самата още не му беше казала, че го обича.
	Може би преди не се беше чувствала готова.
	Сега обаче беше изпълнила мисията си — поне практически погледнато, — беше затворила книгата на миналото и нямаше причина да не му признае за чувствата си.
	„Обичам те…“
	Джулия упражни изповедта си наум под топлите лъчи на слънцето, напълно убедена в истинността й.


	Като се върна в къщата, веднага влезе в кабинета си, за да си купи по интернет билет за обратния полет. Щеше да отпътува още на другия ден, нетърпелива да се завърне в „Уортън Парк“ при Кит. Държеше да му каже, че най-сетне е изцяло негова: необременена, свободна да бъде с него до края на живота им, стига да я искаше.
	Мобилният й телефон иззвъня; беше Кит. Тя вдигна.
	— Здравей, скъпа, как си?
	— Ами… добре, благодаря, Кит.
	— Чудесно. Ако знаеш колко е хубаво да чуя гласа ти. Много ми липсваше, Джулия. Грижиш ли се за себе си?
	— Да — усмихна се тя, — не се притеснявай.
	— Имаш ли някаква представа кога ще си дойдеш у дома?
	Тъй като току-що си беше купила билет. Джулия знаеше точно кога ще се прибере, но реши да го изненада.
	— Още не знам със сигурност, но почти свърших работата си, така че вероятно ще е по-скоро, отколкото предполагаш — усмихна се тя.
	— Прекрасна новина! — каза с осезаемо облекчение Кит. — Не мога да ти опиша колко тихо е тук без теб.
	— И тук е доста тихо — пророни тя.
	— Да, предполагам — отвърна мрачно Кит. — Постоянно си мисля за теб, скъпа.
	— Аз също. Добре ли си?
	— Като изключим, че ми липсваш, да, добре съм. Така, оставям те да действаш. Само ми сигнализирай, като решиш да се прибираш, за да заколя угоеното теленце и да приготвя фойерверките. Обичам те, скъпа. Обаждай се от време навреме.
	— Добре, Кит. Доскоро.
	Същия следобед, изпълнена с удивление от факта, че съдбата й предоставяше втори шанс за щастлив живот, Джулия седна пред рояла и засвири от радост, вместо от болка.
	Както обикновено, загуби всякаква представа за времето и така се потопи в музиката, че не усети кога слънцето бе започнало да залязва зад нея. Нито пък чу, когато вратата на всекидневната се отвори. Завършвайки изпълнението си с колоритна импровизация, Джулия погледна часовника на ръката си и установи, че минава седем. Време за чаша розе, помисли си тя, сгъна нотните листове и ги прибра в куфарчето, което смяташе да отнесе вкъщи на следващия ден.
	Внезапно движение отзад привлече окото й. Тя се обърна.
	В първия момент впери вцепенен поглед във фигурата, обрамчена от касата на вратата. После инстинктивно затвори очи.
	Беше видяла призрак, образ, запечатан в съзнанието й. Не беше истински, поне това знаеше със сигурност.
	_Като отворя очи, него няма да го има…_
	Тя отвори очи. Но той все още стоеше пред нея.
	Тогава фантомът проговори:
	— Здравей, скъпа Джулия. Завърнах се.


>>	53

	Джулия нямаше представа колко време се бе взирала в него. Мозъкът й обаче отказваше да приеме сигнала, който очите и ушите й му изпращаха.
	Защото беше… невъзможно.
	Вглеждайки се в мъжа пред себе си. Джулия стигна до заключението, че е Ксавиер… и в същото време не е той. Или поне не е онзи Ксавиер, който бе носила в съзнанието си от деня на смъртта му. Този Ксавиер се беше състарил с десет години, дори двайсет: вече не беше просто слаб, а изпит до мършавост. Този Ксавиер се беше сдобил с назъбен белег върху цялата лява страна на лицето си.
	— Разбирам, че си смаяна да ме видиш — обади се той.
	Изказването му породи у Джулия неуместен импулс да се закикоти истерично.
	Тя съумя да намери гласа си.
	— Опитвам се да преценя — каза бавно тя, натъртвайки думите си, — дали си призрак. Халюцинация.
	Той поклати глава.
	— Не, не съм.
	— Тогава… — Джулия се помъчи да намери подходящите думи, но накрая просто изрече половинчато: — Как?
	— Скъпа ми Джулия, имаме да говорим за много неща, но моля те, ела при мен. Прегърни съпруга си, завърнал се от отвъдното, и сама се увери, че е реален.
	Ксавиер протегна ръце към нея.
	Джулия го послуша, стана и закрачи бавно към него.
	— О, _ma chérie_, моя Джулия… — прошепна той, взимайки я в прегръдките си. — Нямаш представа от колко време мечтая за този момент.
	Допирът с него и познатата му миризма я увериха, че не халюцинира.
	Шокът й дойде в много и сълзите й рухнаха неудържимо.
	— Не разбирам, аз просто… не… _разбирам_!!
	Тя се отпусна върху него и Ксавиер я отведе до дивана, слагайки я да седне, без да отпуска прегръдката си.
	— Знам, знам, _ma petite_, няма как да не се стреснеш от появата ми. Опитах да измисля по-щадящ начин — каза той, милвайки косата й, — но просто не намерих такъв.
	— Но как… — проплака тя — как е възможно да си тук? Та ти си мъртъв, _мъртъв_! Загина преди една година… а ако не си умрял, къде, по дяволите, се загуби?!
	— Ще ти разкажа всичко, като му дойде времето — успокои я той. — За момента трябва да отпразнуваме събирането си.
	— Не! — Джулия се отдръпна рязко от него. — Трябва да ми кажеш веднага! Ксавиер, кажи ми _веднага_ — повтори с умолителен тон тя.
	— _D’accord_, права си. Трябва да ти кажа. Но първо трябва да поукротим нервите си с по чаша вино.
	Ксавиер излезе от всекидневната да им донесе вино, а Джулия остана напълно неподвижна, неспособна да проумее случилото се.
	— Изпий това, _chérie_. Ще ти помогне — каза той, като се върна с двете чаши.
	Джулия не вярваше, че каквото и да било — да не говорим за чаша вино — можеше да й „помогне“. Въпреки това си отпи, поне колкото да съсредоточи вниманието си върху нещо.
	— Моля те — подхвана жално отново, — трябва да ми обясниш, Ксавиер. В противен случай ще обезумея. Моля те.
	Ксавиер взе чашата от ръката й и я остави на масичката за кафе.
	После сложи дългопръстите си ръце върху нейните, без да откъсва очи от лицето й.
	— _Ma chérie_… от толкова дълго време копнея по този момент… и се боя от него. Не знаех как е най-добре да постъпя; дали да не страня от теб завинаги. Да ти спестя именно този шок и да те защитя. Да — кимна утвърдително той, — в определен смисъл щеше да ми е по-лесно да стоя настрана от теб. Да се скрия, да не ти се изповядвам за ужасната си постъпка. Но просто не можех да бягам вечно. Трябваше да събера смелост и да поема отговорността си на съпруг… и на баща.
	Внезапна, трескава мисъл нахлу в съзнанието на Джулия.
	— О, господи! — възкликна тя, залепвайки длан на устата си. — Кажи ми, Ксавиер, кажи ми, кажи ми… щом ти си жив… и Габр…?
	Ксавиер поклати глава.
	— Не, _mon amour_, него го няма, няма го. Аз… видях го със собствените си очи.
	Джулия изтръгна ръката си от неговата. Пое си дълбока глътка въздух, свиквайки цялата си сила.
	— Просто ми кажи истината.
	Ксавиер допи виното си, после опита отново да хване ръцете на Джулия. Тя обаче ги дръпна от него.
	— Не! Не ме докосвай! — Долавяше нотката на истерия в собствения си глас. — Моля те! Просто ми кажи истината!!
	— _D’accord, chérie_, ще започна. Онзи ден, онзи зловещ ден тръгнахме от дома на приятеля ми в седем. Габриел ме помоли да го взема на предната седалка на новата ми кола и аз се съгласих. Потеглихме към дома със свален покрив. Габриел беше толкова развълнуван да седи отпред в спортната кола на тате. Пищеше от радост, смееше се и викаше: „Карай по-бързо, тате! По-бързо!“. И понеже… — гласът на Ксавиер пресекна — понеже исках да му доставя удоволствие, настъпих газта. Влязох в завоя с твърде голяма скорост и кривнах настрани, за да избегна задаващата се от другата страна кола. Така загубих контрол, изхвърчахме от пътя и се затъркаляхме надолу по склона.
	Ксавиер рухна.
	— Прости ми, Джулия, прости ми… — Той преглътна и продължи. — Накрая колата се спря в едно дърво. Бях изпаднал в шок и лицето ми кървеше — той докосна белега на бузата си, — но все още бях в съзнание. Моментално се огледах за Габриел, но седалката до моята беше празна. Осъзнах, че вероятно е изхвръкнал, когато сме полетели надолу по склона. Успях да се измъкна от колата и хукнах нагоре да търся Габриел.
	Ксавиер зарови глава в ръцете си.
	— О, Джулия, Джулия…
	Тя наблюдаваше вцепенено, безмълвно как съпругът й се мъчи да си възвърне самообладанието. Какво можеше да каже?
	— Аз… намерих го — продължи тихо той, — малко по-нагоре по хълма. Първоначално реших, че просто е изпаднал в безсъзнание. По него нямаше и драскотина! Но тогава… О! Бог да ми е на помощ! — възкликна Ксавиер. — Тогава го вдигнах и главата му увисна като на… счупена кукла. Веднага осъзнах, че е сериозно ранен, че ударът е бил жесток.
	— Казваш, че вратът му е бил счупен? — Джулия просто трябваше да узнае, трябваше да научи точно _как_ бе загинало детенцето й.
	— Да. Тогава забелязах, че очите му са отворени… широко отворени, но не мигаха, Джулия, не мигаха. Проверих пулса му и не напипах нищо; разтърсих го, опитах да го свестя, но започвах да проумявам, че вече не ме вижда… че е… _не_! — простена той и поклати глава. — Не мога да го кажа.
	— Казваш, че в онзи момент си разбрал, че Габриел е мъртъв? — произнесе думата вместо него Джулия.
	— _Oui, chérie_, беше… мъртъв. Седях до него незнайно колко време, притисках го в обятията си, молех го да се върне при мен, но нищо не се случи. И тогава… — Ксавиер потрепери от спомена — чух силен взрив и видях, че колата под нас е избухнала в пламъци. Гората беше толкова суха, че огънят ме достигна само за броени секунди. И… как да ти го кажа, как? — От гърлото на Ксавиер се изтръгнаха няколко тежки, агонизиращи вопъла. — Побягнах. Затичах се и не спрях. През гората и надалеч от огъня. И — поредният сподавен вопъл напусна гърдите му — не взех обичното ни момче с мен! Не взех… момчето ни… с мен!
	Ксавиер нямаше сили да продължи. Оброни глава в ръцете си и зарида.
	Джулия седеше до него, вперила поглед в далечината, заставяйки тялото си да остане на място.
	— Моля те, Ксавиер, продължи нататък. Трябва да узная всичко. — Нямаше представа откъде се беше спуснало мистериозното спокойствие, което я обземаше.
	След няколко минути Ксавиер се съвзе и продължи.
	— Всеки божи ден се питам защо, _защо_ в онзи проклет момент не грабнах нашето ангелче в ръце и не го отнесох със себе си. Не мога да си го обясня… не мога. — Той заклати неистово глава. — Оставих го там, сам-самичък! Може би се дължеше на шока, на непоносимата скръб… на същинската _лудост_, която замъгляваше съзнанието ми. Може би просто съм се подчинил на себичния си инстинкт за самосъхранение. Но го направих, Джулия, оставих го там, оставих го самичък.
	Ксавиер отново зарида, но и този път сълзите му не успяха да трогнат Джулия.
	— И къде избяга?
	Ксавиер избърза очите и носа си с ръка, после поклати глава.
	— Джулия, не мога да ти кажа накъде съм побягнал, но когато най-сетне спрях, когато се уверих, че съм се отдалечил достатъчно от пламъците, просто легнах в гората и заспах: а може би съм загубил съзнание. Като се свестих, вече беше паднала нощ. Затворих очи и отново се унесох в сън. Когато пак ги отворих, се зазоряваше. И тогава… осъзнах, че… трябва да се прибера у дома при теб, да ти обясня какво се беше случило. Но представех ли си как ставам на крака, как те поглеждам в очите, ме спохождаше безсилие. В крайна сметка тръгнах нанякъде и след време осъзнах, че съм наближил Сен Тропе, затова продължих напред, докато не стигнах града. — Той замълча и си пое дълбока глътка въздух, преди да подхване отново: — Джулия, умолявам те да разбереш, че в онзи момент бях обезумял от скръб. Стигнах до някакво магазинче и очите ми попаднаха на един вестник. Знаеш какви бяха вестникарските заглавия онзи ден.
	— Не знам. Не съм ги чела.
	— Е, естествено твоето лице ме гледаше от първа страница. Вероятно още не се бяха сдобили с моя снимка, но и бездруго никой нямаше да ме разпознае онази сутрин. — Ксавиер направи гримаса. — С окървавената си буза и изпокъсани дрехи приличах на същински скитник, не на съпруга на прочутата Джулия Форестър.
	Ксавиер стана рязко и закрачи из стаята.
	— Поизчистих се, доколкото можах в една обществена тоалетна, после си купих вода и вестник. Прочетох за катастрофата, за Габриел и за мен самия. Тогава осъзнах, че и ти, и останалият свят ме мислите за мъртъв. В онзи момент… — Ксавиер спря да обикаля стаята и се обърна с лице към Джулия — проумях, че не мога да се върна при теб и да ти кажа истината за постъпката ми; знаех, че никога няма да ми простиш. Бях убил нашето _petit Ange_ и го бях оставил да изгори на онзи хълм. — Ксавиер остана на място, пресушил сълзите си, вперил поглед в нищото. — Затова избягах.
	— Къде?
	— Качих се на едно екскурзионно корабче, което обикаляше крайбрежието. То ме отведе до Ница, откъдето взех ферибота до Корсика. Отседнах в една малка къща за гости, докато парите ми не свършиха. След това прекарах няколко седмици в бране на плодове, но винаги на различно място, за да не ме разпознае някой. — Ксавиер сви рамене. — Едва ли имаше такава вероятност, но не исках да рискувам. Не исках да ме открият. Мисля, че… ще ми се да вярвам, че преживявах психическа криза. Не можех да разсъждавам логично; съзнанието ми беше блокирало. Водех най-елементарно съществувание. Разбираш ли ме, Джулия?
	Очите му я умоляваха да отговори, но тя не се поддаде.
	Той въздъхна.
	— Може да се каже, че тогава започна бавното ми възстановяване. И отново се размислих, не само за онова, което бях причинил на Габриел, но и за предателството ми спрямо теб. Бях допуснал да живееш с мисълта, че не само свидното ти синче е мъртво, но и съпругът ти. И… — Ксавиер прокара трескаво пръсти през косата си — колко ужасно бях постъпил. Бяха ми нужни много седмици да намеря силата и куража да се върна при теб. Но в крайна сметка успях. Ето ме.
	Помежду им се спусна дълго мълчание.
	Накрая Джулия попита:
	— Откъде знаеше, че съм тук?
	Ксавиер я погледна учудено.
	— Къде другаде да си? Ако беше заминала за някой рецитал, щях да те изчакам. Но важното е, че те намерих тук, _ma chérie_.
	— Чак сега се връщам — обяви равнодушно Джулия. — Досега живях в Англия. И дори не припарвах до пиано. — Тя стана рязко, изпитвайки нуждата да се измъкне от стряскащото му присъствие. И да намери начин да превъзмогне ужасяващата истина за смъртта на сина им. И това, че Ксавиер бе имат пръст в нея.
	Прекоси фоайето и кухнята, за да излезе на терасата.
	Съзерцавайки мастиленочерното небе, обсипано с милион звезди, тя обви тялото си с ръце в безполезен инстинктивен жест. И си припомни с насмешка убеждението си, че животът я беше научил на всичко, което можеше да узнае за болката…
	Колко се беше лъгала само.
	— Прости ми, прости ми… — замоли се на небесата, проумявайки колко й се искаше от двама им да беше оцелял Габриел.
	_Той уби детето ни…_
	_НЕ!_ Джулия поклати глава. Не можеше, не биваше да разсъждава така. Беше злополука… едничък момент на своеволие, трагичен избор, какъвто всеки родител можеше да направи в многото години на грижи за детето си…
	Освен това далеч не беше сигурно, че Габриел би оцелял, дори ако беше закопчан в детското си столче на задната седалка.
	_Оставил го е да изгори…_
	— О, боже… — прошепна Джулия.
	Нима беше способна да му прости подобно нещо?
	_Ами ако Габриел е бил жив…?_
	Мисълта беше прекалено зловеща, за да я задържи в съзнанието си. Трябваше да повярва, че не е бил жив, в противен случай щеше да се побърка, представяйки си как е страдал сам-самичък. Трябваше да се довери на Ксавиер.
	А по-нататъшните му действия? А това, че се беше покрил за цели дванайсет месеца, оставяйки я да вярва, че и той е загинал?
	Ако Ксавиер се беше прибрал у дома и си беше признал за ужасната грешка, дали щеше да му прости?
	Нямаше отговор на този въпрос.
	Джулия спря да кръстосва терасата и се стовари в един стол.
	Бяха ли шокиращите обстоятелства приемливо оправдание?
	А какво щеше да прави с Кит сега, когато Ксавиер се беше върнал…?
	Джулия долепи длан до челото си. Струваше й се твърде много, твърде много…
	Усети допира на ръка върху рамото си и подскочи.
	— Джулия — той клекна пред нея, вземайки ръцете й в своите, — толкова много съжалявам за всичко, което трябваше да ти съобщя тази вечер. Представям си колко е мъчително за теб да чуеш истината. Никога няма да си простя за стореното. Но моля те, разбери, че единствената причина да се върна, е, за да ти се реванширам. Защото осъзнавам, че съм постъпил нередно и защото — той се приведе да й целуне ръцете — те обичам, _chérie_, обичам те безкрайно. Би ли ми простила някога за стореното?
	Джулия сведе поглед към него и видя отчаянието в очите му. После се изправи.
	— Не мога да говоря повече тази вечер. Много съм уморена. Засега използвай стаята за гости, ако обичаш.
	И тя влезе тихо в къщата.


	През следващите два дни Джулия не излезе от стаята си, пренебрегвайки молбите на Ксавиер да поговорят. Съзнанието й трябваше да смели чудовищната новина и й беше нужно време да се съвземе. Денем спеше с часове, само за да се събуди в най-безмилостните, най-дълбоките часове на нощта и да се сблъска с кошмара, който преживяваше наяве.
	На третата сутрин Джулия пусна Ксавиер в стаята си. В ръцете му имаше поднос с пресни кроасани, конфитюр и кафе.
	— Нося ти закуска, _chérie_. Тревожиш ме, като не ядеш. — Той остави подноса на леглото и загледа изпитото й лице. — Мила моя Джулия, не мога да се примиря с това, че аз те подложих на толкова нетърпима болка.
	Той й наля кафе и Джулия се поизправи в леглото, като й подаде чашата.
	Отпи безмълвно няколко глътки с надеждата да я ободрят.
	— Днес трябваше да се върна в Англия — обяви равнодушно тя.
	— _Non!_ — подскочи ужасен Ксавиер. — Нима би тръгнала при това положение? Джулия, не си в състояние да пътуваш, а и трябва поне да поговорим.
	Внезапен копнеж по спокойствието, мира и благополучието, в които бе живяла с Кит в „Уортън Парк“, я накара да се просълзи.
	— Ксавиер, аз… — тя въздъхна, неспособна да изрази на глас вихрушката от емоции в душата си.
	— Джулия — продължи умолително той, — призовавам те да изпълниш само една моя молба; остани с мен, поне за няколко дни. Позволи ми да те обичам, да ти помогна с преодоляването на огромния удар, който ти нанесох. Ако след това време все още искаш да си отидеш, няма да те спирам. Но не смяташ ли, че като родители на нашето _petit Ange_ му дължим поне това?
	Това беше единствената мисъл, способна да я спре.
	— Месеци наред скърбя сама по него — пророни тихо тя.
	— Тогава ми дай възможност да поскърбя с теб. И аз… имам нужда от това. Не ме напускай, _chérie_, умолявам те. Не мога да… не мога да продължавам така.
	Джулия го погледна и видя отчаянието в очите му.
	— Добре. Ще изпълня молбата ти и ще остана. Засега.
	Ксавиер се хвърли да я прегърне, разливайки кафето й по целия чаршаф.
	— _Merci, mon amour._ Обещавам, че няма да съжаляваш. Е, мила моя Джулия, какво би искала да правим днес?
	— Да правим? — попита тя, смаяна от въпроса му.
	— Да, мисля, че ще е за твое добро да поизлезеш от къщата, да се отдалечиш от… спомените. Може… — Ксавиер сви рамене — да се разходим по любимия ни плаж и да обядваме заедно, какво ще кажеш?
	— Ами…
	— Джулия, моля те, _mon amour_. — Ксавиер заби поглед в ръцете си и заговори с по-кротък тон. — Разбирам колко болка съм ти причинил с историята си, но няма ли поне една малка част от теб, която се радва да ме види? Нима не си… скърбила и по мен?
	— Разбира се, че скърбих! Бях… — Джулия преглътна — бях неутешима месеци наред. Нямаш представа какъв ад преживях! А когато най-сетне започнах да се примирявам с трагедията и да вярвам в бъдещето си, се появяваш ти… и… о, Ксавиер — тя зарови лице в ръцете си, — не знам… просто не знам как да се чувствам.
	Колкото и да ги отблъскваше, сълзите й рукнаха накрая. Ксавиер я прегърна и я притисна към себе си, милвайки косата й.
	— Знам, _mon amour_, знам. Но ти се кълна, че ще опитам да изкупя греховете си, да се грижа за теб, да те утешавам, да ти помагам с каквото мога. Вече не си сама. Тук съм. Не мислиш ли, че имаме нужда един от друг?
	— Да, но… — Обяснението беше толкова оплетено, че Джулия нямаше сили да го подхване.
	— Наистина смятам, че не би било зле да те изведа от къщата за малко. Ако ти стане неприятно, ще те върна незабавно. _D’accord?_
	Тя въздъхна, твърде съкрушена да я е грижа къде се намира. Искаше единствено да потуши неспирното мъчително чувство, което се беше загнездило в стомаха й, още откакто Ксавиер й бе разказал за случилото се с детето й. Сякаш наново потъваше в траур.
	— _D’accord_.
	— _Bonne_. Но първо — Ксавиер въздъхна тежко — трябва да отида в жандармерията и да уведомя властите, че съм възкръснал.
	— Смъртният ти акт е на бюрото в кабинета. Мисля, че трябва да го вземеш — каза сухо Джулия.
	Той стана и сведе поглед към нея.
	— Съзнавам, че може да ме подведат под отговорност.
	Тази идея не й беше минала през ума.
	— За какво?
	— За рисковано шофиране и дори за непредумишлено убийство. Но трябва да го направя. Отивам още сега. Искам всичко да се изясни веднага. Страх ме е — призна си той.
	Тя видя в очите му погледа, който познаваше отлично: искаше да отиде с него в участъка. Без да му обърне внимание, Джулия стана от леглото.
	— До после — каза, влизайки в банята.


	Джулия беше пред пианото, търсейки така жадуваната утеха, когато Ксавиер се върна у дома. Той влезе във всекидневната с усмивка на лице.
	— _Voilà!_ Готово! Да беше видяла лицето на мосю инспектора, като зърна човек, държащ собствения си смъртен акт в ръце! — изкиска се Ксавиер.
	— Сигурна съм, че е бил слисан. — Приповдигнатото настроение на съпруга й я озадачаваше.
	— Съмнява се, че държавата би повдигнала обвинение срещу мен, тъй като не е имало свидетели. Прие обяснението ми безпрекословно. Очевидно не съм първият шофьор, излетял от пътя на онзи завой. Каза, че можело да ме обвинят в симулиране на собствената ми смърт, но само ако сме получили пари от животозастрахователната ми полица. Е, получили ли сме? — погледна я той загрижено.
	Поне протакането й по отношение на документите, свързани със „смъртта“ на съпруга й, се беше оказало за добро.
	— Не — отвърна тихо Джулия.
	Ксавиер се поотпусна.
	— _C’est parfait!_ Значи и теб няма в какво да обвинят.
	Очите й подскочиха към него.
	— _Моля?!_
	— Не се тревожи — целуна той върха на главата й с нежност, — това е просто подробност, но поне доказва, че не сме съзаклятничили да вземем парите на застрахователната компания.
	Джулия покри лицето си с ръце и поклати глава.
	— Моля те, Ксавиер! Говорим за смъртта на моето… нашето дете, а не за някаква си заплетена парична измама!
	— _Pardon, chérie_, за несъобразителността ми. Но вината е в глупавата френска бюрокрация. А сега — той свали ръцете й, за да я погледне в лицето, — ще ми позволиш ли да те изведа на обяд? Може би е редно от време навреме да гледаме нещата от хубавата им страна, не само от лошата, _oui_? А хубавото е — той вдигна брадичката на Джулия и я целуна по устните, — че съм свободен човек, възкръснал, за да е с прелестната си съпруга.


>>	54

	Китното крайморско селце Жигаро беше кацнало на отсрещната страна на полуострова спрямо Сен Тропе. Тъй като попадаше в територията на природен резерват и се намираше на достатъчно отстояние от главния път, свързващ популярните курорти по Френската Ривиера, бе съумяло да съхрани старовремския си чар. Живописните му ресторантчета с маси на открито, които осейваха девствения плаж, бяха ревностно пазена от местните тайна.
	Ксавиер влезе в „Ла Саламандр“, а Джулия го последва с печално изражение на лице, забелязвайки стъписания поглед на Шантал, собственичката, като видя възкръсналия й съпруг.
	Ксавиер кимна утвърдително.
	— _Oui!_ Шантал, _c’est moi_!
	Шантал покри устата си с ръка.
	— Но… _Mon Dieu!_ Не вярвам на очите си! Как е възможно?
	Ксавиер отиде да я прегърне.
	— Дълга история; някой ден ще ти я разкажа. За момента обаче ще те помоля да ни настаниш на обичайната ни маса и да ни донесеш кана розе, ако обичаш.
	Когато Шантал отиде за виното, Джулия погледна Ксавиер през масата.
	— Как ще отговаряш, когато хората те питат къде си бил? — проговори тя със студен глас.
	— Просто ще им казвам истината — сви рамене Ксавиер. — Че от мъка съм решил да потъна вдън земя.
	Джулия впери поглед в него. Една малка противна мисъл я бе глождила цяла сутрин. Трябваше да каже нещо.
	— Надявам се съзнаваш, че това е манна небесна за медиите?
	— Права си, мила ми Джулия. _Voilà!_ — Ксавиер стовари длани върху масата. — Ще свикам пресконференция и ще дам шанс на лешоядите да ни покълват на воля, но и за последно. Да, това е решението! Ще се свържем с Олав и ще го помолим да уреди нещата.
	Ксавиер беше като набрал пълна скорост влак. Джулия разбираше радостта и облекчението му от факта, че се завръщаше у дома след дълго изгнание, но просто не можеше да се настрои на негова вълна. Далеч не й беше до пресконференции — и шампанското, с което Шантал реши да ги почерпи. Мислите й бяха отдадени изцяло на горящото тяло на клетичкото й синче, останало само насред обгърнатата в яростни пламъци гора. Ксавиер като че ли засия, сещайки се в каква медийна сензация щеше да се превърне. Джулия беше забравила колко обичаше да се перчи.
	— Моля те, Ксавиер, все още не съм в състояние да говоря пред медиите — призова го тя.
	— Да, разбира се, права си. Извинявай, _chérie_. Май се опитвам да бягам, преди да съм проходил, така да се каже. Но как да не изпитам поне капчица щастие, когато съм тук и се взирам в красивите очи на съпругата ми? _Santé_ — каза той и чукна чашата си в нейната.
	— Аз не мога да… изпитвам щастие. Не и при положение че току-що научих истината за смъртта на Габриел.
	Ксавиер се пресегна да хване ръката й и тя едвам се стърпя да не я отдръпне.
	— Джулия, моля те, повярвай ми, беше ужасна злополука. И никога няма да си простя. Но наказвах и себе си, и теб достатъчно дълго време. Какво друго да направя? Кажи ми, Джулия, и ще го направя, кълна ти се.
	— Нищо — съгласи се с въздишка тя. — Не можеш да направиш абсолютно нищо.


	На следващата сутрин Джулия бе събудена от силно тропане по входната врата. Докато излезе със сънена походка във фоайето, Ксавиер вече беше отворил… на море от лица, камери и диктофони.
	Светкавици проблеснаха в изуменото й лице и тя се втурна към убежището на всекидневната, молейки Ксавиер да затвори вратата. После, разтреперана и задъхана от шок, се стовари върху дивана. След известно време чу входната врата да се затваря и Ксавиер дойде да я намери.
	— Отърва ли се от тях? — попита тя с отчаян глас.
	— _Chérie_, съжалявам, че се случи толкова скоропостижно, но сама знаеш, че няма как да го предотвратим. Ти си знаменитост, а аз съм твой съпруг. Журналистите няма да ни оставят на мира, докато не съберат достатъчно материал. Така че колкото по-скоро им го дадем, толкова по-добре. Обещах им, че след половин час ще излезем да им дадем интервю. Така ще задоволим глада им.
	— Но те сигурно искат да говорят с теб — простена Джулия. — Защо да излизам и аз?
	Ксавиер я прегърна с една ръка.
	— Сама знаеш, че ти ги интересуваш. Твоята снимка е ценен материал за първата страница на вестниците. Такава цена заплащат богатите и известните, _n’est-ce pas_? А сега отивам да си взема душ. — Той погледна вехтата й, избеляла тениска за спане. — Май и ти трябва да сториш същото.
	Джулия го послуша и позволи на фотографите да я заснемат в обятията на съпруга й, впил любящо устни в нейните. Като я попитаха какво мисли за удивителното завръщане на Ксавиер, тя отвърна, че е много щастлива.
	Нима можеше да им отговори другояче?


	Малко след като интервюто беше приключило, мобилният й телефон иззвъня.
	— Джулия, Алиша е. Да вярвам ли на новината, която току-що чух по радиото? Говорителят каза, че съпругът на Джулия Форестър е намерен жив и здрав.
	— Да, вярно е — въздъхна Джулия, — трябваше да ти се обадя, но и аз самата още не съм преодоляла шока. А и не очаквах да се разчуе така бързо.
	— Е, ако е вярно, то историята е направо изумителна. Макар и да не съм особено изненадана — добави Алиша. — Предполагам, че при това положение ще останеш във Франция?
	— Ами… — Джулия направи кратка пауза. — Не знам.
	— Ясно. — Този път Алиша замълча, преди да добави: — Говорила ли си с Кит?
	— Още не.
	— Е, не искам да се разпореждам с живота ти, но каквото и решение да вземеш, смятам, че е редно да говориш с него. По-добре е да го чуе от теб.
	— Да, определено си права. — Точно в момента обаче Джулия не можеше да мисли по този въпрос.
	— Между другото, обади ми се татко. Чул е новината и помоли да ти предам поздравленията му. Е, Джулия, радваш ли се, че Ксавиер се върна при теб?
	Джулия видя, че Ксавиер се задава откъм кухнята, затова каза:
	— Извинявай, Алиша, може ли да поговорим по-късно? Чакат ме много задачи.
	— Разбира се. Поздрави Ксавиер от мое име. Ще ти звънна по-късно. Всичко хубаво, Джулия, и доскоро.
	Джулия усети чифт ръце върху раменете си.
	— Как си, мила ми Джулия?
	— Още не съм се отърсила от шока — призна си тя.
	— Кой не обича щастливия край… _Je t’aime…_ — Ксавиер я целуна по врата и ръцете му се плъзнаха надолу по тялото й.
	Джулия се отдръпна от него.
	— Не! За бога, Ксавиер! Не разбираш ли? Това не е щастлив край!
	— Не, _Je comprend._ Извинявай. Просто искам да ти демонстрирам любовта си към теб, но ще трябва да почакам, докато си готова да я приемеш.
	Джулия установи, че тялото й е плувнало в студена пот. Имаше нужда да остане сама, надалеч от него. Запъти се към вратата, а той обяви:
	— Поканени сме на обяд у Роланд и Маделин, за да отпразнуваме завръщането ми. Ходи ли ти се?
	Точно Роланд и Маделин бяха поканили Ксавиер и Габриел на барбекю онзи съдбовен ден.
	— Не. Уморена съм, Ксавиер.
	В очите му просветна искра на раздразнение, но той кимна.
	— Разбирам. Но смятам, че е редно поне аз да отида. Тръгвам след половин час. До после, _mon amour_.
	— Да.
	Джулия излезе на терасата и се свлече в стола. Денят беше зноен и единственото нещо, разграничаващо морето и небето, беше блещукащата линия от бяла мараня.
	Алиша имаше право. Трябваше да се обади на Кит. Беше най-справедливо да го чуе от нейната уста.
	Тя взе мобилния си телефон и затърси номера му с механични движения.
	Какво, за бога, можеше да му каже?
	Джулия поклати глава. Нима имаше значение?
	Съпругът й се беше завърнал и болката в сърцето й беше съвсем отделен въпрос. Вече нямаше свободата да бъде с Кит. Колко странно, мислеше си Джулия, търсейки номера на Кит; съпругът й се беше върнал от отвъдното, а тя самата имаше чувството, че умира вътрешно.
	Като чу Ксавиер да напуска къщата, си пое дълбоко въздух и натисна бутона за набиране.


	Кит погледна към мобилния си телефон, който звънеше на бюрото му.
	Виждаше, че е Джулия.
	Остави го да звъни.
	Нямаше да понесе разговора с нея. Знаеше какво има да му казва. Беше чул всичко по радиото в колата си.
	Кит отправи поглед през прозореца, към градината на „Уортън Парк“. Още от самото начало живееше с убеждението, че Джулия е с него, единствено и само защото бе смятала съпруга си за мъртъв. Отпусна глава в ръцете си: това не беше съревнование, Ксавиер се беше върнал. Той беше съпругът на Джулия, тя — негова жена.
	— О, боже… — простена Кит, клатейки отчаяно глава. Трябваше да се досети, че всичко беше твърде съвършено, за да е истина…
	За пръв път от години си беше позволил да отдаде сърцето си на жена. С този голям житейски скок — излагайки се на опасност заедно с Джулия, която бе проявила смелостта да загърби страховете си, за да е с него — за пръв път бе разбрал какво е да обичаш истински.
	— Къде ще намеря такава любов отново? — въздъхна той.
	Знаеше, че няма. Знаеше и че няма нито капка надежда да спаси връзката им. Джулия почти със сигурност беше на седмото небе от щастие, както и той самият би се почувствал някога, ако неговата Мила се беше върнала от света на мъртвите.
	Телефонът му зазвъня отново. Пак беше Джулия.
	Отправяйки поглед към градината, Кит реши, че не би искал да чуе новината от нейната уста.
	Разбираше я.
	— Бъди щастлива, скъпа — прошепна той. — Винаги ще те обичам.
	После Кит Крофърд отпусна глава в ръцете си и зарида като бебе.


>>	55

	Джулия преживя следващите няколко дни, макар и трудно. Както често й се бе случвало в миналото, и този път намери утеха пред пианото. То й осигуряваше не само така желаното бягство от реалността, но и защита от постоянното внимание на Ксавиер. Съзнаваше, че съпругът й прави всичко по силите си, за да й покаже колко я обича, че изпитва отчайваща нужда Джулия да отвърне на чувствата му, но в момента просто не й беше до това.
	Обземаше я пълна апатия. Да, хранеше се, спеше, говореше… правеше всичко, присъщо на живите, но вътре в нея цареше празнота. Тъмно, пусто място, където сърцето й някога бе туптяло, захранвайки чувствата й. Кит й беше помогнал да го събуди, но сега всичко, което някога й беше дал, го нямаше.
	Една вечер, след като бе прекарала целия следобед пред пианото, Джулия си наля чаша розе и излезе на терасата. Мобилният й телефон иззвъня веднага. На екрана се изписа името на Алиша.
	— Ало? — каза Джулия.
	В отговор чу единствено воплите на сестра си.
	— Алиша, какво има? — попита тя.
	— О… Джулия! Аз… — Думите й отново се удавиха в ридания.
	— Моля те, опитай да ми кажеш какво е станало. — Джулия беше изумена от нетипичната за сестра й проява на слабост.
	— Не, не! Ужасно е! Може ли да те посетя във Франция? Трябва да се измъкна оттук. Макс каза, че ще си вземе отпуска, за да гледа децата. Може ли да постоя при теб за малко? Знам, че моментът е неподходящ, но… имам нужда от теб.
	— Разбира се, че може. С Макс ли е свързано?
	— Не е свързано с Макс. А с _мен_!
	— Да не би да си болна? — попита Джулия.
	— Не! Не съм БОЛНА! Напълно здрава съм. Но… о, боже, моля те, Джулия… мога да хвана самолета утре и да съм при теб до следобеда. Ще ме вземеш ли от Тулон?
	— Разбира се. — Всъщност с радост щеше да се измъкне от натрапчивото присъствие на Ксавиер. — Мога ли да ти помогна с нещо?
	— Не, само ме приюти и ми дай време да дойда на себе си. Не искам да рухна пред децата.
	— Просто ми се обади, като си купиш билет. Ще дойда да те взема от летището. Сигурна съм, че каквото и да те мъчи, ще му намерим решение.
	— Не, за жалост не можем — заяви Алиша. — Съсипана съм и никога няма да бъда същата. Както и да е, Джулия, благодаря ти от сърце. Ще ти звънна по-късно.
	Джулия остана смаяна и натъжена от истеричния пристъп на сестра си. Всъщност фактът, че изпита състрадание към нея й донесе известно облекчение: значеше, че един ден може да изпита някакво чувство и към Ксавиер — било то любов, или омраза. Въпреки това я глождеше мисълта какво ли се беше случило, че да принуди Алиша — най-всеотдайната майка на света — да се качи на самолет и да изостави четирите си деца.
	Ксавиер се върна у дома след няколко часа, обяснявайки, че бил срещнал приятели в Сен Тропе и заедно отишли да полеят завръщането му. Заваляше думите си и на Джулия й беше неприятно да го гледа такъв. Слабостта му към алкохола и фактът, че не знаеше кога да спре бяха помрачавали брака им още от самото начало. Неведнъж Джулия го бе обвинявала в пиянство, а той обикновено ставаше агресивен и отричаше твърдението й.
	Тази вечер, когато Агнес им сервира вечеря на терасата и Ксавиер допълни чашата си, Джулия реши да си замълчи. Нямаше сили за спорове.
	— Сестра ми ще пристигне утре и ще ни погостува няколко дни — обяви тя, чоплейки с вилицата си барбуна с боровинков сос.
	Ксавиер вдигна вежди.
	— Съвършената Алиша ще ни удостои с присъствието си?
	— Не говори така за сестра ми. Нещо й се е случило. Не поиска да ми каже какво е, но звучеше много разстроена по телефона.
	— Може би е забравила да изглади някоя от любимите ризи на съпруга си — изсумтя Ксавиер.
	Джулия реши да не пада до пиянското му ниво и вместо това смени темата:
	— Е, днешното интервю последно ли беше? — попита тя, говорейки за ангажимента му в редакцията на „Льо Фигаро“.
	— От мен зависи — сви рамене той. — Имам още много покани, включително предложение да напиша мемоар. Обещават ми купища пари. Какво мислиш?
	— Мисля, че нямаме нужда от повече пари — отвърна рязко Джулия.
	— А от „Пари Мач“ искат да ни интервюират заедно в дома ни.
	— Не — отсече Джулия. — Казах ти, че ще направя едно-единствено изявление пред медиите, и толкова. Ако обичаш, не ме намесвай в по-нататъшните си планове.
	— _D’accord_ — отвърна бодро Ксавиер и двамата продължиха вечерята си в мълчание.
	След известно време Ксавиер се пресегна през масата.
	— Не си щастлива, Джулия, прав ли съм? Кажи ми защо, моля те.
	— Вероятно още се адаптирам към ситуацията — отвърна лаконично тя, не желаейки да продължава разговора.
	Ксавиер стисна ръката й, после си наля още вино.
	— Да, вероятно е заради това. Струваш ми се много променена.
	— Променена съм. Имам чувството, че съм изживяла цял друг живот, откакто те видях за последно преди катастрофата. Тези… изживявания те променят, Ксавиер, естествено е.
	— Но ние можем да си върнем някогашния живот, нали, _chérie_ — подхвана той с умолителен тон. — О! Каква любов имаше помежду ни… същинска красота. Пак можем да я намерим, убеден съм.
	Джулия въздъхна.
	— Надявам се, Ксавиер, наистина се надявам.
	След вечеря я последва до спалнята и спря колебливо до вратата.
	— Моля те, Джулия, позволи ми да остана с теб тази нощ. Нека ти покажа колко те обичам, нека и двамата си спомним какво имахме някога. — Той отиде до нея и я взе в обятията си.
	Въпреки че не изпитваше и капчица желание към него, Джулия се въоръжи с търпение и му позволи да я докосне, и да я целуне; може би Ксавиер имаше право, може би това щеше да съживи паметта й.
	След като правиха любов. Джулия остана будна в леглото до него. Самият акт бе продължил едва броени секунди, след което Ксавиер моментално беше потънал в дълбок сън.
	Ако трябваше да е болезнено откровена пред себе си, Джулия бе намерила допира и алкохолния му дъх за отблъскващи. Но как беше възможно? Преди бе копняла за близостта му, за контакта с голото му тяло… интимността бе съставлявала силна част от взаимоотношенията им.
	Тази вечер обаче… Джулия се обърна на другата страна, притеснена от факта, че докато Ксавиер бе правил любов с нея, пред очите й беше само Кит. Чувствените му, нежни ръце, стремящи се да й донесат наслада, готовността му да изчака сублимния момент за нея, преди да е достигнал своя… смехът, който често съпътстваше интимните им мигове… съзнанието, че може да е себе си в прегръдките му, че Кит я обича такава, каквато е… и…
	Джулия се възпря. Нямаше смисъл да се терзае с блянове за неосъществимото. Съдбата беше решила, че няма да е с него, а на нея й оставаше единствено да се примири с това.


	Стоейки в чакалнята на тулонското летище, Джулия видя Алиша да се появява откъм багажното отделение. Сестра й представляваше посърнала, бледна версия на някогашната Алиша. Джулия я посрещна и я взе в прегръдките си.
	— Здравей, Алиша. Добре дошла във Франция.
	— О, Джулия, толкова се радвам да те видя… — скалъпи Алиша, преди да избухне в сълзи върху рамото на сестра си.
	— Хайде, да вървим към колата. Ще те закарам вкъщи и тогава ще ми разкажеш какво се е случило — подкани я нежно Джулия, повеждайки я към паркинга.
	Като свърнаха на изток към Раматюел, Джулия надникна скришом към сестра си, която се взираше право напред с тревожно преплетени в скута си пръсти.
	— В състояние ли си да ми кажеш още сега? — попита Джулия. — Или предпочиташ първо да стигнем вкъщи?
	— У дома ли е Ксавиер? — поинтересува се Алиша.
	— Да — отвърна тихо Джулия.
	— Говори ли с татко?
	— Не. Още не сме се чували. В интерес на истината, останах доста изненадана, че не ме потърси веднага след като е научил за появата на Ксавиер.
	— Вероятно е имал други грижи — промълви Алиша.
	Джулия долови горчивината в гласа на сестра си и реши да не продължава разговора. Колата потъна в мълчание, а пътят започна изкачването си, разкривайки пред очите им просторна гледка към лазурното Средиземно море в най-величествения му блясък.
	Ненадейно Алиша докосна ръката на Джулия.
	— Би ли спряла тук? — помоли я тя. — Трябва да изляза.
	Джулия отби в уширението навръх скалното било, предвидено за желаещите да се полюбуват на гледката от прочутото панорамно местенце. Алиша моментално изскочи от колата и се залепи на парапета, който беше единствената преграда между нея и стръмния склон, спускащ се към морето.
	Джулия я последва плахо. Застана до нея и се провеси над парапета.
	— Каква красота, нали? — заговори я с неутрален тон.
	— Преди три дни татко ми съобщи, че съм била осиновена.
	Думите излетяха от устата на Алиша с лекота, напълно несъвместима със смисловата им наситеност.
	Джулия установи, че долната й челюст е увиснала.
	— _Какво?!_
	— Да, правилно ме чу — отвърна с насечен глас Алиша. — Осиновена съм. Открили рак на мама още когато била на двайсет и няколко, дълго преди внезапното влошаване, което я уби на четирийсет и няколко. Мислили, че заради лъчевата терапия не може да има деца. Затова ме осиновили. Така че мама не ми е истинска майка, татко не ми е истински баща, а ти, Джулия — каза Алиша, обръщайки празен поглед към нея, — не си ми истинска сестра.
	— Не! Аз… — Джулия поклати отчаяно глава, питайки се кога ли щяха да свършат стряскащите изненади. — Кажи ми, че не е вярно.
	— Вярно е. Татко ми показа оригиналното ми свидетелство за раждане. Очевидно биологичната ми майка, тийнейджърка от Ейлшам на име Джой Рейнолдс, се забъркала в някаква каша и ме дала за осиновяване. Мама и татко — а може би трябва да ги наричам Джордж и Жасмин — ме взели, когато съм била на две седмици.
	— Но…
	— Какъв е твоят случай? — прочете мислите на сестра си Алиша. — Този въпрос ти изникна, нали? Не бой се, Джулия, ти определено си тяхно дете. Само аз съм кукувичето в гнездото ви — добави тя.
	— Не разбирам, Алиша. Щом мама не е могла да има деца, как съм се родила аз три години по-късно?
	— Оказва се, че било често срещано явление бездетни жени да забременеят внезапно, след като са осиновили дете. Имало нещо общо с хормоните, които майчиният инстинкт ги карал да произвеждат — обясни Алиша. — Снощи Макс направи проучване в интернет и откри, че имало стотици подобни случаи. Така че не се тревожи, Джулия, ти наистина си тяхна кръв. Извинявай, ако съм ти прозвучала грубо. — Алиша сложи ръка на рамото й. — Не е нарочно. Просто… всичко се преобърна с главата надолу. Вече не знам… коя съм.
	— Няма нищо — отвърна сърдечно Джулия, — сигурно се чувстваш ужасно и ми е много мъчно за теб, Алиша. Честно казано, не разбирам защо на татко му е хрумнало да ти го съобщи след всичкото това време. Защо не са ти го казали още преди години?
	— Наистина е странно — съгласи се Алиша. — И не мисля, че изобщо щеше да ми каже. Но ми призна, че се почувствал длъжен заради нещо, което Елзи му разкрила.
	Внезапно на Джулия й просветна. Ето защо Елзи бе настояла Джулия да запази историята за кръвната й връзка с рода Крофърд в тайна от Алиша. Защото Алиша нямаше същия произход, разбира се.
	— Както и да е — продължи тя, — причината не е от значение: важното е, че ми съобщи. И новината буквално ме съкруши. — Алиша отпусна глава върху ръцете си на парапета и заплака. — Чувствам се толкова заблудена.
	Подобно уязвимо, сломено поведение беше напълно нетипично за Алиша и Джулия не знаеше как да я утеши.
	— Мога да разбера колко си потресена…
	Алиша вдигна глава и погледна към Джулия.
	— Наистина ли можеш? — Тя поклати глава. — Не, Джулия, не смятам. Семейството е всичко за мен. Винаги е било на първо място. Спомняш ли си, че когато мама почина, направих всичко по силите си да се грижа за теб и татко. Въпреки че и аз самата бях съсипана от тъга, все някой трябваше да заеме мястото й и да задържи домакинството в релси. Научих се да се боря с трудностите… и знаеш ли какво? — Очите й пламтяха. — Оттогава не съм спряла да се боря с трудности!
	— Много съжалявам, Алиша. Не знаех, че ти е било толкова тежко.
	— Не, разбира се, че не си знаела — потвърди Алиша. — Двамата с татко бяхте загубени в собствените си светове, и тогава, както и сега. Проблемът обаче беше там, че вие двамата бяхте _моят_ свят. Толкова много исках да ви помогна; имах си само вас. Но татко се впусна да събира растения, а ти се записа в музикалния колеж, доволна да се отървеш от мен…
	— Не е вярно, Алиша…
	— Стига де, Джулия, бъди откровена. — Алиша говореше с хаплив, неприятен тембър. — Толкова се стараех да се грижа за теб, а ти ме ненавиждаше. И мисля, че до ден-днешен ме ненавиждаш. Голямата сестра със „съвършения“ живот и таланта да се справя с всичко… винаги си чувствала, че живееш под сянката ми. И не те виня — поклати глава тя. — Сама съм си избрала такава роля. Именно тя ми помогна да оцелея, да заглуша собствената си болка. И до ден-днешен не съм излязла от нея. Вечно кръжа край някого… теб, татко, Макс, децата… а сега… — Гласът й пресекна от силни емоции. — Сега откривам, че всичко е било една проклета лъжа! Вие с мама и татко дори не сте ми истинско семейство!
	Джулия стоеше безмълвно, уплашена от силния изблик на гняв и болка. И — което беше по-лошо — от прозрението, че в думите на Алиша имаше много истина.
	— Не е било лъжа, Алиша — заяви накрая. — Всички се обичахме… и все още се обичаме, независимо от това дали сме една кръв, или не.
	Алиша облегна челото си на парапета, постоя така известно време, сетне въздъхна тежко.
	— Прости ми, Джулия. Май се оплетох. Стратегиите ми за преодоляване на препятствията, както би се изразил някой психотерапевт, като че ли са се изчерпали. Имам чувството, че животът се сгромолясва пред очите ми. Всичко ми се струва безумно… безсмислено дори.
	Джулия докосна плахо рамото на сестра си.
	— От шока е, повярвай ми. Ще ти мине.
	— Просто умът ми не побира факта, че не мама ме е родила — прошепна тя, — а някаква абсолютно непозната жена.
	— Но реално и мама е преживяла същото…
	Думите напуснаха устата й, преди да успее да ги сдържи.
	Алиша вдигна облятото си в сълзи лице към нея.
	— Моля? Да не би да ми казваш, че и мама е била осиновена?
	Джулия кимна.
	— Да. Това ми каза Елзи. Вероятно е уведомила и татко.
	— Господи — пророни Алиша. — А мама знаела ли е?
	— Не. Елзи каза, че Жасмин си била нейно дете, и толкова. А като се замисля — добави внимателно Джулия, — май това е най-важното, не смяташ ли?
	Алиша не отговори. Джулия отмести няколко руси кичура коса от мокрото лице на сестра си.
	— Наистина разбирам какво е да си мислиш, че си един човек, а да се окажеш съвсем различен. Но това не променя наистина стойностните неща. Единствената разлика между твоята история и тази на мама е, че тя не е знаела, а ти вече знаеш.
	Алиша, вече поуспокоена, отправи поглед към морето и въздъхна.
	— Сега, когато научих за мама, се чувствам малко по-добре. Май просто ще трябва да свикна с мисълта.
	— Да — съгласи се Джулия, — ще трябва. И дано не прозвуча снизходително, но и аз самата преживях голяма доза неприятни изненади през последната година, затова мога да те посъветвам да си търпелива.
	— Да. — Погледът на Алиша се рееше над залива. — Веднъж ти казах, че не знам доколко бих се справила с истински проблем като твоя… и виж ме само! — Тя се усмихна тъжно. — Същинска развалина съм!
	— Просто нищо човешко не ти е чуждо, Алиша — каза Джулия, осъзнавайки гузно, че си е създала погрешно впечатление за сестра си. — Не се самообвинявай.
	— Да, същото каза и Макс. — Тя се обърна към Джулия с усмивка. — Толкова е мил… толкова отзивчив и толерантен.
	— Макс е прекрасен човек, Алиша. И те боготвори.
	— Проблемът е там, че съм свикнала да съм силна, а точно в момента… не съм. Сигурно му е странно след толкова много години заедно да ме види така… уязвима.
	— Може пък да се радва на възможността поне този път той да се грижи за теб — осмели се Джулия.
	— Може… — Алиша протегна ръце към сестра си. — Трябва ми прегръдка.
	Джулия я притисна силно към себе си.
	— Извинявай за нещата, които ти наговорих току-що. Не мислех трезво — каза Алиша със заровено в рамото й лице.
	— А аз ти се извинявам, задето не ми е хрумнало, че и ти скърбиш по мама. Държах се като себична хлапачка, а ти просто си опитвала да ми помогнеш. Толкова добрина си проявила към мен, особено в последно време. Не знам как щях да се справя без теб.
	Джулия осъзна, че говори от все сърце.
	— Е, сестричке — откъсна се от прегръдката й Алиша. — Сега аз имам нужда от теб. Разбираш, нали?
	— Да.


	Същата вечер Алиша вечеря с Джулия и Ксавиер на терасата им. След пристигането им беше подремнала и изглеждаше поосвежена, макар и кожата й още да бледнееше. Ксавиер се държа примерно, а и тъй като присъствието на Алиша неутрализираше напрежението помежду им с Джулия, успяха да прекарат приятна вечер. В полунощ Алиша се прозя и помоли да я извинят.
	— Прощавайте, другарчета, но напоследък не спя добре, а отгоре на всичко изпих прекалено много вино на стомах, стоял празен през последните няколко дни. Лека нощ и отново ви благодаря, че ме приехте в дома си. — Тя стисна ръката на Джулия. — Много се радвам, че дойдох.
	Малко след това Ксавиер също се отправи към леглото, оставяйки на Джулия задачата да изгаси лампите и да заключи вратите. Струваше й се толкова странно след рутината, която си бяха изградили с Кит: обикновено вършеха къщната работа заедно. Докато обикаляше из къщата, си мислеше за Алиша и за това как никога не бе прозряла уязвимостта, която се криеше под силната й външност. Как след смъртта на майка им Алиша беше подредила живота си така, че да се защити от болката. А сега защитните стени започваха да рухват.
	Кит го беше споменал веднъж… беше разпознал истинската същност на Алиша и разбираше какво се опитва да постигне. Изкачвайки стълбището, Джулия се замисли колко хубаво щеше да е, ако имаше неговата проницателност. Поне сега й се удаваше възможност да се отплати на Алиша за добрите намерения и грижовността. Внезапно я изпълни топъл прилив на обич към сестра й.
	Като влезе в спалнята, установи, че след снощната интимност Ксавиер навярно беше заключил, че си е възвърнал статута на пълноправен съпруг и сега я чакаше на леглото.
	— Сестра ти ми се стори… — Ксавиер потърси уместната дума — по-нормална тази вечер. Макар че нямах търпение вечерята да приключи, за да си само моя, _mon amour_. — И той посочи изпъкналостта в боксерките си.
	Когато Джулия седна на леглото, за да се съблече, той я издърпа към себе си и натисна главата й надолу.
	— Не, Ксавиер! — Тя се изтръгна от хватката му и поклати глава. — Не и тази вечер. Уморена съм.
	— Но Джулия, знаеш колко ми харесва и колко обичам мекотата на устата ти. Толкова ме възбужда — опита се да я придума той.
	Джулия обаче игнорира думите му, стана и влезе в банята.


	На следващия ден Ксавиер излезе необичайно рано, понеже го очакваше поредното интервю, затова Джулия и Алиша имаха удоволствието да закусят насаме. След това Джулия предложи да отидат до по-тихия край на плажа Пампелон в Сен Тропе.
	— Как си угаждаме само — коментира Алиша, като се настаниха на удобните шезлонги пред плажния бар. — Бих казала, че ако ти е писано да разбереш, че си осиновен, е доста благополучно да имаш сестра, живееща в Южна Франция. Това, че съм тук и с теб наистина ми помага. И си права — откритието ми като че ли не е толкова животопроменящо.
	— Не, Алиша, не смятам, че е — потвърди Джулия, любувайки се на слънчевите лъчи по лицето си. — И много съжалявам, че се държах така дръпнато, докато се опитваше да ми помогнеш. Винаги съм имала чувството, че знаеш как да се справиш с всичко, за разлика от мен самата.
	— Ще ми се! — простена Алиша. — През последните двайсет години толкова потисках чувствата си, че вече не знам коя съм.
	— Е, може пък процесът на себеоткриване да се окаже забавен — подхвърли Джулия. — Пък и няма да навреди, ако поне за известно време слагаш _себе си_ на първо място, а не всички останали.
	— Проблемът е там, че имам нужда да се нуждаят от мен — призна си Алиша. — Ако се откажа от това, какво ми остава?
	— Хората, които те обичат, те обичат заради самата теб, не заради онова, което правиш за тях.
	— Така ли смяташ? Тоест ако спра да гладя ризите на Макс и да готвя вечеря на децата, всички ще продължават да ме обичат?
	Джулия долови закачливата искрица в очите на Алиша.
	— Сама знаеш, че е така. И ще извиняваш, ако ти прозвуча грубо, но може би ще те уважават повече, ако не ги глезиш толкова. В това число и мен — добави Джулия. — Кой знае: може дори ние да започнем да глезим теб.
	— Еха! Ама че интересно хрумване — изкиска се Алиша. — Както и да е, сама съм си виновна. Открай време излъчвам самоувереност, и именно в нея е силата ми, Джулия. Поне през повечето време — добави тя.
	— Да, но и на теб, като на всички останали човешки същества, ти е позволено да се чувстваш уязвима и зависима понякога. И не бива да го криеш.
	— Така е — кимна утвърдително Алиша. — Права си. А да знаеш само как се държи Макс, откакто се случи това… — продължи умислено тя. — Честно казано, някога си мислех, че съм се омъжила за него само защото се появи в подходящия момент. Мислех си, че може би — Алиша прехапа долната си устна — просто съм се нуждаела от близък човек, след като ти замина за колежа, а татко започна често да отсъства от дома. Но последното преживяване ми показа колко добър човек е Макс. И колко трябва да се радвам, че го имам до себе си.
	— Всичко си има и хубава страна — каза Джулия. — Ето че благодарение на тази случка проумя колко по-способен е да се справя с трудностите, отколкото си предполагала. Съмнявам се на децата да им е зле под негова опека, права ли съм?
	— Да. Добре им е — съгласи се Алиша. — А в момента, както си лежа под слънцето и никой не ме търси за нищо, се чувствам… страхотно!
	— Радвам се. В такъв случай трябва да го правиш по-често.
	— Знаеш ли какво? — Алиша се отпусна назад в шезлонга си и затвори очи. — Да съм проклета, ако не започна!


	По-късно, на обяд от свежа моцарела и домати, придружен с кана младо местно вино, Джулия разказа на Алиша какво бе научила за собствения си произход. Докато пийваха кафе с мляко, Алиша размишляваше заинтригувано върху подробностите около историята.
	— Значи майка ни е била от рода Крофърд?
	— Да. Извънбрачната дъщеря на лорд Хари — въздъхна Джулия. — Каква ирония, а? Израснала е под носа на баща си, без дори да подозира.
	— Нищо чудно, че татко е решил да ми каже истината. Иначе можеше да си помисля, че и в моите вени тече Крофърдова кръв. Да започна да си придавам важности и да нося диамантена корона на закуска — ухили се Алиша. — Интересното е, че ти имаш по-голямо право на наследство, отколкото Кит, нали така? Все пак си дъщеря на Хари, докато Кит му е просто далечен братовчед. Ако мама беше жива, нямаше ли директно да наследи имението?
	— Алиша — започна с предупредителен тон Джулия, — мама е била зачената извън брачното ложе, както се изрази Елзи.
	— Това вече не е от значение. Произходът й може да бъде доказан с един-единствен ДНК тест. Наскоро четох за подобен случай в „Таймс“.
	— Вероятно си права, но както знаеш, най-близкият наследник от мъжки пол наследява самото благородническо звание. И все пак съм сигурна, че ако истината беше излязла наяве преди смъртта на мама, и тя щеше да е в списъка с наследниците.
	Алиша погледна сестра си.
	— Е, аз съм извън уравнението, но в такъв случай въпросът е полага ли се дял от имението на твоя милост?
	— Може би — отвърна Джулия, отпивайки глътка кафе. — Не съм имала нито времето, нито желанието да проуча нещата. Пък и определено нямам нужда от повече пари.
	— Така. А двамата с Кит се падате… какви? — замисли се Алиша, почесвайки носа си. — Трети братовчеди?
	Лицето на Джулия помръкна.
	— Нещо такова, да — съгласи се тя. — Но вече няма никакво значение.
	— Така ли? — поинтересува се Алиша.
	— Какво значение би могло да има? — сопна се Джулия.
	— Ами… — Алиша осъзна, че навлиза в опасна територия — преди броени седмици двамата бяхте заедно, така да се каже. Изглеждахте ми много щастливи и…
	— Алиша, ако нямаш нищо против, предпочитам да не обсъждаме въпроса — прекъсна Джулия разговора още в зародиш. — Ксавиер се върна, така че все още съм омъжена жена. _Някогашната_ ни връзка с Кит вече няма нищо общо.
	— Говори ли с него?
	— Казах ти вече, не искам да говорим по въпроса, ясно?
	Алиша схвана намека и остави темата.


>>	56

	На следващата сутрин Джулия откара Алиша до летището.
	— Прекарах си чудесно — каза сърдечно Алиша, като спряха до вратата за заминаващите пасажери. — Точно от това се нуждаех. Да си призная — сбърчи тя нос, обсипан с лунички от часовете, прекарани под слънцето, — хич не ми се прибира вкъщи.
	— Е, добре дошла си по всяко време. Със или без семейството — добави Джулия. — И не забравяй, че е хубаво понякога да мислиш само за себе си.
	— Добре — съгласи се Алиша. — Благодаря ти, Джулия. Научих много.
	— Така ли?
	— Да. — Алиша беше на ръба на сълзите. Придърпа Джулия към себе си и я прегърна. — Това е ново начало за мен, нали? И за сестринската ни връзка?
	— Да, права си — кимна утвърдително Джулия. — Грижи се за себе си, Алиша.
	— Ти също.


	На връщане Джулия шофира бавно, мислейки за Алиша и за надеждата си внезапно зародилото се разбиране и равенство помежду им да продължи и занапред. И за това колко много й се бе искало да се качи на самолета за Англия с нея.
	И тя нямаше желание да се прибира вкъщи. Макар и да разбираше, че Ксавиер прави всичко по силите си и че трябва да даде на взаимоотношенията им още време, не можеше да отрече, че я напряга и дразни с присъствието си.
	А най-лошото беше, че колкото и да го беше обичала някога, сега не изпитваше абсолютно нищо към него.
	Джулия паркира колата и тръгна към къщата, поемайки си дълбоко въздух с намерението тази вечер да направи всичко възможно, за да подобри отношенията им. Нима имаше избор?
	Като отвори входната врата, я лъхна неустоим аромат на прясно месо, запържено масло и билки. Ксавиер беше в кухнята и наглеждаше двете пържоли в тигана на печката.
	— _Voilà!_ Ето те и теб. Реших тази вечер аз да ти сготвя вечеря и освободих Агнес. Излез на терасата и седни, _chérie_, а аз ще ти донеса питие.
	Изненадана и озадачена, Джулия изпълни заръката му. В целия им брачен живот не беше виждала Ксавиер да готви. Той излезе на терасата с бутилка шампанско и напълни две чаши.
	— За нас — каза той.
	— Да, за нас — прие тоста му Джулия и двамата отпиха от чашите си.
	Той седна до нея, взе ръката й и я целуна.
	— Нямах търпение сестра ти да си тръгне, за да останем насаме. Искам да знаеш, че разбирам колко ти е трудно да приемеш факта, че отново съм при теб и да ми простиш за вината, която имам за смъртта на Габриел. Но мога да ти се закълна, че ако ми се довериш, ще ти се реванширам. Вярваш ли ми?
	— Вярвам, че към това се стремиш, Ксавиер. — Съвестта я гризеше заради увереността, че нито с думи, нито с действия съпругът й можеше да разсее апатията, която я обземаше. Но трябваше да му даде шанс. Друг вариант просто нямаше.
	— Искам да те заведа на едно място, Ксавиер.
	— Където кажеш, _chérie_ — отвърна охотно той.
	— Искам заедно да отидем на мястото, където е починал Габриел. В деня преди да се появиш засадих два кипариса там — един за него и един за теб. Искам да ги посетим.
	След кратка пауза Ксавиер пророни:
	— Разбира се, както кажеш.
	— Нека е още утре сутрин.
	— _Bien sur, chérie._ Ще отидем.
	— Благодаря ти, Ксавиер.
	Тази нощ за пръв път Джулия заспа отпуснала глава върху рамото на съпруга си.


	Както винаги, когато бяха заедно вкъщи и нямаха ангажименти, Джулия стана първа. Ксавиер рядко се надигаше от леглото преди десет и половина и тя използваше свободното време за свирене.
	В единайсет Ксавиер най-накрая се довлачи в кухнята. Джулия тъкмо правеше кафе.
	— _Bonjour_, моя Джулия. — Ксавиер отиде да я прегърне. — Мммм, това кафе ухае разкошно.
	Джулия му сипа в чаша.
	— Защо не отидеш да си вземеш душ? Ще ми се да излезем възможно най-скоро.
	Ксавиер сбърчи вежди.
	— Би ли ми напомнила къде трябваше да ходим?
	— На мястото, където е починал Габриел и където засадих кипарисите.
	— А, да, разбира се. Няма да се бавя.
	Ксавиер излезе от кухнята, а Джулия стаи гнева си. Разбираше защо не му се връща там. И за него щеше да е не по-малко тежко, отколкото за нея самата. Но… имаше нужда да види поне малко скръб в очите му.
	Двайсет минути по-късно Ксавиер се върна в кухнята облечен.
	— _Alors_! Да вървим.
	Както обикновено, Джулия седна зад волана, а Ксавиер се отпусна бездейно на пасажерската седалка.
	— Утре смятам да отскоча до Париж за последното интервю и всичко приключва — отбеляза той.
	Джулия не му отговори. Не искаше да се изнервя.
	— … а вчера Олав ми каза, че представител на издателството щял да ми телефонира, за да ме изкуши с предложението да напиша книга. Май по-зает не съм бил никога.
	Джулия отново си замълча.
	Спря колата в уширението на пътя и двамата се спуснаха мълчаливо по склона, докато не стигнаха до кипарисовите фиданки, засадени една до друга. Джулия беше донесла малко вода, за да ги полее.
	Половината й мисли се отнесоха към Габриел, а другата половина останаха при Ксавиер, който стоеше неловко до нея. След известно време той се пресегна да хване ръката й.
	— Жестът ти е много красив. Въдворила си мир след трагедията. А не смяташ ли, че е редно да изкореним единия кипарис; предполагам изобразява мен?
	— Може би. Аз…
	Мобилният телефон на Ксавиер иззвъня. Той го извади от джоба на панталоните си и погледна търсещия го номер.
	— _Pardon, chérie_, човекът от лондонското издателство е. Трябва да му вдигна.
	И Ксавиер се отдалечи, за да приеме обаждането.
	Тя погледна към двете млади фиданки и изтръгна по-високата от земята, захвърляйки я колкото можа по-надалеч от мястото, където обичното й синче се беше разделило с живота си. А тя самата — с любовта си към Ксавиер.


	С напредването на лятото Джулия прозря иронията в това, че най-сетне с Ксавиер имаха времето да бъдат заедно, както винаги бе мечтала, само че сега очакваше с нетърпение моментите, в които съпругът й напускаше къщата.
	Двамата си създадоха ежедневна рутина: Джулия свиреше сутрин, преди Ксавиер да стане от леглото, а следобед му отстъпваше пианото и се отправяше към плажа, за да се измъкне от дома им и уж да се поотпусне. Но колкото и да опитваше, мислите й често политаха към Кит: питаше се къде ли е, какво ли прави… мечтаеше от все сърце да излее душата си пред него и да изслуша спокойните му, мъдри съвети.


	Една вечер към края на август, като се прибра вкъщи, Джулия завари Ксавиер да съставя някакъв списък в кухнята.
	— Мисля, че трябва да организираме парти, _chérie_. Какво ще кажеш?
	Джулия вдигна вежди.
	— Какво парти?
	— Празненство по случай завръщането ми от света на мъртвите, с което да покажем на всички колко щастливи сме заедно. Съставям списък с хората, които искам да поканя.
	— Щом искаш. — Джулия намираше идеята му за абсурдна и неуместна, но просто нямаше енергия за спорове. — Кога смяташ да го направиш?
	— Възможно най-скоро. Не след дълго хората ще започнат да си тръгват от Ривиерата; мисля, че идната събота е идеалният момент.
	— Както решиш — отвърна Джулия. После си наля чаша вода и отиде в кабинета си, за да отговори на чакащите имейли.


	Събота вечер дойде бързо и Агнес им беше помогнала да подготвят всичко за краткото време, с което разполагаха. Ксавиер се държеше като развълнувано момченце в последните моменти преди рождения му ден, и изпробва три различни ризи, търсейки одобрението на Джулия.
	Тя самата не изпитваше подобно вълнение, докато се обличаше и слагаше спирала на миглите си. Ксавиер беше поканил над сто човека, някои от които Джулия почти не познаваше. Тя беше споделила за неодобрението си относно предстоящото парти с Алиша.
	— Ксавиер се старае, Джулия — беше я парирала сестра й. — Толкова много болка преживяхте! Какво лошо има в това, че иска да си достави малко радост? Вярно, цялата история няма напълно щастлив край, но положението ти е по-добро, отколкото миналата година по това време. — После от другата страна на линията се беше възцарила тишина, преди Алиша да добави: — Извинявай, скъпа, но кога възнамеряваш да простиш на Ксавиер, че е оцелял, за разлика от сина ви?
	Този разговор се беше състоял два дни по-рано и въпреки че думите на Алиша не й се бяха понравили, знаеше, че е права. Затова си обеща, че тази вечер, независимо от това, че сърцето й завинаги се беше затворило към Ксавиер, щеше да направи усилие да празнува с него.
	Огледа се за последно и слезе на долния етаж, за да изпият по чаша шампанско, преди да са пристигнали гостите.
	— _Chérie_, прелестна си тази вечер.
	Джулия му позволи да я прегърне.
	Той взе две чаши шампанско от келнера, застанал на пост във фоайето в очакване на гостите.
	— За нас — каза Ксавиер, чуквайки чашата й със своята, — и за новото начало.
	Ксавиер я целуна, а в същия момент на вратата се позвъни и той отиде да посрещне първите гости. Съвсем скоро къщата и градината се изпълниха с хора, като повечето се струпваха до джаз триото, което свиреше в единия ъгъл на терасата.
	Джулия се постара да изиграе убедително ролята на щастлива съпруга, чийто възлюбен току-що се е завърнал. В полунощ Ксавиер изнесе емоционална реч, възхвалявайки прекрасната си съпруга и любовта помежду им. Сподели колко съкрушени били от загубата на обичния им син, но увери всички, че в бъдеше щели да напълнят къщата с деца.
	До един часа сутринта партито беше в разгара си и шампанското продължаваше да се лее.
	Джулия мярна Маделин, в чиято къща се беше провело съдбовното барбекю, да криволичи към нея, съвсем видимо пияна.
	— Скъпа! — Маделин протегна ръце и притисна Джулия към пищната си гръд. — Толкова се радвам да ви видя отново заедно — изломоти тя с тексаския си акцент. — Не вярвах, че ще доживея такъв ден.
	— Аз още повече — усмихна се принудено Джулия.
	— Беше ни толкова гузно; все пак се връщаха от нашето парти преди… злополуката.
	— Не се терзайте — прикани я неловко Джулия. — Както сама каза, било е злополука.
	Маделин се отдръпна от нея и я загледа със замъглени от алкохола очи.
	— Скъпа, толкова ти се възхищавам. Колко милостиво от твоя страна!
	— Милостиво ли? — позачуди се Джулия.
	— Ами да! Всички разправяхме на Ксавиер да пренощуват у нас, но той, разбира се, не щеше и да чуе.
	— Защо сте го убеждавали да остане? — попита Джулия зашеметена.
	— Защото, скъпа, всички знаехме, че не е в състояние да кара. Не че беше единственият — добави тя, олюлявайки се на краката си.
	Новата информация бавно попи в мозъка на Джулия.
	— Казваш, че Ксавиер е бил пиян?
	— Нима не си знаела? Като дойде на обяд у нас преди няколко седмици, ни каза, че ти бил обяснил всичко. Че го разбираш и му прощаваш.
	Явно разтълкувала изражението по лицето на Джулия, Маделин покри устата си с ръка.
	— Божичко, дано не съм казала нещо, което не е трябвало. Но всички обичаме да пийваме по нещичко от време навреме, нали така? Огледай се наоколо. — Маделин махна с ръка към шумната, подпийнала тълпа. — Обзалагам се, че повечето от тях не са си наели шофьор за на връщане! Както и да е, можеше да се случи на всеки от нас. А аз най-малкото имам право да порицавам някого. Възлюбеният ти се завърна при теб — завърши прочувствено тя. — Елате ни на гости някой ден, скъпа, чу ли?


	Партито продължаваше да се вихри, докато Джулия събираше каквото смогне в пътническата чанта, с която беше пристигнала. Ксавиер свиреше на пианото, развличайки останалите гости с брилянтния си талант.
	Дори нямаше да забележи, че си е тръгнала.
	Джулия остави чантата си до вратата на спалнята и влезе на пръсти в стаята, която все още не беше свикала смелостта да посети. Познатата детска миризма я връхлетя мигновено, карайки очите й да се насълзят. Без да обръща внимание на многото вещи — спомени от живота на малкото й синче, Джулия се отправи директно към креватчето му.
	На възглавницата лежеше Пом, любимото плюшено мече на Габриел. Тя го взе и го притисна към гърдите си. После отиде до малкото гардеробче и извади една от тениските на Габриел.
	Запътвайки се към вратата, Джулия изпрати въздушна целувка на спомена за някогашния дух на стаята. После скъта двете си съкровища в пътническата чанта, слезе по стълбите и напусна къщата.


>>	57

	_Надничам през прозореца към света под мен от удобната ми седалка. Колкото и често да пътувам със самолет, продължавам да се изумявам от чудото да летя над земята, пък и този по-обширен поглед над нещата ми помага да видя мислите си в перспектива._
	_Смрачава се, а от графиката на екранчето пред мен виждам, че прелитаме над Делхи. Градът представлява рояк от блещукащи светлинки, обозначаващи безчетните човешки животи, струпани в малкото пространство под мен. Всеки притежава своя собствена история, свой собствен изтъкан донякъде гоблен. Силата на всяка отделна точица живот ме удивява._
	_Последните светлини на Делхи изчезват от полезрението ми, самолетът навлиза във въздушното пространство над необятната празна шир на Хималаите и светът отдолу почернява._
	_Точно в този момент, мисля си тъжно, самата аз съм в самолета — свободна да прекося света и да кацна където си пожелая. Само да можеше някой да зададе маршрут на полета ми. Преди броени седмици бях толкова сигурна, че най-сетне животът ми е тръгнал в правилната посока, а сега с един жесток замах за пореден път бе отклонен от курса. Като че ли в момента само останките са налице._
	_Поне знам, че този път имам силата да се справя. Няма да се самосъжалявам заради загубеното. Сбогувах се с материалните спомени за сина ми, съзнавайки, че ще нося в сърцето си Габриел и болката от раздялата с него до сетния си час._
	_А що се отнася до Ксавиер… пиедесталът, на който открай време го издигах, се сгромоляса със страшна сила. Като се замисля, знаех, че е фатално пропукан още когато се появи от нищото и ми разказа историята си. Развръзката отпреди няколко дни послужи единствено да потвърди убеждението ми: Ксавиер е слаб, себичен човек, поставящ собственото си добруване дори над това на безценното си дете._
	_Отвращава ме._
	_Не изпитвам никакви угризения, задето обърнах гръб на съвместния ни живот и го изоставих. Вече знам колко невъзможно беше да се задържа при него._
	_А сега отново се връщам в миналото, за да опозная бъдещето._
	_След вечеря затварям очи и се унасям в сън, докато самолетът ме носи на сигурните си криле към Изтока._


	Като излезе от зоната за пристигащи пасажери, Джулия видя името си на табелка, вдигната от спретнато облечен представител на хотела. Проправяйки си път през тълпите, тя забута количката с багажа си към него.
	— Добре дошла в Банкок, госпожице Форестър. Позволете водя ви до кола, ако обичате. — Представителят пое количката от ръцете й и тя го последва навън, в смайващо горещия, влажен въздух на града.
	Секунди по-късно Джулия вече беше обгърната от лукса на удобна лимузина. Облеченият в ливрея шофьор опита да я заговори на развален английски, но Джулия не прояви интерес, вперила поглед през прозореца, докато колата хвърчеше по съвременната магистрала. Намираше за любопитен пейзажа от високи жилищни сгради, разнообразен с лъскавите златни покриви на тайландски храмове и разнебитените дървени колиби, обкичени с пълни простори. Стори й се странно, че макар да беше обиколила света и да беше изнасяла рецитали както в Китай, така и в Япония, Банкок никога не бе присъствал в списъка й.
	Колата спря плавно до потъналия в зеленина вход на хотел „Ориентал“. Излизайки от задната седалка с помощта на портиера, Джулия вдиша отчетливата миризма на града — благоуханният аромат на екзотични цветя, подплатен с тънка нотка на гниещи зеленчуци. Незнайно защо й се стори познат.
	Като влезе във фоайето, красива млада тайландка й подари гирлянда от жасминови цветове.
	— Добре дошла в хотел „Ориентал“, госпожице Форестър. Ще ви отведа до стаята ви.
	— Благодаря — каза Джулия, възхищавайки се на елегантното фоайе със смайващото му разнообразие от орхидеи, извиращи от огромна саксия, и гигантските китайски фенери, висящи от високия таван.
	В стаята си на горния етаж Джулия отвори вратата на балкона и загледа прехласнато величествената река отдолу, чиято синя линия се точеше докъдето поглед стигаше и в двете посоки. Беше осеяна с всевъзможни видове и размери лодки, а какофонията наоколо беше неспирна.
	Джулия си поръча кафе от румсървиса и се настани на балкона, любувайки се на екзотичната атмосфера. Винаги беше обичала топлото време и можеше да понесе дори най-голямата влага — изобщо климатичните условия в Банкок й бяха точно по вкуса.
	Надникна наляво и установи, че „Ориентал“ е малък, но съвършено подреден оазис на спокойствието, граничещ с по-бляскавите си съседни хотели. Според туристическия наръчник, който прелистваше, най-старата част на сградата, онази, в която навярно бе пребивавал дядо й, понастоящем носеше името „Писателски салон“. Намираше се по-близо до речния бряг, на стотина метра разстояние от нея, отвъд старателно поддържаната тропическа градина и басейна. Красивата й фасада в колониален стил изглеждаше мъничка на фона на внушителните сгради наоколо, но Джулия успяваше да си представи дървените колиби на високи подпори над реката, които навярно бяха стояли на тяхно място по времето на Хари.
	Като допи кафето си, Джулия започна да се прозява. Разтърси се из дамската си чанта за адреса, който Елзи й беше дала, и впери поглед в листчето. Първо обаче трябваше да си отспи, за да посрещне на бистра глава последната отсечка от пътешествието си към миналото.


	Спа доста повече, отколкото бе имала намерение, и се събуди замаяна в пет без петнайсет. Седна на балкона с чаша студено бяло вино, наблюдавайки как Банкок потъва в нощта. Под нея блещукащи бели светлинки украсяваха дърветата на терасата с изглед към реката. Вече беше пълна с вечерящи гости на хотела, което подсети Джулия, че и тя трябва да хапне нещо. Взе асансьора до фоайето, усмихвайки се изненадано, като установи, че пиколото вече знае името й, след това отиде до рецепцията.
	— Да, госпожо, мога ли да ви помогна? — усмихна й се друга прелестна тайландка.
	— Да. — Джулия й подаде листчето от Елзи. — Питах се дали можете да ми подсигурите кола, която да ме откара до този адрес.
	— Разбира се. Не е далеч. Сега ли да извикам кола? — попита момичето.
	— Не, утре сутрин, ако обичате. В единайсет.
	— Ще се погрижа, госпожо. Мога ли да ви услужа с нещо друго?
	— Не, благодаря — отвърна Джулия и прекоси фоайето, спирайки да послуша струнния квартет в ъгъла, който свиреше композиция на Шуберт.
	Настаниха я на осветена от свещ маса в далечния ъгъл на терасата с изглед към реката и Джулия си поръча чаша вино и зелено къри. Озърна се към елегантно облечените гости на хотела, заслушана в тихото пухтене на лодките по реката, и внезапно я обзе чувство на покой.
	Дори да не успееше да намери баба си, дори да откриеше, че вече не е сред живите, както предполагаше Елзи, Джулия се радваше, че е дошла. Това място беше различно; ако не друго, то поне й предлагаше идеалната среда за равносметка и трезв размисъл относно бъдещето й. Чувстваше се уютно под опеката на внимателния персонал и спокойната атмосфера на това кътче от света, където бе започнала собствената й история.


	За свое учудване Джулия спа непробудно цяла нощ. За пръв път не й се беше наложило да пие от хапчетата, с помощта на които обикновено преодоляваше отпадналостта след дългите полети. Закуси с манго, папая, розова ябълка и силно кафе. В единайсет без пет един от служителите я изпроводи до чакащата я кола.
	Шофьорът се обърна към нея с усмивка.
	— Това частен адрес, нали? — попита той, сочейки листчето от баба й.
	— Мисля, че да.
	— Добре, госпожо, тръгваме.
	Тя седна на задната седалка, мислейки си колко по-добре щеше да е, ако имаше как да се свърже с Лидия по телефона, за да предупреди възрастната жена, че внучка й ще се появи на прага й. Но нямаше начин, тъй като не знаеше фамилията й. Елзи винаги бе адресирала снимките до „Лидия“.
	— Сигурна ли си, че е добра идея? — беше я попитала Елзи, когато Джулия й се бе обадила от Париж, за да й съобщи, че възнамерява да пътува до Тайланд в търсене на биологичната си баба. — Разумно ли е да задълбаваш още по-надълбоко в миналото, когато трябва да гледаш към бъдещето?
	Елзи може и да беше права, въздъхна Джулия, но може би трябваше да се върне при корените си, преди да продължи напред.
	Колата залъкатуши по банкокските улици и Джулия забеляза вдигнатите в недоумение вежди на шофьора, когато отвори прозореца, за да вдиша въздуха. Тротоарите, преливащи от наизлезли пред къщите си хора, тесните улички, препълнени със сергии, чиито продавачи усилено обслужваха гладните си клиенти, и пътищата, задръстени от коли, раздрънкани автобуси и авторикши, представляваха същински жужащ кошер, хаотична амалгама от Изтока и Запада, чиято атмосфера бе така истинска, така енергична и жива.
	— Почти пристигнахме, госпожо. Къща е на речен бряг, да? — попита шофьорът.
	— Опасявам се, че нямам представа. За пръв път идвам.
	— Не се тревожете, госпожо. Ще намерим, окей?
	— Окей — кимна Джулия.
	Няколко минути по-късно шофьорът свърна от оживения път по китна уличка в жилищен квартал на града.
	Стигна до дъното на глухата уличка и посочи към една врата.
	— Това ваш адрес, а това е къща, която търсите — обяви той.
	— Благодаря ви. — Джулия понечи да отвори вратата, но шофьорът вече й я държеше, за да излезе, килнал уважително бялата си шапка със златиста плетеница по краищата.
	— Искате ли ви изчакам? — усмихна й се той.
	— Да, ако обичате. Не знам колко време ще ми отнеме.
	— Не тревожете се, госпожо, няма нужда бързате. Аз чакам тук — отвърна той с усмивка.
	— Благодаря.
	Джулия си пое дълбока глътка въздух и тръгна нагоре по пътечката. Къщата беше много чаровна, построена в тайландски стил, с облицовани в дърво стени, веранда, опасваща целия приземен етаж, и с островръх покрив, чиито външни ръбове се извиваха нагоре.
	Тя изкачи стълбите до верандата. Тъй като не намери звънец, почука на входната врата, изчака няколко минути, и почука отново, и отново. Тъкмо се канеше да си тръгне, когато вратата се открехна.
	Чифт древни проницателни очи надзърнаха през тясната пролука.
	— Мога ли ви помогна? — попита със силен тайландски акцент мъжът.
	— Да, търся Лидия.
	Проницателните очи я огледаха, после се изпълниха със страх.
	— Коя вие? Защо я търсите? — попита той укорително.
	Въпросите му я смутиха, тъй като не искаше да разкрива самоличността си, докато не установи кой беше мъжът пред нея.
	— Идвам от Англия. Приятелка на Лидия ме помоли да й предам едно послание. Вкъщи ли си е? — попита Джулия.
	Мъжът поклати глава.
	— Не, излязла. Чао-чао.
	Той понечи да затвори вратата, но Джулия я задържа отворена.
	— Връща ли се? — попита тя, несъзнателно влизайки в крак с неграмотния английски на човека.
	— Може би — сви рамене той.
	— А… добре ли е? — Джулия искаше да се осведоми дали е жива, но й се стори неуместно.
	— Добре е — кимна непознатият. — Сега вървете, окей?
	— Като се върне, бихте ли й предал, че приятелка на Хари иска да я види. Отседнала съм в хотел „Ориентал“ и ще я чакам там.
	Джулия произнесе думите бавно и отчетливо.
	— Хари — завъртя той името върху езика си, после кимна. — Окей. Аз кажа.
	Вратата беше затръшната в лицето й и Джулия се върна в колата.


	Прекара следобеда край басейна, глождена от чувството, че старецът не я беше разбрал и нямаше да предаде посланието й. Но поне знаеше, че Лидия е жива. За момента нямаше какво друго да прави, освен да чака и да използва свободното време за размисли върху живота си.
	И да се примири с чувствата си към Кит.
	Джулия се съмняваше, че бракът й с Ксавиер щеше да оцелее след наученото за катастрофата, но докато лежеше под жаркото тропическо слънце, си наложи да признае поне пред себе си, че чувствата й към Кит също бяха изиграли ключова роля в рухването му. А любовта на Кит, кротката му сила и липсата на несигурност, натрапчивост и ревност бяха отворили очите й за Ксавиер — и връзката й с него.
	Не можеше да отрече, че Кит бе навлязъл в живота й в крайно неподходящ момент, когато всяка от емоциите й беше размътена. Но самият факт, че бе открила такова щастие с него — докато скърбеше по сина си и се укоряваше, задето толкова скоро след загубата на съпруга си бе влязла в прегръдките на друг мъж — беше доказателство за силата на споделените им чувства.
	Знаеше, че изпитва любов към него. В най-чистата й, най-първична форма.
	През изминалите няколко месеца беше научила и един от най-значимите житейски уроци: всичко зависеше от момента, в който се случваше. Ако беше срещнала Кит при други обстоятелства, в друг етап от живота си, може би още щяха да са заедно.
	Но връщане назад нямаше. Беше загубила доверието му. Навярно се чувстваше като играчка, захвърлена заради по-нов и лъскав модел. Джулия съзнаваше, че ако ролите им бяха разменени, тя самата щеше да има такова усещане. Дори не беше проявила добрата воля и смелостта да говори лично с него.
	Не… щетата беше нанесена и сега се налагаше да продължи напред. Мъжете не бяха всичко на този свят и трябваше да престане да се уповава на тях за щастието си.
	По-късно същата вечер, седнала на балкона с чаша вино, Джулия реши да се обади на Олав и да му заръча да й осигури колкото може по-натоварен работен график.
	После отправи поглед към божествената красота на отразените в речната вода блещукащи светлинки и — макар и неволно си помисли колко би се радвала да сподели този момент с Кит. Да му каже колко уютно се чувстваше в тази обширна страна, обвита в спокойната й, но и така вълнуваща атмосфера… сякаш й беше писано да живее тук. Сякаш вървеше по стъпките на дядо си.
	Боже, колко й липсваше Кит: измъчваше я усещането, че е само наполовина себе си. Джулия съзнаваше, че другата половина я нямаше, още откакто се бяха разделили на летището. Независимо от това дали имаше правото да го обича и дали появата му в неподходящия момент бе смутила чувствата й, Джулия знаеше, че любовта й към Кит е истинска. И непоносимо мъчителна, тъй като беше поредното прекрасно нещо, което бе загубила през последната година.
	Същата нощ попрекали с виното и даде воля на сълзите си по Кит за пръв път, откакто й се беше наложило да му обърне гръб.


	През следващите няколко дни Джулия запълни времето, докато чакаше отговор от Лидия, проследявайки стъпките на Хари взе лодка нагоре по реката и се наслади на разкоша на Кралския дворец и Нефритения Буда. Следобед пиеше чай в „Писателския салон“, изучавайки червеникавокафявите фотографии по стените, изобразяващи хотела в дните, когато Хари и Лидия бяха разигравали обречената си любовна авантюра.
	Редовно се отбиваше до рецепцията, за да проверява дали не са й оставили съобщение, но такова нямаше. Обади се на Олав и го уведоми, че е готова да приема всякакви предложения за участие. Прекарваше часове край басейна, чудейки се къде иска да заживее.
	Вече се водеше бездомна, освен ако не броеше колибата в Норфък — но тя не я включваше в сметките си. В допълнение към факта, че не отговаряше на нуждите й, съдържаше прекалено много болезнени спомени за Кит.
	Може би отговорът беше ново начало в някоя анонимна столица? В стерилен апартамент без всякакво емоционално значение за нея — просто щабквартира, където да пребивава между рециталите си.
	Лондон… Париж… Ню Йорк?
	За жалост светът отново беше в краката й.
	Докато вечеряше самотно на терасата, Джулия реши, че на следващия ден отново ще намине през къщата на Лидия, за да направи един последен опит за контакт. После щеше да си замине и да започне живота си отначало.
	— Госпожо Форестър — стресна я гласът на главния келнер.
	— Да?
	— Имате посетител.
	От тъмнината изникна дребна, птича фигура: елегантно облечена в тайландска коприна, с вдигната в шиньон смолисточерна коса, от едната страна, на която бяха забодени две орхидеи.
	Докато жената се приближаваше, Джулия бе споходена от странното чувство, че я познава, макар че й отне момент да проумее защо: наблюдаваше много от собствените си черти. Сигурна беше, че е на около осемдесет, но времето почти не беше оставило следата си по медената й кожа. Имаше огромни, продълговати очи с кехлибарен цвят, и Джулия мигновено си представи колко съкрушително красива трябва да е била на седемнайсет.
	Старицата събра длани в традиционния тайландски поздрав и склони глава. После вдигна очи и се усмихна.
	— Аз съм Лидия.
	— Благодаря ти, че дойде да ме видиш. — Джулия не знаеше какво друго да каже; стоеше като вкаменена пред непознатата жена, която толкова приличаше на нея самата. — Заповядай, седни — добави след малко, посочвайки свободния стол от другата страна на масата.
	Лидия я послуша, сетне впери заинтригуван поглед в Джулия.
	— Е, ще ми кажеш ли защо дойде в моя къща и изплаши прислужник ми до смърт?
	На Джулия й досмеша от това описание на дребния мъж, който й бе отворил вратата.
	— Извинявам се. Не исках да го уплаша.
	Очите на Лидия проблеснаха.
	— Каза ми, че видял призрак.
	Джулия вдигна едната си вежда.
	— Така ли? Защо?
	— Помислил, че съм умряла насред пазара и съм се върнала да го навестя като младо момиче. Сега разбирам защо. Ти много прилича на мен. Мой прислужник май бърка: как е възможно да си _приятелка_ на Хари, а толкова да приличаш на мен като млада? — попита тя. — Не знаех дали ще намеря възрастна жена, или пък момиче.
	— Просто не знаех какво да му кажа, Лидия, сещаш ли се коя съм? — Въпросът предизвика неочакван, внезапен прилив на емоция в тялото й.
	Лидия огледа лицето й.
	— Прекалено си млада, за да си моя дъщеря Жасмин. Затова мисля, че може би си… моя внучка?
	— Да — потвърди Джулия, усещайки паренето на сълзи в очите си. — Жасмин беше майка ми.
	На Лидия й бяха нужни няколко секунди да се съвземе и да проговори.
	— Съжалявам, че се забавих, но сигурно разбираш колко се изненадах, като чух име на Хари. През всичките тези години не е минал и ден, без да мисля за него. Жив ли е още? — попита тя със смесица от надежда и страх в очите си.
	— Не, Лидия, починал е преди много години. Съжалявам.
	Лидия кимна и долепи ръце до сърцето си.
	— Знаех го ей тук — посочи тя, — но продължавах да се надявам. Как е починал?
	Джулия поклати тава.
	— Не знам. Случило се е преди да се родя. Но Елзи, баба ми… или по-точно жената, която смятах за своя баба допреди броени седмици, твърди, че… починал от разбито сърце.
	Лидия бръкна в кошницата си, извади носна кърпа и издуха носа си.
	— Прости ми, не е достойно за една възрастна дама да плаче на публично място. Но толкова години не получих и дума…
	— Нали Елзи ти е изпращала снимки на майка ми? За да ти покаже колко щастлива и обгрижвана расте в Англия?
	Лидия кимна.
	— Да. Беше много мило от нейна страна. Но Джулия — подхвана с озадачен поглед Лидия, — снимки ми биха изпратени от бавачката на Жасмин, Елзи. Защо наричаш Елзи твоя баба?
	Джулия беше забравила тази ужасна подробност: Лидия така и не беше разбрала, че не лорд Хари Крофърд бе отгледал дъщеря й в „Уортън Парк“, а градинарят и жена му в скромната им колибка.
	— Лидия, дълга история е — въздъхна Джулия. — Самата аз току-що я научих.
	— Разбирам, че ще е нужно време да ми обясниш — успокои я Лидия. — Е, разкажи ми сега за твоя майка. И тя ли е красива като теб? Тук ли е? — попита старицата с толкова искрящи от надежда очи, че този път Джулия не успя да сдържи сълзите си.
	— Не… — Джулия поклати глава, осъзнавайки, че одисеята й назад в миналото ще се окаже много по-оплетена и болезнена, отколкото бе предполагала. — О, боже. Съжалявам, но майка ми почина преди двайсет години, когато бях на единайсет — обясни тя, инстинктивно пресягайки се през масата, за да хване ръката на Лидия.
	Лидия се вкопчи в нея с разтърсено от дълбока тъга тяло. Прошепна нещо на тайландски, после въздъхна горчиво и си възвърна самообладанието.
	— Мисля — пророни старицата, — че не сега е моментът да изслушам многото неща, които имаш ми казваш. Трябва ги обсъдим на уединено място, понеже не искам други хора да видят моя болка.
	— Да — съгласи се Джулия. — Ужасно съжалявам, че ти нося толкова лоши новини. Май изобщо не трябваше да те намирам.
	— О, не, Джулия, не говори така и не се чувствай виновна, задето ми съобщаваш какво е причинила съдба и на двете ни. Аз съм загубила моя дъщеря, а ти — твоя майка. Има и живот, и смърт — усмихна й се Лидия. — И не забравяй, Джулия, че вестоносецът не носи само лоши, ами и добри новини. Нали _ти_ си тук. А ти си част от мен, както аз — от теб. Сега седим една пред друга, най-сетне заедно, и то на същото това място, където се влюбих в дядо ти. Има нещо красиво в тази съдба, не смяташ ли?
	— Да, права си — съгласи се с тих глас Джулия.
	Главният келнер пристигна с питие за Лидия.
	— _Коп кун ка_, Танадол. Позволи ми да те запозная с моя внучка Джулия. Прелетяла е през цял свят, за да ме намери.
	Веждите на Танадол едва помръднаха.
	— Радвам се да го науча — усмихна се той. — Но не съм изненадан: много си приличате. Моля извикайте ме, ако желаете още нещо.
	Когато келнерът се отдалечи, Джулия попита:
	— Откъде го познаваш?
	— О, преди много години работех тук с баща му — обясни Лидия. — Роднините на голяма част от сегашни служители са работили тук преди тях. Персонал на този хотел е като семейство и хора тук винаги са ми помагали в нужда.
	— Колко време си работила тук? — поинтересува се Джулия.
	— Десет години, докато не се запознах с мой съпруг — отвърна Лидия.
	— Омъжила си се? — Незнайно защо, Джулия остана изненадана.
	— Да, и с него се запознах в хотела. Живяхме заедно четирийсет години. Бях до него, когато издъхна преди дванайсет години.
	— Радвам се, че си открила щастие, Лидия — отвърна с нежност Джулия.
	— Джулия, не беше любов. Любов имах само за Хари. Но живях добре с него. Мой съпруг беше преуспял мъж с голяма компания, която и аз му помогнах да изгради. И го обичах, задето ме обичаше.
	— Имате ли деца?
	— Не — поклати тъжно глава Лидия. — За малко да умра при раждане на твоя майка. След това не мога имам повече бебета.
	— Много съжалявам да го чуя — каза Джулия.
	— Може би — умисли се Лидия, — ако не бях толкова зле, когато _кун_ Бил дойде да ме намери, щях да задържа Жасмин при мен. Но — въздъхна тя — след като си взел решение и няма връщане назад, единствено примирение ти носи утеха. Още преди много години се научих, че не можеш промениш своя съдба… или тази на други хора.
	— Така е — съгласи се от сърце Джулия, — разбирам те напълно.
	Лидия отправи поглед към реката, отнесена за момент в собствените си мисли.
	— А сега, скъпа Джулия — подхвана сетне, — трябва си отивам вкъщи; много съм изморена тази вечер. Колко време ще останеш в Банкок?
	— Възнамерявах да си тръгна в най-скоро време. Но сега, когато те намерих, бих поостанала още.
	— Тогава, моля те, ела утре на обяд — покани я Лидия. — В моя къща ще можем поговорим повече. Само още един въпрос: имам ли други внуци?
	Беше на върха на езика й да каже, че има още една внучка. Но това, заедно с цял куп други неща от живота й, вече не важеше.
	— Само аз съм — отвърна простичко.
	— И ти си ми достатъчна — отвърна сърдечно Лидия. — Същински дар от бога. Кажи ми, внучке моя, ти майка ли си… или работиш твърде много?
	Джулия пренебрегна първата част от въпроса и отговори само на втората:
	— Пианистка съм.
	Очите на Лидия мигновено плувнаха в сълзи, но после лицето й се озари от усмивка.
	— О, Джулия! Знаеш ли, че когато за пръв път видях твой дядо, той свиреше на пианото ей там, в стария „Бамбуков бар“?
	— Лидия посочи към „Писателския салон“. — Мисля, че тогава се влюбих в него. Някак оживяваше, като свиреше. А ти си наследила негова безценна дарба. Така — каза тя и стана, — време е да се прибирам у дома.
	Джулия стана от стола си, колебаейки се кой начин за сбогуване да избере. Лидия реши дилемата й, като я хвана за ръката, после я целуна по двете бузи.
	— Благодаря ти, че дойде да ме намериш — пророни тя. — Довиждане, внучке. Утре ще си поговорим пак.
	След като Лидия си тръгна, Джулия остана на терасата, съзерцавайки реката. Накрая стана от масата и вдигна поглед към небесата. И се изпълни с искрена надежда Хари да е там някъде горе, да е станал щастлив свидетел на топлата им среща.


>>	58

	На следващия ден, въоръжена с няколкото снимки, които бе донесла със себе си, Джулия взе хотелската лимузина до къщата на Лидия. Този път „прислужникът“ й отвори вратата с усмивка и уважителен тайландски поздрав.
	— Добре дошла, _кун_ Джулия. _Кун_ Лидия ви чака на веранда. Аз ви отведа.
	Джулия го последва през притъмнелите стаи, чиито кепенци бяха свалени заради жаркото слънце, до просторна дървена тераса, която надвисваше над реката върху подпори. Красяха я големи саксии с цветя и във въздуха се разнасяше неустоимият аромат на жасмин, моментално напомняйки й за градината на „Уортън Парк“.
	Лекият ветрец откъм реката обгръщаше верандата с приятна прохлада и караше малките пиринчени звънчета, висящи от тавана, да подрънкват тихо.
	Къщата се намираше край заливче по широката част на реката. Лодките кретаха по течението й, но на такова разстояние от брега, че бръмченето им не представляваше нищо повече от кротко, успокоително жужене на фона на оазиса от тишина.
	Лидия се появи откъм ъгъла на верандата с вехта конусовидна шапка на глава и тенекиена лейка в ръка. Лицето й грейна, като видя Джулия.
	— Джулия — отвори ръце да я прегърне тя. — Добре дошла в мой дом. Много се радвам, че ми гостуваш. Така. — Старицата остави лейката до малко кранче и посочи един от столовете пред маса, сервирана за обяд. — Моля, седни и се чувствай като у дома си. Мога ли да ти предложа питие?
	— Би било прекрасно, благодаря ти, Лидия.
	Очите на Лидия отскочиха към вратата, където прислужникът чакаше нареждания. До броени секунди на масата пред Джулия се появиха чаша вода и кокосов орех със сламка.
	— Ако желаеш, имам бира и вино — каза притеснено Лидия.
	Джулия поклати глава.
	— Това е идеално. — Тя отпи от сладката, гъста течност и се усмихна. — Не съм го опитвала досега, но ми харесва.
	Джулия усети втренчения поглед на Лидия и се изчерви.
	— Извинявай, че се взирам така, Джулия. Странно и чудесно е да наблюдавам красотата, произлязла от мен, Хари, собствената ми дъщеря и баща ти. И то тук, у дома. — Тя се усмихна широко. — Доволна съм от резултата, прелестна си. Наследила си най-хубавите черти от тайландските си корени, а от английските — височината и стойката. И прекрасна кожа, разбира се. О, тайландките дават мило и драго за светлата кожа на европейките!
	— Аз пък искам смугла кожа — заяви Джулия.
	Лидия прихна в сърдечен смях, мелодичен като песента на звънчетата, които подрънкваха над главите им.
	— Да, белокожите хора горят от желание да почернеят. Сигурно това е една от шегичките на бог. Всички искаме точно онова, което не можем имаме. — Лицето на Лидия постепенно придоби сериозно изражение и тя се приведе към Джулия: — Скъпа, не се бой да ми разкажеш какво се е случило с Жасмин, когато е пристигнала в Англия. И сама се досетих. Снощи, още щом луната изплува на небето, проумях истината. Кун Бил и жена му Елзи са осиновили мое бебе, нали?
	— Да, Лидия, така е станало — потвърди тревожно Джулия. — Не са имали друг избор.
	— Знаел ли е Хари? — попита тя. — Знаел ли е, че дъщеря му расте толкова близо до него?
	— Баба ми… тоест Елзи — поправи се Джулия — ми каза, че е разбрал едва няколко седмици преди смъртта си. Отишъл да занесе нещо за спомен на Бил и за пръв път срещнал Жасмин. Веднага се досетил… защото била твое копие.
	— Значи моята Жасмин не е отраснала в „Уортън Парк“ като дъщеря на английски лорд — пророни умислено Лидия. — Вместо това са я отгледали градинар и благородната му жена.
	— Да. Но Лидия — Джулия знаеше, че няма начин да я предпази от истината, — съпругата на Хари, Оливия, трябвало да роди точно по онова време.
	— Разбирам. — Очите на Лидия притъмняха. — Повярвай ми, Джулия, че през седмиците, които Хари прекара с мен в Тайланд, нито веднъж не спомена, че е женен. Ако беше, нямаше да… — тя разклати яростно глава. — Излиза, че е предал и двете ни с негова жена.
	— Представям си как се чувстваш — съгласи се Джулия, — и не знам защо Хари не ти е признал. Може би се е опасявал, че ще те загуби, ако научиш истината.
	— И е бил прав, щял е да ме загуби. — В кехлибарените очи на Лидия пламтеше гняв. — Когато Бил дойде да ме намери в Банкок малко след раждане на моя Жасмин и ми разказа историята, едва не умрях от шока. Но с годините започнах да разбирам Хари. — Погледът в очите й се посмекчаваше с всяка следваща дума. — Разбрах, че е възможно да обичаш двама души едновременно.
	— Не, Лидия — поправи я Джулия, — грешиш. Елзи ми каза, че бракът им бил стратегически. Хари нямал друг избор, освен да се ожени за Оливия и да създаде наследник, тъй като имало опасност да не се завърне от фронта. Нямало значение дали се обичат. Оливия била сметната за подходяща съпруга и той просто изпълнил дълга си. _Ти_ си била жената, която Хари обичал и с която искал да прекара живота си.
	— Ами жена му? Обичала ли го тя? Или просто се примирявала с условията на брака им? — попита Лидия.
	— Елзи е работила като нейна прислужничка цели четирийсет години и твърди, че Оливия боготворяла Хари — въздъхна Джулия. — За нея било истинска любов, поради което, разбира се, страдала много, когато… научила за теб.
	— Научила е? — Залепи длан на устата си Лидия. — Как?
	— Открила последното ти писмо до Хари, с годежния ти пръстен вътре. Няколко дни по-късно загубила собственото си дете. По думи на Елзи, прекарала остатъка от живота си в огорчение заради предателството на Хари.
	— О, о! Каква болка е причинила любовта ни! — Лидия поклати отчаяно глава. — Съчувствам на горката жена. Казала ли е на Хари, че знае за мен?
	— Никога. Просто затворила сърцето си към него и сложила дълга си към имението на първо място. Елзи каза, че и двамата живели нещастно до края на дните си — добави Джулия. — Като се замисля, май щеше да е много по-добре за всички, ако Хари се беше върнал при теб, освобождавайки Оливия. Но пък, разбира се, имал да мисли за „Уортън Парк“, който бил изпаднал в плачевно състояние точно след войната. Хари отговарял за стотици работници, които изкарвали прехраната си в имението. Колкото и съкрушен да бил, трябвало да остане в Англия. Наистина нямал избор.
	Лидия кимна.
	— Бил ми обясни това, когато дойде да ме намери тук, в Банкок. Беше много мил. Мисля, че е бил прекрасен човек. Той спаси живота ми.
	— Много го обичах — каза Джулия. — Всеки път, когато посещавах „Уортън Парк“, прекарвах повечето от времето си в парниците, гледайки как се грижи за цветята си. И двете с майка ми сме отраснали обградени от благоуханията на родината, която не сме познавали като своя.
	— Това поне е някаква утеха — усмихна се Лидия. — Изпратих една рядка орхидея с Жасмин, за да й я отгледа Бил. Има само няколко такива в света. Един ден, малко преди Жасмин да се роди, я видях на пазар за цветя тук, в Банкок. Познах вида й и веднага й я купих. Питам се дали е виреела в Англия?
	— Наистина ли? — Джулия се присети за рисунката на рядък вид орхидея, която Жасмин бе нарисувала като малка и която беше направила такова впечатление на собствения й баща. — Да, струва ми се, че е виреела добре — прошепна тя.
	— А твоят баща? И той ли е починал? — поинтересува се Лидия.
	— Не — усмихна се Джулия, — в крепко здраве е. Обожаваше майка ми и двамата водеха много щастлив живот. Толкова щастлив, че така и не се опита да я замени с друга след смъртта й.
	— А знае ли истината за произхода на жена си?
	— Да, но научи съвсем скоро, като мен.
	— Ще ми се един ден да се запозная със съпруг на моя дъщеря — каза Лидия. — Значи и ти си била единствено дете?
	— Ами, не съвсем… имам сестра, но неотдавна разбрах, че е осиновена — обясни Джулия. — Майка ми смятала, че не може да има деца, затова осиновили сестра ми Алиша още като бебе. Тя е с три години по-голяма от мен. Много се изненадали, когато аз съм се появила. Май баща ми никога не е имал желание да казва истината на Алиша, но когато Елзи му разказала историята за това как Жасмин заживяла в „Уортън Парк“, се почувствал длъжен. В противен случай щяла да реши, че и тя като мен е внучка на теб и Хари. Въпреки това продължавам да я имам за своя сестра — завърши прочувствено Джулия.
	— Разбира се — съгласи се Лидия. — А сега, Джулия, предлагам да започваме обяда.
	Лидия кимна на прислужника си, който моментално влезе в къщата.
	— И така, Джулия, значи си пианистка? Мога ли чуя някое твое изпълнение?
	— Да, можеш. Свирила съм навсякъде по света. Имах голям късмет — добави скромно Джулия. — Един агент ме хареса, когато бях на деветнайсет и следвах в Кралския музикален колеж, и ми помогна да изградя кариера.
	— Джулия, късметът не те намира, ако нямаш дарба — смъмри я Лидия. — Сигурно си гениална. А още си толкова млада. Къде ще отидеш, като си тръгнеш от Банкок? Ще свириш някъде, може би?
	— Не — отвърна тя, а Нонг се върна на терасата с две купи гореща супа върху поднос. — Последната година… ами, донесе ми някои… тежки промени — обясни Джулия. — Ще минат поне още няколко месеца, докато седна пред пианото отново. И откровено казано, нямам абсолютно никаква представа накъде ще тръгна оттук. Затова и дойдох в Банкок, за да си дам време за размисъл.
	— Е, трябва да ми кажеш всичко, защото в очите ти виждам, че нещо те мъчи. Но първо се наслади на този _том ка гай_; Нонг го е сготвил. Мен ако питаш, по-вкусен няма в цял Банкок.
	След апетитната супа от кокосово мляко и лимонова трева с лентички крехко пилешко Нонг сервира чиния с манго и папая за десерт.
	— И така, Джулия, разкажи ми за тежката си година.
	— Ами… — Дори след толкова време, на Джулия й се наложи да събере всичките си сили, за да произнесе думите на глас. — Преди дванайсет месеца загубих двегодишния си син Габриел в автомобилна катастрофа. Мислех, че съм загубила и съпруга си Ксавиер, но само преди няколко седмици се появи в къщата ни във Франция. Той карал колата, убила сина ни, а след злополуката се покрил. Оправда се, че не можел да ме погледне в очите. — Джулия сбърчи чело. — А едва преди седмица открих, че бил ужасно пиян и изобщо не бивало да сяда зад волана. И така — гласът й спадна до шепот, — напуснах го и дойдох тук.
	Очите на Лидия се изпълниха със състрадание и тя се пресегна през масата да хване ръката на Джулия.
	— Каква ужасна трагедия. Знам по-добре от всички що за божие наказание е да загубиш твоя рожба.
	— Да — съгласи се Джулия. — Не мога да си представя нищо по-страшно.
	— Няма такова. Знам. Сърцето ти — Лидия стисна своето с ръце — опустява.
	— Да — пророни Джулия, — няма утеха, а болката никога не стихва.
	— Така е. Аз също трябва да скърбя за раздялата на духа на дъщеря ми с тази земя. Имам чувство, че два пъти скърбя по нейна загуба — въздъхна Лидия. — Но за теб е още по-трудно: виниш твой съпруг за смъртта на син.
	— Ненавиждам го не само заради онова, което причини на Габриел, но и за постъпката му спрямо мен — отвърна Джулия, неспособна да прикрие гнева си.
	— Съвсем нормално е да се чувстваш така. Но един ден ще трябва да му простиш за грешката, Джулия, за твое добро е. Научила съм, че не е хубаво да носиш омраза в себе си. Тя те изяжда, унищожава те.
	— Знам, Лидия, но на думи е по-лесно, отколкото на практика.
	— Да, така е. И двете сме били предадени от мъже, които сме обичали и на които сме вярвали. Твой съпруг ми звучи като малодушен мъж, но такива има много — коментира Лидия. — Отпърво си мислех, че и Хари е от тях, но сега проумявам, че май не е бил. За да остане в Англия и да изпълни свой дълг е трябвало сила.
	— Виж, ако е някаква утеха, чутото от Елзи ме накара да повярвам, че решението е разбило сърцето му. Ти наистина си била любовта на живота му.
	— А той моята — отвърна Лидия. — Ти обичаше ли твой съпруг? — реши да върне тя разговора към предишната тема.
	— Много, и вярвах, че той е любовта на _моя_ живот, докато…
	Лидия се премести напред в стола си със заинтригувано изражение на лице, а Джулия напрегна сили да й обясни за случилото се, усещайки как бузите й пламват.
	— Живеех с мисълта, че съм вдовица, когато един англичанин прояви голяма добрина към мен. Грижеше се за мен, когато си нямах никой друг. С негова помощ започнах да се възстановявам и да виждам бъдеще за себе си… и за нас.
	— Разбирам. — Лидия я слушаше съсредоточено. — А къде е сега?
	— В Норфък. По една ирония на съдбата той е новият лорд Крофърд — призна й Джулия. — Живее в „Уортън Парк“.
	Лидия впери поглед в нея, мъчейки се да проумее думите й.
	— Но от това следва, че…
	Джулия усети накъде бие и побърза да я спре.
	— Не. Нямаме близка роднинска връзка. Хари не е имал други деца, след като Оливия загубила бебето си. По наши изчисления с Кит сме трети братовчеди.
	По лицето на Лидия се разля облекчение.
	— Радвам се да го чуя, Джулия. В очите ти виждам, че изпитваш силни чувства към този мъж. Обичаш ли го?
	— Мислех си, че привързаността ми към него се дължи на това, че ми помогна в нужда. Но когато Ксавиер се върна и отново станах негова съпруга, само Кит ми беше в главата. И — призна си тя — все още е така.
	— Но в такъв случай, скъпа ми Джулия, защо не се върнеш при него?
	— Защото… о, боже — стана й много горещо и отметна косата от раменете си, — безкрайно оплетено е. Дори не се обадих на Кит, за да му обясня, че Ксавиер се е върнал. Наложило му се е да разбере от медиите, че съпругът ми е жив. Не — тя поклати глава, позволявайки на лекия ветрец да разхлади врата й, — убедена съм, че не би ме приел обратно. Нараних го твърде жестоко.
	— Несъмнено долавяш иронията във всичко това… — пророни бавно Лидия. — Влюбена си в лорд Крофърд от „Уортън Парк“ и си тук, в Банкок, с мен. Мисля, че и двете сме пролели безброй сълзи по възглавниците си заради хора в далечна Англия. Може би — Лидия поклати глава — самият „Уортън Парк“ е прокълнат. Може би е като беззащитно кърмаче, нуждаещо се от храна и нечии непрестанни грижи. Не го касаят хората, чиито животи жертва в свое име.
	Джулия се усмихна на метафората й.
	— Всъщност имението ще трябва да бъде продадено рано или късно. Кит няма възможност да изплати всичките му дългове, а реставрацията би струвала стотици хиляди лири. Не след дълго „беззащитното бебе“ ще се сдобие с нови и, да се надяваме, по-богати родители.
	— Трудно ми е да си представя, че съм загубила любовта на мой живот заради някаква си къща — сбърчи вежди Лидия, — но разбирах, че не е толкова просто. Това е наследство и е тъжно, че го чака смърт.
	— Да, защото… колкото и болка да е причинил, „Уортън Парк“ е прекрасно място. О, Лидия, ще ми се да можеше да го видиш — въздъхна Джулия. — Открай време го обичам, още от малко момиченце, а седмиците, които прекарах там с Кит, бяха едни от най-щастливите в живота ми.
	— В кръвта ти е — кимна тържествено Лидия. — Ако беше момче, внук на Хари, имението щеше да е твое, нали така?
	— Може би. Според сестра ми в наши дни мога да изискам ДНК проба и с нейна помощ да претендирам за право на собственост. Само че никога не бих го причинила на Кит — отсече Джулия, усещайки, че е време да смени темата. — Имам ли други роднини тук, в Тайланд? — поинтересува се тя.
	— О! — плесна с ръце Лидия. — Имаш цял куп! Лели и чичовци, и толкова много братовчеди, че не мога да ги изброя. Някои от праплеменниците ми имат много успешни бизнеси — добави гордо Лидия. — Имат университетски дипломи и живеят в Япония и Америка. Може да произхождам от скромно рибарско семейство, но винаги сме били умни — усмихна се тя, — особено баща ми. Някога спечелил стипендия за университета „Чулалонгкорн“ в Банкок и се превърнал в именит журналист и политически активист. А сега ще ми покажеш ли снимките на моята Жасмин?
	— Разбира се. — Джулия ги извади от дамската си чанта и се приближи до Лидия, за да й разказва историята зад всяка от снимките. — Това е майка ми на петгодишна възраст, а тук е на единайсет и тъкмо е взела гимназиалния си изпит…
	— Значи и тя е била умница! — усмихна се Лидия.
	— О, да. Тук е на дипломирането си от университета, а тук е с баща ми, тук пък е с Алиша и мен.
	Лидия огледа внимателно снимките, докосвайки лицето на дъщеря си във всеки етап от краткия й живот. После вдигна поглед и попита:
	— Как е починала, Джулия?
	— От рак на яйчниците. Оказва се, че бил много труден за диагностициране. Докато лекарите го открият, вече се беше разпространил и не можеха да направят нищо.
	— Разбирам. И Жасмин цял живот вярвала, че Елзи и Бил са нейни родители?
	— Да.
	Очите на Лидия лъщяха от сълзи.
	— Сигурна съм, че са я обичали.
	— Така е, Лидия. Имай ми вяра.
	— Макар и да не е имала онова, което смятах, че ще й осигуря, като я изпратя в Англия.
	— Да, Лидия, но някога е имало значение от коя класа произхождаш. В наши дни обаче не смятам, че е така. Старите правила са изчезнали. И именно защото с майка ми не сме били обременени от благородническата си кръв, сме имали възможността да изберем свой собствен път в живота.
	Лидия кимна.
	— Разбирам те и съм съгласна с теб. Дори в Тайланд жените вече надигат глава и се учат как да бъдат независими. Аз самата, макар че съм родена в едно различно време, си намерих съпруг, който ме уважаваше като своя равна; двамата бяхме дори партньори в бизнеса, който ме направи много богата жена. Като млада не бях очаквала животът ми да се развие така; мислех си, че просто ще се омъжа и ще създам семейство.
	— Повярвай ми, през изминалата година се научих да живея ден за ден и да очаквам неочакваното — каза Джулия.
	— В такъв случай и ти като мен си наясно, че всичко е възможно. Човек трябва винаги да гледа към бъдещето и да поверява съдбата си в ръцете на бог, в който и бог да вярва. Май имаме доста общо помежду си, не мислиш ли? И двете сме опознали живота по трудния начин, но това ни е направило мъдри и силни. А сега, скъпа ми Джулия — сподави прозявката си Лидия, — трябва да си почина. Добре дошла си да останеш тук, или пък заповядай утре, за да си побъбрим още.
	Личеше си колко изморена е Лидия.
	— Ще дойда утре.
	— И още колкото пъти искаш, преди да си тръгнеш. Имаме много за наваксване. — Лидия стана, целуна Джулия по двете бузи и взе ръката й. — Толкова се радвам, че ме намери.
	— Аз също — отвърна Джулия, целувайки старицата. — Дали Нонг би могъл да ми извика такси?
	— Сигурна съм, че вече го е сторил — усмихна се Лидия.
	— Утре по същото време? — попита Джулия.
	— Да.
	— Довиждане, Лидия. — Джулия й махна с ръка и последва Нонг през къщата и навън, до чакащото такси.


>>	59

	През следващата седмица Джулия гостуваше на Лидия всеки ден. Разговаряха с часове и всяка откриваше все повече и повече за живота на другата: Джулия научи как Лидия бе помогнала на съпруга си да превърне скромната си фирма за производство на коприна в мултимилионна компания, изнасяща стоката си из целия свят. Интересните десени и необичайни цветови хрумвания на Лидия били изключително напредничави и придобили голяма известност на запад. Меките й тапицерски материи сега красели някои от най-луксозните къщи по цял свят.
	— Естествено бизнесът ми предостави онова, към което се бях стремяла най-много: възможността да обикалям света — добави Лидия. — Когато съпругът ми почина, продадох компанията и станах много заможна жена… но вълнението около работата още ми липсва.
	— Пътувала ли си до Англия? — попита Джулия.
	— О, да, и винаги отсядам в хотел „Ориентал“ в Найтсбридж. Дават ми завидна отстъпка! Но — тя потрепери неволно — английският климат не ми е по вкуса. Хари ме наричаше парниково цвете, и с право: не бих оцеляла там. Поради която причина неизменно се завръщам в родината ми. В тази страна, в тази малка къщичка, където заживяхме със съпруга ми веднага след сватбата, се чувствам у дома си.
	Ще ми се и аз да знаех къде е моят дом — каза умислено Джулия.
	Лидия потупа ръката й.
	— Джулия, _ка_, достигнала си етап от живота си, който много хора достигат; където всички пътепоказатели, сочещи накъде да поемеш, са изчезнали.
	— Именно — съгласи се Джулия. През последните дни бе преживяла истински катарзис, доверявайки се изцяло на Лидия и допускайки я в сърцето си. Добронамерените, мъдри думи на старицата й бяха донесли голяма утеха. — Кит ще ми липсва до края на живота ми, но просто не виждам как да се върна при него. Едва ли някога би възвърнал доверието си в мен. Ще трябва някак да намеря друг пътепоказател и да избера посочения от него път.
	— Не бой се, Джулия. Знам, че вече те чака вътре в теб. Може би просто ти е нужна малко помощ, за да го видиш — усмихна й се Лидия.
	— Дано си права — отвърна тъжно тя.


	Джулия съзнаваше, че времето й в Банкок отива към края си и трябва да реши коя ще е следващата й дестинация, затова същата вечер си купи билет за Париж; отпътуваше на следващата нощ. Олав щеше да е там няколко дни и тя искаше да се види с него, за да обсъдят бъдещите й планове. Тревожеше я и фактът, че тъй като известно време не бе имала достъп до пиано, пръстите й щяха да се сковат, опропастявайки напредъка, който беше постигнала през изминалите няколко месеца. Можеше да си наеме репетиционна в Париж и да си възвърне добрата форма.
	Неспособна да издържи поредната самотна вечеря на терасата. Джулия си поръча храна от румсървиса и седна на балкона. Погледа как лодките кръстосват напред-назад по реката, наслаждавайки се за последен път на прекрасния изглед. Беше сигурна, че спокойствието на Тайланд — на хората и живописната земя — щеше да й липсва. Но дори Лидия, с всичкия си житейски опит, трупан цели осемдесет години, не можеше да й покаже къде да направи следващия шев върху гоблена си. Джулия трябваше да намери отговора сама.


	Джулия прекара последния следобед от престоя си край басейна, където повечето от слугите вече я познаваха по име. Беше се обадила на Лидия, за да я уведоми, че си тръгва, и тя бе настояла да дойде до хотела за прощална вечеря. Щеше да пристигне в седем, а Джулия трябваше да тръгне към летището до девет и половина.
	В шест Джулия си взе душ, доопакова багажа си и върна ключа от стаята си на рецепцията. Докато подминаваше „Бамбуковия бар“ на път към терасата за вечеря, Танадол я поздрави с обичайната си усмивка.
	— Добър вечер, _кун_ Джулия, как сте тази вечер?
	— Тъжна — призна си тя, прекосявайки терасата след него. — Това е последната ми вечер тук. Случайно баба ми да е пристигнала?
	— Не, още не е. Помоли да я изчакате тук. — Танадол посочи маса, която вече беше заета.
	— Ка…? — С приближаването, Джулия разпозна мъжа, седнал на масата.
	И сърцето заблъска в гърдите й.
	Той се обърна, усещайки появата й.
	— Здравей, Джулия.
	— Здравей, Кит. — Гласът й сякаш не беше нейният собствен.
	Той се усмихна и посочи стола от другата страна на масата.
	— Няма ли да седнеш?
	— Но… как е възможно…?
	— За бога, моля те, седни, и ще ти обясня.
	Джулия се стовари върху стола, имайки усещането, че коленете й ще поддадат, ако не го стори.
	— Заповядай. — Кит сложи чаша червено вино пред нея. — Пий. Не искам да ти прималее от шока.
	Джулия отпи щедра глътка от виното.
	— Какво правиш тук? — скалъпи накрая.
	— Ами, знаеш как е: скимна ми да отскоча до другия край на света и да посетя Банкок, просто ей така — отвърна той с усмихнати очи. — Гръм и мълнии, Джулия, какво мислиш, че правя тук?! Дойдох заради теб, разбира се.
	— Откъде знаеш, че съм тук?
	— Ако си навия на пръста да те намеря, Джулия, няма нужда да намесвам Интерпол. Така де, сестра ти живее на няколко пресечки от мен — ухили се Кит. — Но всъщност Лидия беше тази, която ме уведоми за местонахождението ти. Обади ми се и ме посъветва да дойда, преди да си офейкала нанякъде. И май идвам точно навреме. Дано нямаш нищо против.
	Безгрижието, с което Кит подхождаше към въпроса, моментално й напомни що за човек беше. Джулия се усмихна.
	— Не, разбира се, че не.
	— А ще позволиш ли да придвижа нещата още стъпка по-напред и да попитам дали се радваш да ме видиш?
	— Да. Радвам се.
	— Пфу, олекна ми! — С театрален жест Кит избърса въображаема пот от челото си. — Лидия ме увери, че ще е така, но някъде над Хималаите ме сграбчи неприятното чувство, че това може да е просто налудничавата фантазия на една самотна старица. И не е късно да се окажа прав. Нейното минало е доста аналогично с нашето настояще.
	Джулия заопипва с пръсти чашата си, изучавайки я съсредоточено. Сърцето й туптеше толкова бързо, че не й достигаше въздух.
	— Знам.
	— Не ми е в стила да преследвам изоставила ме жена до другия край на света. Но предвид обстоятелствата, реших, че си заслужаваш риска.
	Джулия вдигна очи.
	— Кит, не исках да те напускам, просто…
	Кит долепи нежно пръст до устните й.
	— Само те дразня, Джулия, няма нужда да ми обясняваш. Лидия, в ролята си на добрата фея, ми разказа всичко. После размаха вълшебната си пръчица и не щеш ли, на изтривалката в „Уортън Парк“ се появи билет за полет първа класа до Банкок. И то еднопосочен, така че ще ти се наложи да ми услужиш с някоя и друга лира, ако искаш да се разкарам.
	— О, Кит… — Очите на Джулия се изпълниха със сълзи, като осъзна колко труд беше вложила Лидия, за да й осигури следващия пътепоказател. — Съжалявам — каза тя и побърза да изтрие сълзата, търкулнала се по едната й буза.
	— Недей. Не беше болка за умиране, особено като се има предвид, че летях в първа класа… но най-вече защото по една случайност те обичам.
	— И аз те обичам — прошепна Джулия.
	Кит се приближи до нея и огледа внимателно лицето й.
	— Това наистина ли беше гласно — макар и плахо — признание за това, че споделяш чувствата ми?
	— Да, точно това беше — усмихна му се Джулия.
	— Ясно. — Този път беше ред на Кит да сведе поглед, внезапно загубил дар слово. — Истина ли е, Джулия? — попита тихо накрая.
	— Да, Кит, истина е. Обичам те… ужасно много и страдам нетърпимо още от деня, в който се разделихме.
	— Значи погрешно съм сметнал тайландската ти баба за пълна откачалка? — попита с удивление той.
	— Абсолютно. Най-отговорно мога да заявя, че е с всичкия си.
	— За разлика от мен — призна си Кит, — който взе, че се втурна през половин свят, без да знае каква реакция да очаква. Досега — добави тихо. После се пресегна за ръката й и Джулия му я подаде на драго сърце. — Хич не си падам по клишетата, но да му се не види, скъпа моя, изглеждаш ослепително тази вечер — прошепна той. — И не вярвам някога да съм се радвал повече на друго човешко същество през целия си живот.
	Той впи устни в нейните и Джулия отвърна на целувката му със същата страст.
	— Щеше ми се както съм те хванал тук и преди отново да си хукнала нанякъде, да свърша всичко запланувано наведнъж и направо да те попитам дали би проявила желание да се омъжиш за мен? — Кит показа с ръце обстановката. — Като се има предвид историята на това място, не се сещам за по-уместно.
	— О, Кит, много ми се иска да кажа „да“ — изкиска се Джулия, представяйки си колко нелепо щяха да прозвучат следващите й думи, — но първо трябва да се разведа!
	— Ех, май съм объркал сценария, а? Но, хей, никой не е съвършен. — Той й се усмихна и потърка нос в нейния.
	Пръстите им се преплетоха.
	— А, между другото, купил съм ти подарък.
	— Така ли? — учуди се Джулия.
	— Да.
	Кит бръкна под стола си, извади странно на вид черно растение и го сложи пред нея.
	— Ето. За теб е.
	Джулия заоглежда изненадано мастиленочерните листенца.
	— Не знаех, че съществуват истински черни орхидеи.
	— Не съществуват. Бог така и не е успял да стигне до тях, затова Кит му помогна. Не бой се, скъпа, трябва единствено да я облееш с вода. И веднага ще си възвърне красивия розов цвят, който имаше, преди да хвана четката. — Той посочи малкото свитъче, скътано в чинийката на саксията. — Като прочетеш легендата, ще разбереш всичко. Незнайно защо ми се стори много подходяща.
	Джулия се пресегна за свитъчето, но Кит я спря.
	— Прочети я по-късно, лично мое Парниково цвете, и моля те, не се отдавай на амбиции, надхвърлящи общественото ти положение. Все пак живеем в новото хилядолетие и всички правила относно поведението на мъжкото и женското съсловие са се променили. С изключение на едно — добави той.
	— И кое е то?
	Кит я погледна в очите и отвърна простичко:
	— Любовта.


>>	60
>>	„Уортън Парк“

	_Януари_

	Независимо от многото часове, прекарани в дебати на кухненската маса, и седмиците на потене над счетоводните книги, в крайна сметка Кит реши, че имението „Уортън Парк“ трябва да бъде продадено.
	— Колкото и желание да имаме, скъпа, просто е невъзможно — каза Кит, докато седяха в библиотеката и давеха мъката си в бутилка вино. — Знам, че ще ти е тежко, но просто не виждам друг вариант. Дори със субсидията от „Английско наследство“ пак не можем да си позволим реставрацията. Тя е само капка в океана.
	— Знам — отвърна тъжно Джулия. — Ако Ксавиер не се беше върнал от света на мъртвите и не се опитваше с цялата си наглост да ми измъкне половината от всичко, което сама съм си изработила, може би щяхме да се справим. — Тя потрепери и се приближи до огъня. В къщата цареше ужасен студ, тъй като парният котел отново беше излязъл от строя.
	Кит погали косата й.
	— Джулия, дори да разполагаше с парите, една част от мен продължава да е с неандерталски характер и не би позволила на бъдещата ми съпруга да подсигурява средствата, необходими на „Уортън Парк“. Пък и трябва да помислим за къщата; да я отстъпим благосклонно на някой, който има възможността да й върне стария блясък.
	— Знам, но това няма да улесни раздялата ми с нея. „Уортън Парк“ не е просто някаква си къща. Тук се запознахме. В кръвта ми е. Ако имаше начин да я запазя за нас, щях. — Джулия удари с юмрук по рамката на камината. — Дяволите да го вземат Ксавиер! Защо му трябваше да интригантства точно сега, когато най-сетне имам нужда от парите, които така и не пипнах? Не мога да повярвам, че се държи като същински…
	— Не е нужно да го казваш — спря я състрадателно Кит. — Както и да е, утре ще говоря с брокера на недвижими имоти и отново ще я пусна на пазара. Съжалявам, скъпа, но наистина нямаме друг избор.


	Десет дни по-късно брокерът се обади да ги извести, че един чуждестранен купувач изявил желание да купи цялото имение на предлаганата цена. Можел незабавно да хване самолета до Англия и да сложи подписа си на пунктираната линия.
	И двамата знаеха, че не могат да откажат на подобно предложение.


	Джулия разпали огъня в камината на библиотеката и сложи вазичка с няколко кокичета на масата. Поне този нищожен, неохотен жест реши да направи заради купувача, който се очакваше да пристигне до половин час.
	— Навярно е някой отблъскващ руски олигарх и платиненорусата му метреса — коментира Джулия, тръсвайки няколко чаши за кафе върху подноса.
	Кит знаеше, че сприхавостта й е само камуфлаж за тъгата, която я измъчваше отвътре. Загубата на „Уортън Парк“ щеше да е много по-тежък удар за Джулия, отколкото за него самия.
	В единайсет и половина на вратата се позвъни. На прага стоеше шофьор в ливрея.
	— Мадам пристигна — обяви той, сочейки към лимузината, паркирала пред къщата. — Пита дали бихте я придружили на влизане.
	— Разбира се. — Кит погледна към Джулия и вдигна вежди, а шофьорът заслиза по стълбите обратно към колата.
	— Божичко! — възкликна Джулия. — За каква се има тази „мадам“? За кралицата ли?
	— Хайде, скъпа, да стиснем зъби и да приключваме с тая работа, става ли? — Кит я хвана за ръката и я поведе надолу по стълбището към колата.
	Двамата застанаха един до друг и зачакаха неловко, а шофьорът отвори вратата, разкривайки пасажера, скрит досега от потъмнените прозорци.
	Джулия се ококори, после изкрещя от радост.
	— Лидия! Какво, за бога, правиш тук?!
	— Изненада! — Лидия слезе от колата и прегърна сърдечно внучка си. — О, колко е хубаво да си ужасно стар и ужасно богат! Можеш да използваш и двете, за да правиш магически номерца на хората! — Звънтящият й смях огласи тихия въздух на „Уортън Парк“.
	Тогава старицата се хвана за Джулия, обърна се и за пръв път видя внушителната къща.
	— Това бил „Уортън Парк“, значи. Представяла съм си го хиляди пъти, но май фантазията ми е била бедна. — Лидия се обърна към Джулия с блясък в очите. — Нищо чудно, че е избрал него пред мен! И така. — Тя хвана и Кит под ръка. — Водете ме вътре и ми направете една обиколка. После ще ви обясня всичко.


	След като се разходи из основните части на къщата и заяви, че е твърде уморена, за да продължи с обиколката, Лидия помоли да я отведат в библиотеката и заръча на шофьора да донесе бутилка първокласно шампанско от лимузината.
	— Бих искала да вдигна тост за къщата, която повлия на толкова животи: за „Уортън Парк“.
	Джулия и Кит чукнаха чашите си в нейната.
	— За „Уортън Парк“ — повториха те.
	— А сега — каза Лидия, сядайки, — искам да ви обясня плана си. Както ти казах в Банкок, Джулия, мой съпруг ме остави богата жена. А като казвам богата, имам предвид много богата — подчерта тя. — Разбира се, преди да те срещна, Джулия, мислех да разпределя пари между членове на мое семейство и благотворителните организации, които подкрепям. Но внезапно се оказва, че имам директна наследница, затова когато си тръгна от Банкок, промених мое завещание: ще оставя по-голяма част от мои пари на теб.
	— Бабо, много мило от твоя страна, но…
	— Тихо, Джулия, позволи ми да довърша — прекъсна я Лидия. — Миналата седмица обаче, като говорихме по телефона и ми каза, че продавате „Уортън Парк“, защото не можете да погасите негови дългове и да платите за реставрация, реших да го купя. Имението ще е мое. — Лидия плесна радостно с малките си ръчички.
	— Искаш да живееш тук? — попита недоумяващо Кит.
	— Не, Кит. Джулия знае колко мразя студа. Ще бъда ваша хазяйка. Вие ще живеете тук, а с парите, които ще ви платя за „Уортън Парк“, ще изплатите дълговете и ще се погрижите за ремонта вместо мен. Разбира се, така ще облагодетелствате себе си и бъдещите поколения на рода ни — добави нежно тя. — След смъртта ми, ти, Джулия, ще наследиш „Уортън Парк“.
	Помежду им се спусна мълчание, докато Кит и Джулия се опитваха да смелят предложението на Лидия.
	— Божичко! Колко великодушно от твоя страна, Лидия — обади се накрая Кит, осъзнавайки, че Джулия е твърде смаяна, за да проговори.
	— Е, струва ми се духовита шега — каза Лидия с игрив блясък в кехлибарените си очи. — Бедната тайландка, изоставена преди толкова много време от собственика на същата тази къща, я купува от внучка си почти шейсет и пет години по-късно. Забавно, нали?
	Джулия кимна, все още безмълвна от удивление.
	— Получава се идеално — усмихна се доволно Лидия. — Когато Джулия се омъжи за теб, Кит, внучка ми най-сетне ще стане лейди Крофърд от „Уортън Парк“. И приключението, което двамата с Хари започнахме преди толкова много години, ще има своята развръзка. Моля ви, кажете, че възприемате идеята ми! — Тя обърна притеснен поглед към Джулия.
	Внучка й успя да си възвърне говора.
	— Лидия, сигурна ли си, че това искаш?
	— Джулия, _ка_, никога за нищо не съм била по-сигурна. Кит, одобряваш ли плана ми? — попита тя.
	— Лидия, всички знаем, че по право тази къща така или иначе принадлежи на Джулия. — Кит се обърна към Джулия и взе ръката й. — И с огромно удоволствие бих останал тук, за да помогна с възвръщането на „Уортън Парк“ към някогашния му блясък. Аз също обичам това място. И знам колко си влюбена в него ти, скъпа — каза й с нежен, насърчителен тон. После се обърна към баба й: — Лидия, предложението ти наистина е невероятно.
	— Искам от вас единствено от време навреме да ме приемате като своя гостенка в имението и да ме запознаеш с английското си семейство, Джулия. С баща ти, естествено, и с Елзи, която е обсипвала с толкова любов моя дъщеря.
	— С най-голямо удоволствие — отвърна Джулия, най-сетне намерила гласа си, — когато пожелаеш. Вече съм разказала на Елзи всичко за теб и тя няма търпение да се запознаете.
	— В такъв случай — каза Лидия, — няма какво да обсъждаме повече. Дай ми съгласието си, Кит, и ще подпиша всички документи, преди да отпътувам към Тайланд другата седмица.
	— Имаш го, разбира се — отвърна Кит. — Предложението ти е чудесно.
	— Ами ти, Джулия, съгласна ли си? — попита с любов Лидия.
	— Обожавам тази къща, Лидия, би ми било ужасно трудно да откажа. — Гласът на Джулия трепереше от емоции. — Просто не мога да повярвам, че ще живеем тук. Благодаря ти, толкова съм ти признателна. — Джулия стана и прегърна силно баба си.
	— Но в замяна на всичко това искам една услуга от теб, Джулия — добави Лидия, взимайки ръцете й в своите. — Искам да се върнем в гостната и да ми посвириш на прекрасния роял на Хари.
	Тримата влязоха в гостната и Джулия седна пред пианото. Кит видя как очите на Лидия се изпълват със сълзи, когато началните тонове на „Етюди“ от Шопен се зарониха с лекота изпод даровитите пръсти на внучка й.
	Той осъзна, че кръгът най-сетне се е затворил, и тримата, всеки със своето собствено място в историята, разигравала се в продължение на няколко поколения, стояха заедно тук, в „Уортън Парк“, който бе изиграл така важна роля в гоблена, тъкан от тях самите и много други хора.
	Сега оставаше само да поставят началото на нов кръг.
	Кит сведе поглед към Джулия, знаейки, че двамата заедно можеха да го направят.


>>	61
>>	„Уортън Парк“

	_Декември, единайсет месеца по-късно_

	_Бъдни вечер е. Стоя в спалнята ни с Кит, до прозореца с изглед към градината. Гледката не е толкова живописна, колкото в разгара на лятото, но докато слънцето се издига в небосклона, озарявайки скрежа по голия зимен пейзаж, откривам истинска красота в нея, макар и различна._
	_Извръщам поглед от прозореца и пристъпвам към топлината на стаята. Ходилата ми потъват в чисто новия килим. Любувам се на тапета, ръчно изрисуван в имитация на оригинала, и с наслада вдишвам леката миризма на прясна боя._
	_През изминалата година Кит дирижираше тази трансформация самостоятелно. Не мога да си припиша никаква заслуга, тъй като бях заета с други начинания. „Уортън Парк“ изглежда непроменен, но всичко и отвътре, и отвън е в процес на подновяване, за да може имението да приютява поне още седемдесет години рода Крофърд, чиито членове ще изживеят всичките си дни между стените му. Съвсем скоро ще дойде ред и на Кит да изпълни мечтата си, скътан в убежището на „Уортън“, но впрегнал таланта и опита си в избавянето на стотици деца извън него._
	_Аз съм новата домакинка на къщата. В сватбения ни ден с Кит носех колието и обиците, красили Оливия и още много поколения Крофърдови булки преди мен. Вече ми принадлежат и на мен се пада честта да ги предам на булката на сина ми, когато дойде време да се ожени._
	_Както съдбата на Оливия, така и моята собствена е тясно обвързана с „Уортън Парк“. Но историите от миналото и личният ми житейски опит са ме научили, че всичко трябва да е в равновесие. С помощта на този безценен дар ще се грижа за семейството и таланта си, ще ги браня между стените му, но за нищо на света няма да му позволя да ги унищожи._
	_Съвсем лекичък звук ме изтръгва от мислите ми. Оставям Кит да спи и заситнявам тихо през банята и към малката стаичка отвъд нея. Някога Хари Крофърд е намирал уединение тук, но сега използваме помещението за детска стая. Надниквам в креватчето и виждам, че мъникът, издал звука, все още спи непробудно, забил палец в оформената си като розова пъпка устичка._
	_Всички ми разправят, че приличал на мен, но аз си знам, че не е така. Прилича на самия себе си._
	— _Днес, Хари — зашепвам му, — е много специален ден за теб._
	_Той продължава да спи невинно, без да подозира дори, че всичките му роднини — някои от които идват чак от другия край на света — ще се съберат тук, за да присъстват на първия важен ритуал в живота му — кръщаването му в малкото параклисче на имението. Някой далечен ден и последният му ритуал ще се състои точно тук; ще го положат в гробницата на семейство Крофърд, за да е ведно с предците си до края на дните. Но малкият Хари тепърва започва да тъче гоблена си и се надявам да съдържа много, много повече шевове от този на природения му брат преди него._
	_Още не знае каква важна връзка между миналото и бъдещето представлява. Нито подозира колко голяма отговорност ще му донесе привилегированото му потекло. Заклела съм се, че това няма да му попречи да живее избрания от него живот. Или да го прекара с жената, която обича._
	_Поемам нежно в ръцете си шестседмичния животец, наслаждавайки се на уединението ни. Днес няма да ми остане много време да му се радвам, понеже ме чака доста работа. Къщата е пълна с гости, дошли да отпразнуват Коледа в „Уортън Парк“ заедно с нас. Елхата, отсечена от близката гора, сега краси фоайето, отрупана с блещукащи светлинки и същата онази украса, използвана от поколения наред._
	_Целувам благоуханното челце, вдигам поглед нагоре и призовавам бог да го закриля, съзнавайки, че силите ми като майка са ограничени и че трябва да се примиря с това._
	_Болката и радостта на житейското ми пътешествие от изминалите две години ми дадоха най-ценния урок, който животът може да ми предложи, и се радвам да го знам._
	_Изживей мига, само него имаш!_
