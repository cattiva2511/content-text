D>
	На Б. Дж. У.
D$


E>
	Когато си влюбен, отначало мамиш себе си, а накрая винаги мамиш другите. Ето това хората наричат любов.
@	„Портретът на Дориан Грей“, Оскар Уайлд
E$


>
	От прага на стаята им гледам как близнаците спят. Пръчките на креватчетата ми приличат на решетки на затворническа килия.
	Стаята се къпе в мека оранжева светлина. Тясното пространство е претъпкано с мебели. Креватчета — едно старо, едно ново. Маса за повиване, отгоре й още неразопаковани пакети пелени. Библиотеката, която двамата с Мат сглобихме преди толкова много време. Рафтовете й се огъват от тежестта на книжките, които бях научила наизуст покрай двете по-големи деца, а сега все си обещавам да чета по-често на близнаците, стига да намеря малко време.
	Чувам стъпките на Мат по стълбите и стискам флашката в ръка. Здраво, сякаш, ако я стисна достатъчно силно, ще изчезне, всичко ще си бъде както преди и последните два дни ще се изпарят като лош сън. Флашката обаче е в ръката ми — твърда, плътна, истинска.
	Паркетът в коридора изскърцва на обичайното място. Не се обръщам. Той се приближава зад мен, застава толкова близо, че долавям аромата на сапун, на шампоан, неговото ухание. Аромат, който винаги ми действа странно успокоително и който сега необяснимо защо го превръща в непознат. Усещам колебанието му.
	— Искаш ли да поговорим? — пита той тихо.
	И все пак Чейс се размърдва. Въздиша насън, после притихва, свит на топка, сякаш да се предпази. Прилича на баща си със сериозните си очи, които виждат всичко. Сега се питам дали някога ще го опозная истински, дали и той ще крие тайни, толкова тежки, че да съсипват близките му.
	— Какво има да творим?
	Мат пристъпва напред, докосва лакътя ми. Отдръпвам се. Ръката му увисва във въздуха, после се отпуска до тялото.
	— Какво ще правиш? — пита.
	Поглеждам другото креватче, където Кейлъб, с ангелски къдрици и по пижамка, спи по гръб, разперил ръчички и крачета като морска звезда. Пръстите на ръцете му са разтворени, розовата уста — също. Няма представа колко е уязвим, колко жесток е светът.
	Обещала си бях, че ще го защитавам. Че ще му давам силата, които му липсва, ще му предоставям всякакви възможности, ще му осигуря по възможност нормален живот. Как бих могла, ако не съм до него?
	Готова съм на всичко за децата си. На всичко. Разтварям пръсти и гледам флашката, малък невзрачен правоъгълник. Незначителен предмет с огромна сила. Сила да поправя, сила да руши.
	Също като лъжите, ако се замислиш.
	— Знаеш, че нямам избор — казвам и се насилвам да го погледна.
	Него, съпруга ми, мъжа, когото познавам толкова добре и същевременно изобщо не познавам.


>	1
>	Два дни по-рано

	— Лоша новина, Вив.
	Чувам гласа на Мат в слушалката. Думи, от които всеки би се ужасил, но тонът му е успокоителен. Сдържан, извинителен. Очевидно се е случило нещо неприятно, но поправимо. Ако беше наистина страшно, той щеше да звучи по-мрачно. Да използва пълно изречение, пълното ми име. „Имам да ти съобщя лоша новина, Вивиан.“
	Стисвам телефона между ухото и рамото, завъртам стола към другия край на Г-образното бюро, към компютъра под сивите шкафове. Премествам курсора върху иконката със сова на екрана и кликвам два пъти. Ако е това, което предполагам — всъщност съм сигурна, — разполагам само с още няколко минути на бюрото.
	— Ела ли?
	Погледът ми се спира върху една от рисунките с пастели, боднати с кабарчета върху преградната стена на кабинката ми — цветно петно в морето от сивота.
	Трийсет и осем градуса.
	Затварям очи и си поемам дълбоко въздух. Очаквахме го. Половината деца от групата й се бяха разболели едно след друго като домино, така че беше въпрос на време. Четиригодишните не са от най-предпазливите, но точно днес ли трябваше да се случи?
	— Нещо друго боли ли я?
	— Не, само има температура. — Той замълчава. — Съжалявам, Вив. Изглеждаше добре, когато я закарах.
	Преглъщам буцата в гърлото си и кимвам, макар мъжът ми да не ме вижда. Ако беше друг ден, щеше да я вземе той. Може да работи от вкъщи, поне на теория. Аз не мога, а и бях използвала целия си отпуск, когато се родиха близнаците. Точно днес обаче Мат трябваше да заведе Кейлъб до града за поредните прегледи. Седмици наред се чувствах гузна, че няма да мога да отида с тях. А сега, освен че нямаше да отида, щеше да се наложи да си взема свободен ден, без да ми се полага.
	— До час ще съм там — казвам.
	Според правилника на детската градина трябва да си приберем детето до час след обаждането им. С пътя дотам и преди това до колата — спряла съм в най-отдалечената част на огромния паркинг на Лангли — ми остават около петнайсет минути да приключа работата за деня. Петнайсет минути по-малко неполагаем се отпуск.
	Поглеждам часовника в ъгъла на екрана — десет и седем — и погледът ми се спира върху чашата от „Старбъкс“ до десния ми лакът. От дупчицата в пластмасовото капаче се издига пара. Решила бях да се поглезя, предвкусвайки дългоочаквания ден, гориво за дългите часове работа, които ме очакваха. Ценни минути, пропилени в чакане на опашката, минути, които беше редно да прекарам в ровене из дигитални файлове. Не биваше да се отклонявам от установената рутина, от съскащата кафе машина в офиса, след която в чашата плува утайка.
	— И аз така обещах на училището — казва Мат.
	Всъщност е детската градина, където трите ни най-малки деца прекарват дните си, но я наричаме „училище“ още откакто Люк беше на три месеца. Чела бях, че помага за преодоляване на прехода, че облекчава чувството за вина, че изоставяш детето си за по осем и дори десет часа на ден. Изобщо не ни помогна, но явно навиците умират трудно.
	Мат замълчава и в тишината чувам бърборенето на Кейлъб. Заслушвам се, знам, че Мат също се ослушва, сякаш сме програмирани. Само гласни звукове. Никакви съгласни.
	— Знам, че днес ти е важен ден — подхваща Мат, после млъква.
	Свикнала съм с паузите, с недомлъвките по телефона. Винаги съм нащрек, че може да ме подслушват. Руснаците. Китайците. Затова при проблем от училището се обаждат първо на Мат. Предпочитам да пресее част от личните подробности за децата, преди да стигнат до ушите на враговете ни.
	Може да изглеждам параноичка, но истината е, че работя като анализатор в контраразузнаването на ЦРУ.
	Мат знае само толкова. Няма представа, че безрезултатно се опитвам да разкрия мрежа от руски спящи агенти. Нито че съм разработила методика за установяване на самоличността на участниците в тази строго секретна програма. Знае само, че от месеци чакам този ден. Че днес трябва да разбера дали упоритият ми двугодишен труд ще се увенчае с успех. Както и дали имам шанс да получа повишението, от което така отчаяно се нуждаем.
	— Няма значение — казвам и размърдвам курсора с формата на пясъчен часовник, докато чакам „Атина“ да се зареди. — Днес най-важен е прегледът на Кейлъб.
	Извръщам поглед към стената на кабинката, към шарените рисунки. Ела е нарисувала цялото семейство с тънки като клечки ръце и крака, щръкнали от шест кръгли усмихнати лица.
	Рисунката на Люк показва повече внимание към детайла — човече с дебели драскулки в различни цветове вместо коса, дрехи и обувки. С големи печатни букви пише МАМА. Рисунката е от периода, в който си падаше по супергероите. Изобразява моя милост с наметало и ръце на кръста, а на блузата ми пише S — Супермама.
	В гърдите ми се надига познато усещане, напиращо, непреодолимо желание да заплача. Дишай, Вив, дишай дълбоко.
	— Малдивите? — обажда се Мат и по устните ми се прокрадва подобие на усмивка.
	Винаги успява да ме накара да се усмихна точно когато имам най-голяма нужда. Поглеждам снимката в ъгъла на бюрото, любимата ми сватбена снимка отпреди близо десет години. И двамата сме толкова щастливи, толкова млади. Отдавна обмисляме да идем на някое екзотично място за десетгодишнината от сватбата ни. Явно не ни е било писано. Но защо да не си помечтае човек? Забавно е. Забавно и донякъде потискащо.
	— Бора Бора — възразявам.
	— Може и да склоня — отвръща Мат.
	В паузата пак чувам Кейлъб. Само гласни. _Ааа-ааа-ааа. _Пресмятам наум от колко месеца Чейс вече използва и съгласни. Не бива да го правя — всички лекари ми го казват, — но не мога да спра.
	— Бора Бора ли? — чувам зад гърба си престорено учуден глас.
	Закривам слушалката с длан и се обръщам. Виждам развеселеното лице на Омар, колегата от ФБР.
	— Такава командировка даже Управлението трудно ще оправдае.
	Той се ухилва. Заразителната му усмивка се предава и на мен.
	— Какво правиш тук?
	Все още закривам слушалката с ръка. Дочувам бърборенето на Кейлъб. Сега е _Ооо-ооо-ооо_.
	— Имах среща с Питър. — Омар се приближава и се обляга на бюрото ми. Забелязвам очертанията на кобура му на кръста, под тениската. — Не знам дали случайно ме извика точно днес. — Поглежда екрана ми и усмивката му леко помръква. Днес беше, нали? В десет?
	Поглеждам екрана. Тъмен е, а курсорът все още е като пясъчен часовник.
	— Днес.
	Бърборенето в ухото ми е спряло. Отмествам стола, обръщам леко гръб на колегата си и свалям длан от слушалката.
	— Скъпи, трябва да затварям. Омар е тук.
	— Предай му поздрави — казва Мат.
	— Ще му предам.
	— Обичам те.
	— И аз теб.
	Оставям телефона и се обръщам към Омар, който още седи на бюрото ми, кръстосал крака в глезените.
	— Мат ти праща поздрави — казвам.
	— Ааа, значи той е връзката в Бора Бора. Да не планирате отпуск? — завръща се усмивката на лицето му.
	— Теоретично — отвръщам и се засмивам насила.
	Звуча толкова жалко, че чак се изчервявам.
	Той бавно отмества поглед от лицето ми и поглежда часовника си.
	— Десет и десет е. — Размърдва обутите в джинси крака и се навежда към мен с развълнувано изражение. — Какво имаш за мен?
	Омар се занимава с проучването по-дълго от мен. Поне от десет години. Издирва самите агенти в САЩ, а аз се опитвам да разкрия ръководителите на агентурната клетка.
	Засега нямаме успех. Затова се чудя на ентусиазма му.
	— Засега нищо. Дори не съм проверила.
	Кимвам към екрана. Програмата още зарежда. Поглеждам черно-бялата снимка на стената на кабинката, до рисунките на децата. Юри Яков. Месесто лице, сурово изражение. Още няколко кликвания и ще проникна в компютъра му. Ще виждам всичко, което вижда той, ще го огледам, ще се разровя из папките му. И, надявам се, ще докажа, че е руски шпионин.
	— Коя си ти и какво си направила с приятелката ми Вивиан? — пита Омар усмихнато.
	Прав е. Ако не беше опашката в „Старбъкс“, щях да съм се логнала в програмата точно в 10:00. И вече няколко минути щях да разглеждам. Свивам рамене и посочвам екрана.
	— Опитвам се — казвам и после кимвам към телефона. — Но ще трябва да почака. Ела е болна. Отивам да я взема.
	Омар въздиша театрално.
	— Деца. Винаги в най-неподходящия момент.
	Трепкането на екрана привлича вниманието ми и аз плъзгам стола си по-близо. Програмата най-после е заредила.
	От всички страни на екрана изникват червени банери, дълги редици думи, всяка обозначаваща отделно ниво на достъп, отделен секретен канал. Колкото по-дълъг е текстът, толкова по-засекретена е информацията. А този е доста дълъг.
	Затварям един прозорец, после още един. С всяко кликване се съгласявам с нещо: че боравя със секретна информация, че не мога да я разкривам пред трети лица, иначе ме заплашва затвор за много дълго време. Да, да, да, просто ми дайте достъп до информацията.
	— Това ще е — казва Омар.
	Забравила съм за него и сега го поглеждам с крайчеца на окото си. Извърнал се е настрани, старателно избягва екрана на компютъра, за да мога да работя спокойно.
	Усещам го.
	— Надявам се — измърморвам.
	И наистина се надявам, но напрежението не ме напуска. Всичко е въпрос на късмет, като в хазарта. Изградила бях профил на евентуалните отговорници: учебно заведение, специалност и образование, банкови сметки, пътувания до Русия и други държави. По този начин създадох алгоритъм и идентифицирах петима души, който най-добре отговарят на модела. Вероятни кандидати.
	Първите четирима се оказаха фалшиви следи и сега цялата програма виси на косъм. Надеждите ни са в Юри. Номер 5. Най-трудно пробих в неговия компютър и от самото начало бях сигурна, че това е нашият човек.
	— Дори да не е той — продължава Омар, — ти постигна много повече от всеки друг досега. По петите им си.
	Проследяването на отговорниците е нов подход. От години Бюрото се опитва да открие самите спящи агенти, но е почти невъзможно, защото прекрасно са се вписали в средата си. Клетката им е изградена така, че агентът не контактува с никого, освен с отговорника си, а дори това е сведено до минимум. Управлението се е прицелило в ръководителите, в онези, които дават нареждания на отговорниците, хората в Москва с пряк достъп до СВР — Службата за външно разузнаване.
	— Но не сме ги пипнали — казвам тихо. — Само това има значение, знаем го по-добре от всеки.
	Когато започнах да работя по проекта, Омар току-що беше дошъл в службата, амбициозен и решителен. Неотдавна беше предложил нова инициатива — да поканим внедрените спящи агенти „да излязат на светло“ и да се предадат в замяна на амнистия. Какви бяха доводите му? Все някой ще поиска да превърне прикритието си в реалност, а получената информация би ни помогнала да проникнем в мрежата им.
	Планът тихомълком беше пуснат в действие и след по-малко от седмица при нас ненадейно пристигна мъж на име Дмитрий. Твърдеше, че бил отговорник на средно ниво, даде ни информация за програмата, която съвпадаше с онова, което знаехме — че хора като него отговарят за петима спящи агенти, че той докладва на следващото ниво, което пък контролира петима отговорници като него. Напълно самостоятелна клетка. Съвпаденията определено ни заинтригуваха. Следващите му твърдения обаче се оказаха невероятни, изобщо не съответстваха на потвърдената от нас информация и скоро след това Дмитрий изчезна. Кръстихме го Дмитрий Маневриста.
	Това беше краят на програмата. Шефовете в Бюрото и бездруго трудно преглътнаха, че публично сме признали съществуването на спящи агенти в САЩ и че сме неспособни да ги открием. Планът на Омар беше разкритикуван заради потенциалната възможност за манипулация от страна на руснаците двойни агенти с фалшива информация, а после беше и отхвърлен. „Няма да се отървем от такива като Дмитрий“, твърдяха отгоре. Многообещаващата кариера на Омар зацикли. Той потъна в забвение, но продължаваше упорито да разнищва тази неблагодарна, отчайваща, невъзможна задача.
	На екрана се появява иконка с името Юри. Всеки път настръхвам, когато видя иконка с името на заподозрян, когато осъзная, че имаме достъп до дигиталния му живот, до информация, която смята за лична. Омар скача на крака като по команда. Наясно е с усилията ни да проследим Юри, защото е един от шепата агенти в Бюрото, които знаят за програмата, и е един от най-големите й привърженици. Вярва в алгоритъма и в мен повече от всеки друг. Обаче няма пряк достъп до програмата.
	— Обади ми се утре — казва той.
	— Дадено — отговарям.
	Едва го дочаквам да излезе и насочвам вниманието си към екрана. Кликвам два пъти върху иконката и се появява каре в червена рамка, показващо съдържанието на лаптопа на Юри, огледален образ, в който спокойно мога да тършувам. Разполагам само с няколко минути. Колкото да хвърля бърз поглед.
	Фонът е тъмносин, изпъстрен с различни по големина мехурчета във всички нюанси на синьото. От едната страна в четири спретнати колони са подредени иконки, половината от които са папки. Имената са на кирилица — познавам азбуката, но не мога да чета. Преди години ходих на курс по руски за начинаещи, но после родих Люк и го зарязах. Научих някои основни фрази, разбирам отделни думи и толкова. За останалото разчитам на колегите лингвисти или на преводачески софтуер.
	Отварям няколко папки, после и текстовите документи в тях. Страници, изписани на кирилица. Залива ме разочарование, макар да съзнавам, че е глупаво. Не мога да очаквам руските агенти в Москва да пишат на английски или да озаглавят файловете си „Списък с агентите под прикритие в САЩ“. Наясно съм, че търсената информация е закодирана, но се надявам да видя някакъв знак, примерно заключен файл или очевидно зашифрована информация.
	През годините собствените ни хора бяха научили, че самоличността на спящите агенти е известна единствено на отговорниците им, а имената им се пазят в електронен формат на местно ниво. Не в Москва, защото СВР се страхува от къртици в собствената си организация. И то дотолкова, че предпочита да загуби някой спящ агент, вместо да съхранява имената им в Русия. Знаем също, че ако нещо се случи с отговорника, ръководителят на клетката наследява електронните файлове и се свързва с Москва, за да получи кода за разшифроване, който е част от многостепенен криптиращ протокол. Управлението разполага с кода от Москва. Досега обаче нямахме какво да разкодираме.
	Програмата е неразбиваема. Не можем да я пробием. Дори не знаем истинското й предназначение, ако изобщо има такова. Възможно е агентите да не са активни, но е възможно и да става дума за нещо много по-страшно. Тъй като знаем, че шефът на програмата докладва лично на Путин, аз поне съм склонна да смятам, че е второто, и точно това не ми дава да спя нощем.
	Продължавам да оглеждам, спирам поглед върху всеки файл, макар да не съм съвсем сигурна какво точно търся. Виждам позната дума. _Друзья_. Приятели. Последната иконка на последния ред, кафеникава папка. Кликвам върху нея вътре има само пет изображения в JPEG формат. Пулсът ми се учестява. Пет. Всеки отговорник контролира петима спящи агенти — тази информация е потвърдена от многобройни източници. Пък и названието звучи обещаващо. Приятели.
	Кликвам върху първото изображение. Паспортна снимка на безличен мъж на средна възраст с кръгли очила. През тялото ми минава тръпка на възбуда. Спящите агенти са напълно внедрени. Незабележими членове на обществото. Този определено може да е един от тях.
	Здравият разум ми напомня да не се радвам предварително — все пак разузнаването ни твърди, че информацията за агентите е зашифрована. Интуицията ми подсказва обаче, че съм се натъкнала на нещо важно.
	Отварям втория файл. Жена с рижа коса, светлосини очи, широка усмивка. Поредната паспортна снимка, поредният потенциален агент. Гледам я втренчено. Опитвам се да отпъдя мисълта, която натрапчиво се върти в главата ми. Това са само снимки. Няма никакви данни за самоличността на хората, нищо, което да помогне на ръководителя да се свърже с тях.
	И все пак — папка, озаглавена „Приятели“. Със снимки. Може пък този Юри да не е неуловимият отговорник, когото се опитвах да разкрия, човекът, за чието намиране Управлението хвърли толкова усилия и ресурси. Може би е вербовчик. А тези петимата? Явно бяха важни. Потенциални цели?
	Кликвам два пъти върху третото изображение и поредното лице изпълва екрана ми. Толкова познато, толкова очаквано… и в същото време неочаквано, защото го виждам тук, където не му е мястото. Примигвам, опитвам се да осъзная какво виждам, опитвам се да разбера значението му. Мога да се закълна, че времето спира. Леденостудени пръсти обгръщат сърцето ми и го стискат, чувам само бученето на кръвта в ушите си.
	Защото се взирам в лицето на своя съпруг.


>	2

	Чувам стъпки въпреки бученето в ушите си. Мъглата в съзнанието ми мигновено кристализира в една-единствена мисъл: скрий го. Насочвам курсора към хиксчето в ъгъла на снимката и кликвам. Лицето на Мат изчезва.
	Обръщам се по посока на звука, към входа на кабинката. Към мен крачи Питър. Дали е видял? Поглеждам пак екрана. Няма снимки, само отворената папка с няколко реда текст. Успях ли да я скрия навреме?
	Една натрапчива мисъл не ми дава мира. Защо се почувствах длъжна да я скрия? Та това е Мат. Съпругът ми. Не трябваше ли да хукна към отдел „Сигурност“, да настоявам да разбера защо руснаците имат негова снимка? Започва да ми се повдига.
	— Идваш ли? — казва Питър.
	Едната му вежда се повдига над очилата с дебела рамка. Спира пред мен, обут с мокасини, с прилежно изгладен панталон в цвят каки и закопчана догоре риза. Питър е старши анализатор по проекта още от времето на Съветския съюз и мой наставник през последните осем години. Няма човек, който да знае повече от него за руското контраразузнаване. Мълчалив и сдържан, вдъхва уважение.
	Не долавям нищо необичайно в изражението му. Просто пита дали ще присъствам на сутрешната оперативка. Май не е видял нищо.
	— Няма да успея — отговарям с изтънял глас. Опитвам се да говоря нормално, да потисна треперенето. — Ела е болна. Трябва да я взема.
	Той кимва леко. Изражението му не се променя.
	— Дано се оправи бързо.
	Той се отдалечава към заседателната зала — куб със стъклени стени, по-уместен за някоя технологична компания, отколкото за централата на ЦРУ. Проследявам как се отдалечава, за да се уверя, че не поглежда към мен.
	Обръщам се към компютъра, към празния екран. Краката ми се омекнали, дишам учестено. Снимка на Мат! В компютъра на Юри! И първосигналният инстинкт да я скрия. Защо?
	Чувам как колегите се отправят към залата. Кабинката ми се намира точно до нея, затова всички минават покрай мен. Обикновено в тази отдалечена част е тихо, освен когато някой тръгне към заседателната зала или към стаята с ограничен достъп зад нея — мястото, където анализаторите разглеждат най-секретната информация, толкова ценна, толкова труднодостъпна, че руснаците със сигурност биха проследили и ликвидирали източника й, ако знаеха, че разполагаме с нея.
	Поемам си дъх на пресекулки. Обръщам се едва когато стъпките се приближават. Първо Марта. След нея Трей и Хелън, погълнати в тих разговор. Рафаел, след него Бърт, шефът на клона, който всъщност само проверява докладите. Истинският бос тук е Питър и всички го знаят.
	Ние седмината сме екипът, търсещ спящи агенти. Странна група сме, понеже нямаме нищо общо с останалите екипи от Центъра за контраразузнаване, секция „Русия“. Те разполагат с повече информация, отколкото могат да използват, а ние на практика нямаме нищо.
	— Идваш ли?
	Марта спира до кабинката и се обляга на една от преградните стени. Лъхва ме аромат на ментова дъвка и вода за уста. Опитала се е да заличи торбичките под очите с дебел слой фон дьо тен. Явно пак е попрекалила предишната вечер. Марта е бивш оперативен служител, обича уискито и спомените за славните дни на полевите акции. Веднъж ми показа как да отключа врата с кредитна карта и обикновена фиба, изровена от дъното на чантата — от онези, с които прикрепям кока на Ела за балет.
	Поклащам глава.
	— Ела е болна.
	— Гадни вируси.
	Тя маха ръка от преградата и продължава. Усмихвам се на останалите колеги, за да им внуша, че всичко е наред. Когато всички се събират в стъкления куб и Бърт затваря вратата, отново се обръщам към компютъра. Файлове, букви на кирилица. Треперя. Поглеждам часовника в ъгъла на екрана. Трябваше да съм тръгнала преди три минути.
	Стомахът ми се свива на топка. Не мога да тръгна точно сега. Но нямам друг избор. Закъснея ли за Ела, ще ми бъде второто нарушение. При третото Ела изхвърча от училището — без да им мигне окото, имат си цял списък с чакащи. А и какво мога да направя, ако остана?
	Има само един начин да разбера защо снимката на Мат е в компютъра на Юри и той не предполага тършуване във файловете. Преглъщам, за да не повърна, и изключвам „Атина“, после и компютъра. Грабвам чантата си и се втурвам към вратата.


	Искат да го вербуват.
	Когато се качвам в колата с премръзнали пръсти, а от устата ми излизат бели облачета пара, вече съм сигурна.
	Не е за пръв път. През последната година руснаците са по-агресивни от всякога. Започнаха с Марта. Някаква жена с източноевропейски акцент се сближила с нея в спортната зала. Отишли да пийнат в „О’Нийл“. След няколко питиета жената я попитала дали иска да задълбочат „приятелството си“, като поговорят по работа. Марта отказала и повече не я видяла.
	След това дойде ред на Трей. По онова време все още криеше сексуалната си ориентация и идваше на служебните мероприятия със „съквартиранта“ си Себастиан. Веднъж го видях да върви към отдел „Сигурност“ разтреперан и пребледнял. След време чух, че получил пратка по пощата компрометиращи снимки на тях двамата и заплаха, че ако не се съгласи на среща, снимките ще бъдат изпратени на родителите му.
	Така че е логично руснаците да знаят коя съм. А щом знаят коя съм, лесно могат да установят самоличността на Мат. И кое е слабото ни място.
	Завъртам ключа в стартера и королата издава обичайния си задавен звук.
	— Хайде — подканвам я и отново въртя ключа, докато накрая двигателят се събужда с въздишка.
	Секунди по-късно от таблото ме блъсва леден въздух. Протягам се, завъртам копчето на най-силна степен и разтривам ръце, за да ги стопля, преди да дам на заден. Хубаво би било да я оставя да загрее малко, но няма време. Никога не стига.
	Королата е на Мат, купил я беше още преди да се запознаем. Вече буквално издиша. Когато забременях с близнаците, заменихме старата ми кола с миниван втора употреба. Семейният автомобил. Мат го кара, защото обикновено той води децата и ги взема.
	Шофирам машинално, като в мъгла. Топката в корема ми расте все повече. Не ме притеснява фактът, че искат да го вербуват. Притеснява ме думата „приятели“. Това не предполага ли някаква степен на съучастие?
	Мат е софтуерен инженер. Няма представа какви професионалисти са руснаците. Колко безскрупулни могат да бъдат. Как биха се възползвали и от най-малката възможност, от най-незначителния сигнал, че е склонен да работи с тях, за да го впрегнат и манипулират. И да го оплетат.
	Стигам до училището две минути преди крайния срок. Отварям вратата и отвътре ме лъхва топъл въздух. Директорката, вечно смръщена жена с остри черти, демонстративно поглежда часовника на стената и ме пронизва с поглед. Не съм сигурна дали погледът й изразява: „Какво ви забави толкова?“, или „Щом идвате толкова рано, значи, когато я оставихте, сте знаели, че е болна“. Минавам покрай нея и се усмихвам извинително, макар вътрешно да крещя. От каквото и да е болна Ела, пипнала го е именно тук, за бога!
	Вървя по коридора с детски рисунки по стените — полярни мечета, блестящи снежинки и ръкавички, изрисувани с водни бои, — но мислите ми са другаде. „Приятели“. Възможно ли е Мат да е направил нещо, което ги кара да смятат, че е склонен да им съдейства? Биха се хванали за най-малкия знак, най-незначителната дреболия.
	Влизам в стаята на Ела — столчета, шкафчета и кошове с играчки, истинска експлозия от ярки цветове. Тя е в най-отдалечения ъгъл на стаята, седи сама на червено детско кресло, а на коленете й лежи книжка с твърди корици и картинки. Отделили са я от останалите деца. Облечена е с лилав клин, който не съм виждала — смътно си спомням как Мат каза, че щял да й купува дрешки. Естествено. Расте с такава бързина, че всичко й е омаляло.
	Приближавам се с протегнати ръце и широка усмивка. Тя ме поглежда предпазливо.
	— Къде е тати?
	Вътрешно трепвам, но усмивката не слиза от лицето ми.
	— Тати е с Кейлъб на лекар. Затова днес те вземам аз.
	Тя затваря книгата и я връща на етажерката.
	— Добре.
	— Няма ли да получа прегръдка?
	Продължавам да протягам ръце, макар вече не така уверено. Тя ги поглежда колебливо и идва да я прегърна. Притискам я силно, заравям лице в меката й косица.
	— Съжалявам, че си болна, миличка.
	— Добре съм, майко.
	Майко ли? Дъхът засяда в гърлото ми. Сутринта бях „мамо“. Моля те, не спирай да ме наричаш „мамо“. Не съм готова за това. Особено днес.
	Поглеждам я и пробвам поредната усмивка.
	— Хайде, да идем да вземем брат ти.
	Ела седи на пейката пред яслите, докато вземам Чейс. Днес стаята ми се струва точно толкова потискаща, колкото преди седем години, когато за пръв път оставихме Люк. Масичките за смяна на пелени, креватчетата с решетки, редиците столчета за хранене.
	Чейс играе на земята. Една от учителките, онази младичката, го вдига, преди да успея да се приближа, прегръща го, целува го по бузката.
	— Такова сладко момченце — усмихва ми се тя.
	Пронизва ме ревност. Това е жената, пред която е направил първите си стъпки, жената, към чиито протегнати ръце се е затичал за пръв път, докато аз съм била на работа. Държи се толкова естествено с него, толкова спокойно. Та нали е с него по цял ден.
	— Така си е. — Думите ми прозвучават странно.
	Децата са с дебели якета и шапки — днес е необичайно студено за март. Настанявам ги в столчетата, достатъчно твърди и тесни, за да се поберат три на задната седалка на королата. Хубавите столчета, по-безопасните, са в минивана.
	— Какво правихте сутринта, миличка?
	Поглеждам Ела в огледалото, докато излизам от паркинга. Тя мълчи, после казва:
	— От момичетата само аз не отидох на йога.
	— Много съжалявам — казвам и в същия момент осъзнавам, че думите ми са неуместни, че е трябвало да кажа нещо друго.
	Настъпва тягостна тишина. Пресягам се и пускам детски песнички по уредбата. Поглеждам я пак в огледалото — гледа мълчаливо през прозореца. Редно е да я попитам нещо, но не го правя. Не мога да прогоня мисълта за снимката. За лицето на Мат. Като че ли е скорошна. От последната година. Откога ли го наблюдават, откога ни следят?
	Пътят до вкъщи е кратък, лъкатуши из квартали, които са самото олицетворение на противоречивостта: модерни нови имения сред по-стари къщи като нашата, възтясна за шестима души и на толкова години, че родителите ми спокойно можеше да са отраснали в нея. Предградията на Вашингтон са пословично скъпи, а Бетесда е от най-скъпите. Училищата обаче са сред най-добрите в страната.
	Паркирам пред къщата, спретната, четвъртита, с двоен гараж. Предишните собственици са достроили малка веранда отпред, която не съответства по стил на сградата и която използваме доста по-рядко, отколкото очаквах. Бях бременна с Люк, когато я купихме. Тогава близостта на хубавите училища ни се стори достатъчна причина да преглътнем огромната цена.
	Поглеждам американското знаме до входната врата. Мат го окачи на мястото на старото, избелялото. Никога не би се съгласил да работи срещу родината си, сигурна съм. Възможно ли е обаче да е направил нещо, заради което руснаците да смятат, че би поддал?
	Едно знам със сигурност. Насочили са се към него заради мен. Заради работата ми. Нали точно затова скрих снимката му? Защото, ако Мат е изложен на опасност, вината е моя. И съм длъжна да направя всичко възможно, за да го предпазя.


	Оставям Ела на канапето да гледа анимационни филмчета едно след друго. Обикновено й разрешаваме само един епизод след вечеря, но днес е болна, а аз не мога да мисля за нищо друго, освен за снимката. Докато Чейс спи, а тя гледа телевизия като хипнотизирана, се захващам да чистя кухнята. Бърша сините плотове, които с удоволствие бих сменила, ако можехме да си го позволим. Търкам петната по печката около трите работещи котлона. Подреждам шкафа с пластмасовите кутии — намирам капака на всяка кутия и ги пъхам една в друга, когато е възможно.
	Следобед обличам децата и отиваме до спирката на училищния автобус да посрещнем Люк. Първите му думи са същите като на Ела: „Къде е тати?“. Отговарям, както и на нея: „С Кейлъб на лекар“.
	Приготвям му следобедна закуска и му помагам с домашните. Задачи по математика, събиране на двуцифрени числа. Не знаех, че са стигнали до двуцифрените. Обикновено Мат помага с домашните.
	Ела първа чува ключа в ключалката и се изстрелва от канапето като куршум. „Тати!“, крещи, докато той прекрачва прага с Кейлъб в едната ръка и торба с покупки в другата. Въпреки товара Мат някак успява да приклекне и да я прегърне, да я попита как е, докато съблича якето на Кейлъб. И усмивката на лицето му изглежда истинска. Искрена е.
	Той се изправя и се приближава до мен. Целува ме леко по устните.
	— Здравей, скъпа.
	Под якето е с джинсите и кафявия пуловер с цип, които му подарих миналата Коледа. Оставя торбите на плота и намества Кейлъб на хълбока си. Ела се е вкопчила в крака му и той я погалва по главата със свободната си ръка.
	— Как мина?
	Протягам ръце към Кейлъб и почти се изненадвам, че той с удоволствие се гушва в мен. Прегръщам го силно, целувам го по главичката, вдишвам сладостния аромат на бебешки шампоан.
	— Всъщност мина доста добре. — Мат си съблича якето и го оставя на плота. Отива при Люк и разрошва косата му. — Как си, хлапе?
	Люк го поглежда усмихнат. Зървам дупката на мястото на първото паднало зъбче, пъхнато под възглавницата, преди да се върна от работа.
	— Тате, искаш ли после да похвърляме топка?
	— След малко, първо трябва да поговоря с мама. А ти работи ли по проекта по природознание?
	Проект ли?
	— Аха — отвръща Люк, после ме стрелва с поглед, сякаш е забравил, че съм там.
	— Не лъжи — обаждам се по-рязко, отколкото ми се иска.
	Мат повдига озадачено вежди, но не казва нищо.
	— Обмислях проекта — измърморва Люк.
	Мат се обляга на шкафа.
	— Доктор Мизраги остана много доволна. Ехографията и електрокардиографията са добри. Вика ни пак след три месеца.
	Притискам силно Кейлъб. Най-после нещо хубаво. Мат започва да вади покупките от торбите. Кутия мляко. Пакет пилешки гърди, пакет замразени зеленчуци. Курабии от пекарната, за които непрекъснато му повтарям да не купува, защото можем да си ги приготвим сами за една десета от цената. Тананика си непозната мелодия. Изглежда доволен. Винаги си тананика, когато е доволен.
	Навежда се, вади тенджера и тиган от долното чекмедже и ги слага върху котлоните. Целувам Кейлъб, но гледам Мат. Как успява да се справи с всичко, да носи толкова много дини под мишница?
	Откъсвам поглед от него и го насочвам към Ела, която отново се е настанила на канапето.
	— Добре ли си, миличка?
	— Да, майко.
	Мат застива.
	— Майко ли?
	Обръщам се и зървам загриженото му изражение. Свивам рамене, но съм сигурна, че е видял болката в очите ми.
	— Явно денят настъпи.
	Мат оставя кутията с ориз, прегръща ме и вълната от емоции, която се надига в мен, внезапно заплашва да се отприщи. Долавям туптенето на сърцето му, усещам топлината му. Иска ми се да го питам какво е станало, защо не ми е казал, но вместо това преглъщам, поемам си въздух и се откъсвам от прегръдката му.
	— Да ти помогна ли с вечерята?
	— Ще се справя.
	Той се обръща и включва котлона, след това се пресяга и дръпва бутилка вино от металната поставка на плота. Вади тапата, взема чаша от шкафа, налива внимателно до половината и ми я подава.
	— Ти пийни.
	Само да знаеш колко имам нужда от питие. Усмихвам му се и отпивам.
	Измивам ръцете на децата и закопчавам близнаците в столчетата им в двата края на масата. Мат сипва от запърженото месо със зеленчуци в купички и ги слага на масата пред всеки. Двамата с Люк обсъждат нещо, а аз кимам и се преструвам, че участвам, но мислите ми са другаде. Мат ми се струва особено щастлив днес. Като че ли напоследък е по-щастлив от обикновено.
	Представям си снимката. Името на папката. „Приятели“. Сигурна съм, че не се е съгласил да им съдейства. И все пак става дума за руснаците — веднага ти се нахвърлят, само да забележат колебание.
	Усещам прилив на адреналин, сякаш съм извършила предателство. Тази мисъл изобщо не би трябвало да ми минава през ум. И все пак се загнездва в съзнанието ми. Парите не ни достигат. Ами ако Мат е направил нещо с мисълта, че го прави заради семейството, за да ни осигури допълнителни приходи? Опитвам се да си спомня последния ни скандал за пари. На следващия ден той се прибра вкъщи с билет от лотарията и го закачи на хладилника под магнитната дъска, а на нея написа „Съжалявам“ с усмивчица отдолу.
	Ами ако са го вербували, а той си въобразява, че е спечелил от лотарията? Ами ако въобще не знае, че е вербуван? Може да са го подмамили, да са му внушили, че се е захванал с напълно законна странична работа, за да връзваме двата края?
	Господи, всичко опира до пари. Мразя парите!
	Ако знаех, щях да му кажа да потърпи още малко. Ще се оправим. Вярно, че сме на червено, но догодина Ела ще е в детската градина, скоро и близнаците ще минат във втора група, така че ще успеем да заделим нещо. Догодина ще сме по-добре. Много по-добре. Просто тази година е тежка, но ние си го знаехме.
	Ела му казва нещо и тънкото й гласче пронизва мъглата в съзнанието ми.
	— От момичетата само аз не отидох на йога — оплаква се и на него, както на мен в колата.
	Мат дъвче внимателно, като не сваля поглед от нея. Затаявам дъх, чакам реакцията му. Той преглъща и пита:
	— И как се почувства?
	Тя накланя глава на една страна.
	— Ами не много зле. Но пък седнах на първия ред, докато ни четяха приказки.
	Гледам я изненадано, със застинала вилица в ръка. Не е разстроена. Няма нужда от съчувствие. Как успява Мат да намери точните думи, да каже точно каквото трябва?
	Чейс събаря остатъците от вечерята си на пода с пухкави изпоцапани ръчички, Кейлъб прихва да се смее и удря с ръце по таблата на столчето си, пръска сос навсякъде. Двамата с Мат скачаме едновременно, грабваме салфетки и се захващаме да бършем оплескани със сос лица и ръце. Вече толкова сме свикнали, че действаме в тандем.
	Пускаме Люк и Ела да станат от масата и двамата се втурват към всекидневната. Приключваме с близнаците, настаняваме и тях при големите и се залавяме с кухнята. Наливам си още вино и прибирам остатъците от храна в пластмасови кутии. Мат бърше масата и ме поглежда въпросително.
	— Кофти ден, а?
	— Може да се каже.
	Замислям се как бих отговорила на същия въпрос вчера. Щях ли да добавя още нещо? Не че споделям с Мат секретна информация. Шегички за колегите — да. Понякога намеквам за нещо, за някой проблем като например огромното количество информация в днешно време. Ама това са дреболии. Не биха заинтригували руснаците. Те не биха платили за тях.
	Кухнята най-сетне е разтребена. Изхвърлям последната салфетка и се отпускам на стола до масата. Забивам поглед в стената, празната стена. Живеем тук от толкова години и още не сме закачили нищо на нея. От всекидневната долита звукът на телевизора, предаването за големи камиони, което Люк обича да гледа. Чува се и тиха мелодия от някоя играчка на близнаците.
	Мат се приближава, дърпа стол и сяда. Гледа ме загрижено, изчаква първа да започна. Трябва да кажа нещо, трябва да узная. Другият вариант е да ида право при Питър, в отдел „Сигурност“, и да им кажа какво съм открила. Да им позволя да започнат да разследват съпруга ми.
	Сигурно има логично обяснение. Сигурно още не са се свързали с него. Или са се свързали, а той не е разбрал. Не се е съгласил. Убедена съм, че не се е съгласил. Пресушавам последната глътка вино. Ръката ми трепери, когато оставям чашата на масата.
	Поглеждам го, не знам какво да кажа. През всичките тези часове трябваше поне да измисля как да го попитам.
	Той ме гледа открито. Явно усеща, че става въпрос за нещо важно. Вероятно е изписано на лицето ми. Той обаче не изглежда притеснен. Държи се съвсем нормално.
	— Откога работиш за руснаците? — питам.
	Думите са сурови, неукрасени. Но вече са изречени и аз го гледам изпитателно, защото изражението му е по-важно от думите му. Ще се озадачи ли? Ще се възмути ли? Ще се засрами?
	Нищичко. Никаква емоция. Лицето му не се променя. Внезапно ме обзема страх.
	Той ме гледа спокойно. Отговорът се забавя само със секунда:
	— От двайсет и две години.


>	3

	Имам чувството, че подът рязко се накланя под краката ми. Пропадам, нося се, вися в пространството и сякаш наблюдавам себе си отстрани, наблюдавам ситуацията, но не участвам, защото това не е истина. Ушите ми звънят със странен метален звук.
	Не очаквах потвърждение. Когато го попитах така директно, когато го обвиних в най-голямото прегрешение, мислех, че ще признае нещо дребно. Ще каже например: „Да, срещнах се с един човек, но кълна се. Вив, не работя за тях!“.
	Или пък ще се възмути: „Как можа да си помислиш такова нещо?!“.
	Не очаквах потвърждение.
	Двайсет и две години. Съсредоточавам се върху цифрата като единственото конкретно нещо в този момент. Трийсет и седем минус двайсет и две. Бил е на петнайсет. В гимназията в Сиатъл.
	Нещо не се връзва. На петнайсет Мат е играл бейзбол в младежкия отбор. Свирел е на тромпет в училищния оркестър. Косял е моравите на съседите за джобни пари.
	Не разбирам.
	Двайсет и две години.
	Притискам с пръсти слепоочията си. Звънтенето в главата ми не спира. Вътре сякаш има нещо, някакво прозрение, но толкова ужасно, че не го проумявам, не признавам, че е истина, защото ще разруши целия ми свят.
	Двайсет и две години.
	А аз очаквах, че алгоритъмът ще ме насочи към руски отговорник на спящи агенти в САЩ.
	Двайсет и две години.
	И тогава се сещам за едно изречение от стар доклад. На наш човек от СВР, запознат с програмата, _вербуват дори петнайсетгодишни хлапета_.
	Затварям очи и притискам още по-силно слепоочията си.
	Мат не е човекът, за когото се представя.
	Съпругът ми е руски агент под прикритие.


	Чиста случайност. Винаги съм мислела, че сме се срещнали напълно случайно. Като по филмите.
	Случи се в деня, в който се преместих във Вашингтон. Понеделник сутрин през юли. Потеглих от Шарлотсвил на разсъмване, натъпкала целия си багаж в старата хонда акорд. Паркирах на забранено, на аварийни, пред стара тухлена сграда, опасана с разнебитени противопожарни стълби, толкова близо до зоологическата градина, че долавях миризмата на животни. Новият ми апартамент. Правех трети курс от колата до апартамента, нарамила огромен кашон, когато се блъснах в някого на тротоара.
	Мат. С джинси и светлосиня риза с навити до лактите ръкави. Заляла го бях със собственото му кафе.
	— Мили боже! — ахнах и побързах да оставя кашона на тротоара.
	Мат държеше капещата чаша в една ръка, пластмасовото капаче се търкаляше в краката му, а другата тръскаше, пръскайки капки кафе. Лицето му беше сгърчено от болка. По ризата му имаше няколко мокри кафяви петна.
	— Ужасно съжалявам!
	Протегнах безпомощно ръце към него, като че можех да направя нещо.
	Той тръсна ръка още няколко пъти и чак тогава ме погледна. Усмихна ми се обезоръжаващо и тогава, кълна се, сърцето ми спря. Идеални бели зъби, кафяви очи, които направо блестяха.
	— Не се притеснявайте.
	— Мога да донеса салфетки. Имам в някой от кашоните…
	— Няма нужда.
	— Или да ви дам нещо да облечете? Някоя от тениските ми може да ви стане…
	Той огледа ризата си и сякаш се замисли.
	— Няма нужда, наистина. Но благодаря за предложението.
	Усмихна ми се отново и си продължи по пътя. Останах като вкаменена на тротоара. Наблюдавах как се отдалечава, надявах се да се обърне, да размисли, обзета от огромно разочарование и неудържимото желание да разменим още няколко думи.
	Любов от пръв поглед, обяснявах по-късно.
	Не спрях да мисля за него цяла сутрин. Очите, усмивката. По-късно същия следобед, след като подредих багажа в апартамента, излязох да се поразходя из квартала и отново го видях. Разглеждаше книга пред малка книжарница. Същият мъж, но с друга риза, този път бяла. Напълно погълнат от книгата. Не мога да опиша чувството, което ме прониза — възбуда, прилив на адреналин и странно усещане на облекчение. Ето, предоставяше ми се втори шанс. Поех дълбоко въздух и се приближих.
	— Здрасти — усмихнах се.
	Той ме погледна безизразно, но в следващия момент явно се сети коя съм. Отвърна на усмивката ми, разкривайки прекрасните си бели зъби.
	— Охо, здравей.
	— Този път съм без кашон — изтърсих и ми се дощя да си прехапя езика. Само това ли успях да измисля?
	Той продължаваше да се усмихва. Изкашлях се. За пръв път правех такова нещо. Кимнах към съседното кафене.
	— Да те почерпя кафе? Дължа ти едно.
	Той погледна тентата на кафенето, после мен. Очевидно се колебаеше. О, господи, има си гадже, помислих си. Не трябваше да го каня, какъв срам.
	— Или да ти купя риза? Май и риза ти дължа — постарах се да прозвуча шеговито.
	Точно така, Вив, дай му шанс да се измъкне. Сега може просто през смях да отклони предложението ти и толкова. За моя изненада, той наклони глава и каза:
	— С най-голямо удоволствие.
	Заля ме облекчение, нетърпение, чувствах се буквално зашеметена.
	Седяхме в дъното на кафенето, докато над града се здрачаваше. Не млъквахме, имахме толкова много общи неща: и двамата бяхме единствени деца, католици, но само по традиция, аполитични в този политизиран град. И двамата бяхме обиколили Европа сами, с по няколко долара в джоба. Майките ни бяха учителки, и двамата бяхме гледали голдън ретривъри като малки. Толкова много съвпадения, че чак не беше за вярване. Сякаш съдбата ни беше събрала. Той беше забавен и чаровен, умен, възпитан и невероятно привлекателен.
	Отдавна бяхме изпили кафето, а сервитьорката вече забърсваше съседните маси, когато Мат ме погледна смутено и попита дали може да ме заведе на вечеря.
	Отидохме в малко италианско ресторантче на съседната улица, където си поръчахме огромни порции домашна паста, кана вино и десерт, който не бихме могли да погълнем, но все пак поръчахме, за да имаме извинение да останем още малко. Темите ни за разговор бяха неизчерпаеми.
	Говорихме, докато ресторантът затвори, а след това той ме изпрати до вкъщи, държеше ме за ръка и имах чувството, че никога не ми е било толкова приятно, толкова леко, толкова щастлива. Целуна ме за „лека нощ“ на тротоара, на същото място, където сутринта се бяхме сблъскали. И докато заспивах, бях сигурна, че съм срещнала мъжа, за когото ще се омъжа.


	— Вив?
	Примигвам и споменът изчезва. Дочувам откъслечно мелодията на предаването за гигантски камиони от всекидневната. Бърборенето на децата. Потракването на пластмасови играчки.
	— Вив, погледни ме.
	Едва сега виждам, че е уплашен. Лицето му вече не е безизразно. Челото му е набраздено, а вълнистите бръчки, които се появяват, когато е притеснен, са по-дълбоки от всякога.
	Пресяга се през масата, слага ръка върху моята. Дръпвам я и стискам юмруци в скута си. Изглежда истински изплашен.
	— Обичам те.
	Не мога да го погледна, не мога да понеса настойчивия му поглед. Впервам очи в масата. Забелязвам петно от червен маркер и се втренчвам в него. Проникнало е дълбоко в дървото, отпечатък от някое домашно по рисуване. Как не съм го забелязала?
	— Това не променя чувствата ми към теб, Вив, кълна се. Ти и децата сте всичко за мен.
	Децата. О, господи, децата. Какво ще им кажа? Надниквам към всекидневната, макар да не ги виждам от кухнята. Чувам, че близнаците си играят. Големите мълчат, явно погълнати от предаването.
	— Кой си ти? — прошепвам.
	Нямам намерение да шепна, но така се получава. Гласът ми не се подчинява.
	— Който съм бил винаги, Вив. Кълна се. Ти ме познаваш.
	— Кой си? — повтарям и този път гласът ми пресеква.
	Мат ме гледа с огромни очи, с набръчкано чело. Аз също го гледам, опитвам се да разгадая изражението му, но не съм сигурна, че успявам. Дали някога изобщо съм успявала?
	— Роден съм във Волгоград — започва тихо, равно. — Казвах се Александър Ленков.
	Александър Ленков. Не може да бъде. Сигурно е сън. Филм, книга. Не и моят живот. Пак се вторачвам в масата. Виждам цяло съзвездие дупчици, където някое от децата е удряло с вилица.
	— Родителите ми се казваха Михаил и Наталия.
	Михаил и Наталия? А не Гари и Барб. Свекърът и свекървата ми, хората, които децата ми наричат баба и дядо. Гледам втренчено миниатюрните кратери в масата.
	— Загинаха в автомобилна катастрофа, когато бях на тринайсет. Нямах други роднини. Настаниха ме в дом за сираци, а след няколко месеца ме преместиха в Москва. По онова време не осъзнавах какво се случва, но се оказа, че са ме включили в програма на СВР.
	Пронизва ме болезнено състрадание към уплашеното осиротяло момче, но бързо угасва, притъпено от смазващото усещане за предателство. Стискам ръце по-силно.
	— През следващите две години интензивно изучавах английски. Когато станах на петнайсет, ме вербуваха официално. Дадоха ми нова самоличност.
	— Матю Милър — продължавам да шепна.
	Той кимва и се навежда към мен с настойчив поглед.
	— Нямах друг избор, Вив.
	Поглеждам пръстените на лявата си ръка. Замислям се за първия ни разговор. Когато открихме, че ни свързват толкова много неща. Тогава всичко ми изглеждаше истинско. А се оказва измислица. Изфабрикувал бе цялото си детство.
	Всичко е лъжа. Целият ми живот е лъжа.
	— Самоличността ми е фалшива казва Мат, сякаш прочел мислите ми, — но всичко останало е истинско. Чувствата ми са истински, кълна се.
	Диамантът на дясната ми ръка улавя светлината и неволно се вглеждам в шлифовката. Смътно долавям шум откъм всекидневната. Нови звуци, по-силни. Люк и Ела се карат.
	Вдигам поглед. Мат ме наблюдава, но е проточил врат и се ослушва.
	— Веднага да се сдобрите, вие двамата — провиква се, без да отделя очи от мен.
	Гледаме се един друг и слушаме децата. Спорът се разгорещява. Мат бута стола назад и отива да ги разтърве. Дочувам откъслечни фрази, всеки се опитва да се оправдае, Мат им обяснява, че трябва да отстъпят. Мислите ми са замъглени. Сигурно от виното.
	Той се връща с Кейлъб на ръце и сяда. Кейлъб ми се ухилва и пъхва мокро юмруче в устата си. Не успявам да му се усмихна дори насила и се обръщам към Мат.
	— Тогава кой е истинският Мат Милър? — питам.
	Сещам се за акта за раждане на дъното на огнеупорния сейф. Картата за социална осигуровка, паспорта.
	— Не знам.
	— Ами Барб и Гари?
	Изникват в съзнанието ми: понатежалата жена с вечните си блузи в пастелни цветове, които ми приличат на бабешки, и мъжът с издутия над колана корем, изгладената риза и неизменните бели чорапи.
	— И те са като мен — отвръща Мат.
	Чейс се разплаква — съвсем навреме, понеже имам нужда да мисля за нещо друго. Отивам във всекидневната да проверя какво става. Чейс е на пода, а синята му топка се е заклещила под канапето, на което седят Люк и Ела. Изваждам я и го гушвам. Намествам го на единия си хълбок и той се успокоява, когато топката се озовава в ръцете му.
	Мислите ми се въртят хаотично. Каква глупачка съм била! Особено по отношение на Барб и Гари. Около тях определено имаше нещо съмнително. Запознахме се едва на сватбата. Гостувахме им в Сиатъл само веднъж, а те на нас — никога. Разбира се, имаше си причини, които ми звучаха логично, а сега ми изглеждат скалъпени. Барб се страхуваше да лети. Отпуските ни все бяха кратки. Децата се родиха с малка разлика, как да летим на такова разстояние с пищящи бебета?
	Чувствах се виновна, че с моите родители се виждаме доста по-често. Веднъж дори се извиних, а Мат с усмивка ми отвърна, че животът обикновено разстройва плановете на хората. Вярно, усмивката му беше тъжна, но не изглеждаше притеснен. Предложих му да общуваме по скайп, но те не бяха наясно с новите технологии и затова се чувахме по телефона през две седмици. Това сякаш напълно го устройваше.
	Аз също не настоявах. Дали защото тайно се радвах, че не се налага да гостуваме ту на едните, ту на другите за Коледа, да харчим излишни пари за самолетни билети до другия край на страната, да се съобразявам с властен свекър и свекърва? Вероятно се радвах и че не деля любовта на Мат с тях, че цялото му внимание е насочено към мен и децата.
	Връщам се в кухнята и сядам с Чейс в скута.
	— Ами гостите на сватбата?
	Имаше поне двайсетина негови роднини: лели, чичовци, братовчеди.
	— Те също.
	Невъзможно. Тръсвам глава, сякаш това ще ми помогне да подредя чутото и да го осмисля. Излиза, че съм се бракосъчетала в компанията на повече от двайсет и петима спящи агенти. Колко ли хора имаха руснаците тук? Очевидно много повече, отколкото смятахме.
	Дмитрий Маневриста. Странно, но в момента съм в състояние да мисля единствено за него. Предупреди ни, че в САЩ има десетки мрежи от спящи агенти, наговори ни толкова неща, които не се връзваха с нашата информация, че го сметнахме за лъжец. Твърдеше, че отговорниците непрекъснато носят у себе си информацията за самоличността на спящите агенти, макар нашите сведения да сочеха, че я съхраняват електронно. Даде ни код за разшифроване, който нямаше нищо общо с подадения от нашите източници. Освен това твърдеше, че и в правителството има внедрени агенти, които бавно напредват в йерархията, че в САЩ има десетки такива клетки, докато ние бяхме убедени, че са само няколко.
	Явно твърденията му не бяха толкова невероятни. Внезапно проумявам нещо друго.
	— Ти си шпионин — казвам тихо.
	До този момент единствената ми мисъл беше, че съпругът ми ме е лъгал, че не е човекът, за когото се представяше, а не бях осъзнала очевидното.
	— Не искам да бъда като тях. Искам да съм Мат Милър от Сиатъл. Да се измъкна от хватката им.
	Чувствам тежест в гърдите, едва си поемам въздух.
	— Само че съм в капан.
	Изглежда искрен, нещастен. Разбира се, че е в капан. Не може просто да напусне. Прекалено много са вложили в него.
	Чейс се върти в скута ми и се опитва да слезе. Пускам го на земята и той изчезва, пълзейки и с весели крясъци.
	— Лъгал си ме.
	— Нямах избор. Ти най-добре знаеш…
	— Не смей! — прекъсвам го, понеже ми е ясно накъде бие.
	Сещам се за онази първа среща в кафенето на ъгъла, с чашите кафе на масата пред нас.
	— Какво работиш? — попита ме тогава той.
	— Току-що завърших — отвърнах, като хем се надявах да не задълбава повече, хем бях сигурна, че ще попита.
	— Успя ли вече да си намериш работа?
	Кимнах и отпих от кафето в опит да отложа неизбежното.
	— Каква? — настоя той.
	Втренчих се в чашата, в облачетата пара, които се издигаха от кафето.
	— Консултант. В малка фирма — отвърнах и лъжата ми загорча в устата. Нямах намерение да разкривам на непознат мъж, че започвам работа в ЦРУ. — А ти? — попитах на свой ред и за късмет, разговорът се насочи към софтуерни продукти.
	— Не се сравнявай с мен — казвам сега. — Имал си на разположение десет години. Десет години!
	— Така е — отвръща той разкаяно.
	Кейлъб също започва да се извива. Върти се в скута на Мат, усмихва ми се и несъмнено се чуди защо не отвръщам на усмивката му. Протяга ръчички към мен и Мат ми го подава през масата. Синът ми се успокоява веднага щом го намествам в скута си.
	— И ти ли се преструваш на нечий роднина?
	Не знам защо питам точно това. Нима има някакво значение?
	Мат клати глава.
	— Предпочитат да не поемам подобни рискове.
	Естествено. Защото е твърде ценен. Защото е женен за мен. А аз работя в ЦРУ.
	О, боже, руснаците са извадили голям късмет с него. Сигурно потриват доволно ръце. Какъв късмет само — спящ агент се жени за анализатор в контраразузнаването на ЦРУ!
	И тогава ме пронизва ледена тръпка.
	Спомням си сцената в апартамента ми няколко седмици след като се запознахме. Ядяхме пица от картонени чинии на сгъваемата масичка, седнали един срещу друг.
	— Знаеш ли, не бях напълно откровена с теб — казах и закърших пръсти от притеснение как ще реагира на признанието ми, но и се радвах, че най-после нещата ще се изяснят и повече няма да ми се налага да го лъжа. — Работя за ЦРУ.
	Прекрасно си спомням изражението му — първоначално не се промени, сякаш изобщо не се изненада. После нещо проблесна в очите му и аз реших, че май не е схванал веднага какво казвам.
	А той е знаел през цялото време.
	Усещам неприятно стягане в гърдите. Затварям очи и си спомням как стоя в университетската зала и слушам презентацията на представителя на ЦРУ. Спомням си как осъзнах, че именно това искам да правя, че точно така мога да променя света, да служа на страната си и семейството ми да се гордее с мен. Като на лента виждам целия процес по кандидатстването, проучванията, десетките тестове и проверки. Също и деня, цяла година по-късно, когато, почти изгубила надежда, получих писмо от държавната администрация. Обикновен бял лист, без лого, само с датата, на която започвах работа, заплатата ми и кратки инструкции. Също и отдела, в който бях назначена Център за контраразузнаване.
	Писмото пристигна две седмици преди да се преместя във Вашингтон. И да се запозная с Мат.
	Дишам учестено. Мислено се връщам в онова кафене, спомням си първия ни разговор, когато открихме колко си приличаме. Не се е преструвал, не е градял образа си в хода на разговора. Пръв каза, че е католик, че майка му е учителка, че имал голдън ретривър. Казал го е, защото вече е знаел всичко за мен.
	Ръката ми полита към устата и усещам, че трепери.
	Руснаците не са извадили късмет. Напротив, били са отлично подготвени. Всичко е било преднамерено, планирано. Нямало е никаква щастлива случайност.
	Аз съм била целта му.


>	4

	Мат отново се привежда към мен, бръчките на челото му се врязват още по-дълбоко, очите му се разтварят широко. Убедена съм, че чете мислите ми, че е усетил точно в кой миг съм проумяла истината.
	— Кълна се, че чувствата ми към теб и децата са истински. Кълна се в бога, Вив.
	Обучена съм да разпознавам лъжата и смътно съзнавам, че Мат не демонстрира нито един от признаците. Казва истината.
	Но нима и той не е преминал сходно обучение? Вероятно още по-задълбочено. Би трябвало да умее да лъже убедително, нали?
	Нима не го прави вече двайсет и две години?
	Кейлъб дъвче пръста ми и острите му зъбчета се впиват в кожата ми. Болката ми действа странно успокоително и аз не го спирам, в момента само това ми се струва реално.
	— Когато се запознахме… — подхващам, но не успявам да продължа.
	Не мога да довърша мисълта, да задам въпроса, чийто отговор вече знам. Прекалено е болезнено.
	Мат мълчи няколко секунди, после казва:
	— Наблюдавах те през цялата сутрин и когато видях, че вземаш кашона, минах точно пред теб.
	Изглежда гузен. Ако не друго, поне изглежда гузен.
	Замислям се колко пъти съм разказвала историята за запознанството ни. Колко пъти я беше разказвал той самият. Как се смеехме, как се прекъсвахме един друг, за да добавим подробности.
	Всичко е било лъжа.
	— Ти беше целта ми — казва Мат и въздухът засяда в гърлото ми. Фактът, че го признава, доказва искреността му, нали? Или у мен говореше съпругата? Подготовката ми на анализатор ми подсказва, че Мат просто потвърждава факти, които вече знам. Най-старият номер в учебниците, изтъркан трик за внушаване на доверие.
	— Но после се влюбих в теб — уверява ме той. — Обикнах те истински.
	Изглежда, че казва истината. Разбира се, че ме обича. Никой не остава женен, цели десет години за човек, когото не обича. Тръсвам глава. Вече не знам на какво да вярвам, но не мога да понеса мисълта, че не ме обича.
	— Първоначално не можех да се нарадвам на късмета си, но след време осъзнах в какво ужасно положение се намирам. Връзката ни се градеше върху лъжа. Върху тайна, която не можех да споделя с теб, защото всичко щеше да се разпадне.
	Той млъква рязко и се заглежда някъде зад мен. Обръщам се и виждам Люк да стои мълчаливо на прага. Откога ли е там, какво ли е чул? Поглежда Мат, после мен със сериозно изражение, а очите му са също като на баща му.
	— Карате ли се? — пита тихо той.
	— Не, миличък — отговарям, а сърцето ми се къса заради него, макар да не проумявам защо. — Просто обсъждаме неща за възрастни.
	Той не отговаря, но продължава да ни гледа и за пръв път осъзнавам, че не мога да разгадая изражението му, не мога да прочета мислите му. Синът на Мат, винаги ще бъде негов син. Вероятно никога няма да разбера какво мисли, дали ми казва истината. Имам ужасното чувство, че животът ми се изплъзва и съм безсилна да го спра.
	— Тате, може ли вече да поиграем на топка?
	— Не сега, приятелче. Говоря с мама.
	— Но ти ми обеща.
	— Виж, Люк…
	— Вървете — прекъсвам го.
	Имам нужда да се махне за малко. Имам нужда да помисля. Поглеждам го безизразно и добавям тихо:
	— Нали не искаш да го излъжеш?
	По лицето му пробягва болка. Но нали това исках? Да го нараня. Нищо не е в сравнение с моята болка.
	Отвръщам на погледа му. Внезапно в гърдите ми се надига гняв. Ярост. Предал беше доверието ми. Лъгал ме беше в продължение на десет години.
	Мат понечва да каже нещо, но се отказва. Лицето му още издава болка.
	Мълчаливо става, заобикаля масата и се приближава към мен. Гледам право напред, към стената отсреща. Той се поколебава, после слага ръка на рамото ми. Потръпвам от допира му.
	— Ще продължим по-късно — казва той и задържа ръка на рамото ми още малко.
	После тръгва след Люк. Седя на масата, гледам в нищото, слушам как се обличат, търсят ръкавиците, вземат топката, излизат на двора. Изчаквам вратата да се затвори и отивам до мивката с Кейлъб на ръце. Гледам през прозореца как в задния ни двор баща и син си подхвърлят бейзболната топка в сгъстяващия се здрач. Американската мечта. Само че единият от тях не е американец.
	И тогава ме връхлита една мисъл, стоварва се върху мен с такава сила, че се подпирам на плота, за да не падна. Това не е само предателство, не е нещо, което ще се оправи с разговор или караница. Това е непоправимо и точка. Трябва да предам Мат. Той е руски шпионин и аз трябва да го предам. Яростта ми се стопява, превръща се в река от отчаяние.
	Погледът ми се плъзва към телефона ми на плота. Телефонът, който пази безброй съобщения между мен и Мат, стотици снимки на семейството, на съвместния ни живот.
	Трябва да го взема. Трябва да се обадя на отдел „Сигурност“ още сега. На ФБР. На Омар.
	Но вместо това поглеждам навън. Мат се усмихва на Люк, който бавно отмята ръка назад и топката полита. Спокойно, без никакво напрежение. Странно е, противоречи на всякаква логика, защото спящите агенти бягат. Гледат да хванат първия самолет и да се приберат в родината си, преди да ги хванат.
	А Мат не бяга, не се крие.
	Кейлъб се прозява и аз го намествам в прегръдката си, за да подпре глава на гърдите ми. Той се сгушва и въздиша тихо.
	Не откъсвам очи от Мат, гледам го как учи Люк да присвива колене, да изнася ръка леко назад. Държи се напълно естествено.
	После поглежда към къщата, към кухненския прозорец, поглежда ме право в очите, сякаш е знаел, че ще съм там. Задържам погледа му и накрая той отмества очи, за да продължи играта. Поглеждам пак телефона. Мат знае, че съм сама с телефона, а един спящ агент не би позволил това. Един спящ агент би се опитал да се защити. Поредното доказателство, че това е моят Мат. Моят съпруг, мъжът, когото обичам. Който никога нямала избяга.
	Думите му отекват в главата ми. _Ще продължим по-късно._ Точно това трябва да направя — да го изслушам докрай. А след това да го предам.
	Отдалечавам се от телефона. Не мога да се обадя, още не. Не и преди да съм говорила с Мат.
	И той много добре го знае, нали? Неканената мисъл се загнездва в съзнанието ми. Мат ме познава по-добре от всеки друг. Възможно ли е да не бяга, защото е сигурен, че няма да се обадя, няма да го предам?
	Изтръпвам. Не мога да повярвам, че се случва.
	Тръсвам глава и излизам от кухнята, далече от прозореца, от телефона. Влизам във всекидневната, където Ела се е свила на канапето с книжка за оцветяване. Пръснала е пастелите по възглавниците. Оставям Кейлъб на пода до играчките и се отпускам на канапето до нея. Пипам челото й, по-топло е. Тя отблъсква ръката ми, а аз се опитвам да я прегърна.
	— Стига, майко — бута ме вяло, но после се предава, а пастелът застива във въздуха.
	Целувам я по главата, вдъхвам аромата на бебешки шампоан. Спомням си как попита къде е баща й. А после в главата ми отекват думите, които още не е изрекла, но вероятно ще изрече: „Защо си тръгна тати?“.
	Кейлъб се забавлява на пода, като ритмично блъска капака на комплекта с формичките в кутията. Чейс се приближава на четири крака, дъвче една от чашките, с които строи пирамида. Те поне са малки и дори няма да помнят, нали? Няма да помнят колко нормален е бил животът ни. Гледам как Ела драска по книжката със сериозно изражение, стиснала дебелия пастел в юмруче, и усещам как ще се разплача. Господи, как искам да ги предпазя от всичко това!
	Чувам задната врата да се отваря и гласовете на Мат и Люк долитат до мен. Говорят си нещо за Малката лига. Тази година Мат ще е треньор. _Щеше_ да е треньор. Изправям се, преди сълзите ми да потекат.
	— Ехо? — колебливо казва Мат, когато влиза в стаята. Изглежда неуверен.
	— Отивам да изкъпя близнаците.
	Избягвам погледа му. Обръщам му гръб и вдигам момчетата от земята, по едно под мишница. Качвам ги в банята на горния етаж, пускам водата и изсипвам капачка пяна, а докато ваната се пълни, събличам дрешките, свалям пелените. Пъхвам във водата първо Чейс, а после и Кейлъб и разсеяно плъзгам гъбата по нежната им кожа, по надиплените крачета и по дупетата, по дебелите бузки, двойните брадички. Сякаш вчера се родиха преждевременно и се налагаше да ги водим на лекар, за да следим дали наддават добре. Кога мина това време?
	Гласът на Мат долита от всекидневната. Разказва приказка, която неведнъж съм чела на децата, но в момента не мога да си спомня сюжета. Чувам кикотенето на Ела.
	Сядам на пети и се заглеждам в близнаците. Чейс се хваща за ръба на ваната и се изправя, смее се доволно. Кейлъб седи тихо, като хипнотизиран, и възхитено следи пръските вода, които се разлитат при всеки плясък на ръчичките му. Къпем ги само когато и двамата сме вкъщи, за да може единият да се занимава с близнаците, а другият — с големите. Без Мат ще ми бъде много по-трудно.
	Всичко ще бъде много по-трудно.
	Подсушавам близнаците и докато им обличам пижамките, чувам, че в съседната стая Мат приготвя Ела за лягане.
	— Няма ли да се къпя? — пита тя.
	— Тази вечер не, принцесо — отвръща той.
	— Но аз искам да се къпя.
	Откога иска да се къпе?
	— Утре вечер — обещава й той.
	Утре вечер. Тук ли ще бъде утре вечер? Опитвам се да си представя как къпя всички деца сама, как някак успявам да забавлявам близнаците, докато къпя Ела, как ги настанявам по леглата, сама. Представата буквално ме смазва.
	Слагам Кейлъб в едното креватче, Чейс в другото, целувам ги по бузките, вдишвам сладкия мирис. Светвам нощната лампа, гася другата, след това влизам в стаята на Ела, която искахме да обзаведем в слънчеви тонове. Имах идея за рисунка на стената, за пъстър вентилатор. Но после ежедневието ни завъртя. Сега стаята е просто жълта. Жълти стени, жълт килим. Дотук ми стигнаха силите.
	Ела се е сгушила на леглото, а Мат седи на ръба и държи книжка с твърди корици, за да вижда и тя картинките. Приказката за принцесата пожарникар. От седмица и половина Ела иска само нея.
	Поглежда ме с натежали клепачи. Усмихвам й се и ги наблюдавам от прага. Мат имитира гласовете на героите и Ела се смее с изтъняло гласче. Всичко изглежда толкова нормално, че чак ме боли. Тя не знае. Не знае, че всичко ще се промени.
	Мат довършва приказката, целува я за „лека нощ“ и изпитателно ме гледа, докато се изправя. Приближавам се до леглото и прикляквам, за да целуна Ела по челцето, топло под устните ми.
	— Сладки сънища, съкровище.
	Тя обгръща шията ми с ръце и силно ме прегръща.
	— Обичам те, мамо.
	_Мамо._ Направо се разтапям, а емоциите, които едва сдържам, всеки момент ще се излеят.
	— И аз те обичам, миличка.
	Гася лампата и излизам в коридора. Мат чака до вратата на Люк.
	— Разреших му да почете половин час повече, ако си легне по-рано — казва тихо съпругът ми. — Ще можем да поговорим.
	Кимвам и го подминавам. Стаята на Люк е цялата в синьо, с бейзболни и футболни мотиви. Синът ми седи в леглото, а до него е приготвена купчинка книги. Струва ми се толкова пораснал. Сърцето ми се къса, докато го целувам по главата. За него ще е най-трудно. Ще го преживее най-болезнено от всички деца.
	Връщам се във всекидневната. След суматохата и хаоса в къщата цари призрачна тишина. Мат е в кухнята, мие чинии. Започвам да подреждам, прибирам разхвърляните шарени играчки в кутията, разглобявам една по една дървените релси на влакчето на Ела. Сега сме сами, ние двамата. Можем да говорим.
	Какво значение има? Дълбоко в себе си знам, че трябва да го предам, каквото и да ми каже. Но част от мен не може да повярва. Част от мен продължава да се надява, че има изход.
	Гледам как Мат бърше тигана с кърпата. Преставам да разглобявам релсите и се отпускам на пода. Не знам откъде да започна.
	— Какви сведения им даваш? — питам накрая.
	Ръцете му замръзват. Поглежда ме.
	— Нищо съществено. Дреболии. Кога си напрегната в работата или пък доволна, такива неща.
	— Не е възможно да им казваш само това. — Опитвам се да си спомня какво съм споделяла през годините, нещо, което е трябвало да премълча, и се сещам за колегите. Обзема ме лошо предчувствие. — О, боже, Марта! И Трей! Заради теб са се свързали с тях! Заради нас?
	На лицето му се изписва изненада, объркване.
	— Не е вярно!
	Трескаво се опитвам да си спомня какво съм му разказвала. Че Марта все търси повод да пийнем в офиса след работа, че дванайсетина души седим смутено в заседателната зала над пакет чипс, чиния с бисквити и няколко бутилки вино. Че тя обикновено носи по две бутилки, които изчезват до края на деня, макар половината колеги да не пият и само тя си долива в пластмасова чашка. За бутилката уиски в най-долното й чекмедже и за онзи път, когато я видях да си сипва в кафето.
	Също и за Трей. Смътно си спомням един разговор отпреди години. „Твърди, че Себастиан му е съквартирант. — Тук завъртях многозначително очи и направих кавички във въздуха. — Защо просто не си признае? Надали на някой му пука“.
	— Тези неща бяха тайна — прошепвам, съкрушена от предателството.
	— Вив, кълна ти се, не съм споменал и дума за това.
	— Опитаха се да ги вербуват, Мат, да не искаш да повярвам, че е съвпадение?
	— Нямам представа какво е станало, но се кълна, че не съм казвал нищо.
	Гледам го изпитателно. Струва ми се, че е искрен, но вече не знам на какво да вярвам. Поклащам глава, навеждам се отново над релсите и продължавам да ги разглобявам. Чувам как Мат отново се залавя да бърше чиниите и да ги реди в шкафовете.
	Известно време мълчим, но след малко той нарушава тишината:
	— Казвам ти истината, Вив. Не съм им давал нищо полезно и това като че ли не ги притеснява. Явно смятат, че съм си свършил работата.
	— Като се ожени за мен.
	— Да — отвръща той засрамено.
	Хвърлям последната релса в кутията с играчки, затварям капака и я бутам до стената. Така се борим срещу хаоса вкъщи — всички играчки в прозрачни пластмасови кутии, наредени до стената.
	— Значи си верен на… Русия? — Думите прозвучават странно от устата ми.
	— Верен съм на теб.
	Сещам се за американското знаме, което се ветрее отвън, за парадите по случай Четвърти юли, за фойерверките. Как на бейзболни мачове Мат винаги си сваля шапката, притиска ръка до сърцето си и пее химна. Спомням си как веднъж го чух да казва на Люк, че имаме невероятен късмет да живеем в най-великата страна на света.
	— И все пак, Русия или Америка?
	— Америка. Естествено, че Америка. Познаваш ме, Вив. Знаеш в какво вярвам.
	— Така ли?
	— Бях дете. Кръгъл сирак. Нямах избор.
	— Човек винаги има избор.
	— Не и в Русия.
	Замълчавам.
	— Но някога си бил верен на Русия.
	— Така е. Отначало вярвах на всичко. Бях руснак, мозъкът ми беше промит. Но след като поживях тук… след като видях истината…
	Забелязвам бебешка чаша, заклещена зад детската кухня, и се протягам да я взема.
	— Защо не ми каза?
	— Как да ти кажа?
	— Имал си десет години на разположение. Във всеки един момент можеше да дойдеш и да кажеш: „Вив, трябва да ти призная нещо“. И просто да ми кажеш.
	Той влиза в стаята и сяда на канапето. Кърпата за съдове виси от рамото му.
	— Ужасно ми се искаше да го направя. Вив, да не мислиш, че не съм искал? И безброй пъти едва не ти казах. Но какво щеше да стане? Щеше да е същото като сега. Да се почувстваш предадена, наранена. Не можех да го понеса. Освен това ме беше страх какво ще направиш. Страх ме беше, че ще грабнеш децата и ще избягаш. Не можех да те загубя, не можех да загубя децата. Ти и децата — гласът му пресеква… — сте всичко за мен. Всичко.
	Мълча. След малко той продължава:
	— Обичам те, Вивиан.
	Гледам го. Изглежда толкова искрен, че неволно се връщам десет години назад. Месец след като се запознахме, месец, през който се виждахме всеки ден. Мат ме изпращаше до вкъщи по тъмно. Буквално виждам как стоим на улицата пред кооперацията, вятърът шумоли в дърветата от двете страни, а уличните лампи хвърлят мека светлина. Прегръщаше ме през кръста и двамата крачехме бавно, в синхрон. Тъкмо се беше засмял на нещо, което бях казала и което вече не помня.
	— Обичам те, Вив — каза той и замълча.
	И двамата мълчахме. Нощта внезапно застина. По бузите му плъзна червенина. Не бе планирал да го каже. Думите му се бяха изплъзнали и затова прозвучаха още по-нежно, непринудено, искрено. Очаквах да се опита да замаже положението. Да каже нещо от сорта: „Обичам шегите ти, Вив, обичам да съм с теб“. Но той не го направи. Спря, обърна се към мен и ме придърпа.
	— Обичам те, Вив. Наистина те обичам.
	Сега свеждам поглед. Стискам чашата толкова силно, че кокалчетата ми са побелели. Едва успявам да изрека:
	— Как можа да допуснеш да имаме деца при това положение?
	— Исках да изградя живот с теб. Исках да ти дам всичко, за което си мечтала.
	— Но не може да не си знаел, че един ден…
	— Не! — прекъсва ме той твърдо. — Не знаех. Истински вярвах, че ще мога да продължа така, докато се пенсионираш. Докато аз се пенсионирам. Че все някога ще съм свободен.
	Замълчавам, той също. Къщата е плашещо тиха.
	— Щяха да ми позволят да остана — казва тихо той. — Случвало се е и преди. Можех да живея така до края на живота си, да умра и никой да не разбере.
	_Можех._ Минало време. Съзнава колко невъзможно е да се преструваме, че не се е случило, че не съм разбрала. Знае, че трябва да го предам.
	Усмихва ми се тъжно.
	— Само да не беше толкова добра в работата си.
	Стомахът ми се преобръща при тези думи. Ако не бях упорствала в разработването на алгоритъма, всичко щеше да си е постарому. Отнасям бебешката чаша в кухнята, отвъртам капака, поставям двете части на горния ред в миялната. Мат мълчаливо ме наблюдава. Затварям вратата на миялната и се облягам на плота.
	Той влиза в кухнята и застава зад мен. Нерешително, сякаш не знае какво ще предприема, как ще реагирам. Аз също не знам, но не помръдвам. Позволявам му да направи още една крачка към мен, да сложи ръце на раменете ми, да ги плъзне надолу, да ме притисне силно. Тялото ми омеква в познатата прегръдка и когато затварям очи, по бузите ми се търкулват сълзи.
	В мислите си отново се пренасям на улицата пред някогашния си апартамент. Отдавам се на целувката, притискам се в него, искам още. Препъваме се по стълбите. Усещам докосването му, виждам погледа му, жаждата. После лежим, преплели тела върху измачканите чаршафи. Събуждам се в прегръдката му, гледам как отваря очи, той ме вижда и устните му бавно се разтеглят в усмивка. Беше истинско, не може да не е било истинско.
	— Какво да правя сега? — питам тихо.
	Всъщност знам отговора. Просто питам на глас най-добрия си приятел, човека, на когото винаги съм разчитала. Моят съпруг. Моята скала.
	А може би се озъртам за спасително въже. „Измъкни ме. Кажи ми какво да направя, та всичко това да изчезне“.
	— Можеш да направиш само едно. — Той заравя глава във вдлъбнатината между рамото и врата ми и наболата му брада ме одрасква. Потръпвам. — Да ме предадеш.


>	5

	В първия момент думите му звучат нереално. Би трябвало да ме увещава, да ме убеждава да не го предам, но вместо това настъпва тишина, зейва като пропаст. Имам чувството, че вися от ръба на тази пропаст и всеки момент ще изгубя всичко.
	И тогава нещо в мен се променя, превключва, сякаш някой е натиснал копче. Обръщам се към него и Мат не се отдръпва, стои плътно до мен. Вдишвам мириса му, усещам топлината му.
	— Трябва да има друг изход — казвам.
	Не искам да се признава за победен, да се отказва.
	Той се отдръпва и на мястото на топлото му тяло нахлува хлад. Изважда чаша за вино от шкафа и я поставя до моята. Наблюдавам движенията му, опитвам се да проумея случващото се. Налива вино и ми подава едната чаша.
	— Няма друг изход.
	— Винаги има…
	— Няма, Вив. Повярвай ми. Обмислил съм всичко. — Вдига чашата си и отпива голяма глътка. — Имах предостатъчно време да мисля и да преценя какво да правя, ако този ден настъпи.
	Гледам втренчено в чашата. Не бива да пия. Трябва да мога да разсъждавам трезво. А същевременно мисълта да пия, докато целият този ужас изчезне, ми се струва особено привлекателна.
	— Какво друго искаш да знаеш? — тихо пита той.
	За него тази част от разговора е приключила. Трябва да го предам. Така смята. Макар да няма план. Да не е измислил как да ни измъкне.
	За мен обаче разговорът далеч не е приключил. Упорито клатя глава, докато разсъждавам върху въпроса му. Какво друго бих искала да разбера? Искам да знам дали си напълно откровен с мен, дали мога да ти се доверя, изцяло. Дали действително сме в един отбор. Поглеждам го право в очите.
	— Всичко.
	Той кима, сякаш е очаквал отговора ми. Разклаща виното в чашата си, после я връща на плота и се обляга.
	— Имам отговорник. Казва се Юри Яков.
	— Разкажи ми за него — подканвам го, без да се издавам.
	— Половината година прекарва в Русия, другата — в САЩ. Познавам само него, всичко е строго секретно.
	— Как се свързвате?
	— Чрез съобщения в тайник.
	— Къде?
	— В Северозападен Вашингтон, в стария ни квартал.
	— Къде по-точно?
	— Помниш ли банката с куполовидния покрив на кръстовището? От едната й страна има градинка с две пейки. Дясната пейка, точно срещу вратата. Тайникът е под пейката, в дясната част.
	Говори съвсем конкретно. Вече не повтаря известни за мен неща. Информацията е нова. Ценна.
	— Колко често се срещате?
	— Когато някой от двама ни изпрати сигнал.
	— Горе-долу?
	— Веднъж на два-три месеца.
	На два-три месеца? Преглъщам буцата в гърлото си. Досега смятахме, че отговорниците прекарват повечето си време в Русия, че се срещат със спящите агенти в САЩ само през година-две или организират среща в трета страна. Юри е влизал в САЩ само няколко пъти, и то за кратко. Което означава, че е в страната под фалшива самоличност.
	— Как си сигнализирате?
	— С тебешир по пейката. Като по филмите.
	Той се усмихва безрадостно.
	Мога да го притисна, да го накарам да ми каже какъв е тебеширът, какъв е знакът, къде го отбелязва. Щеше да е достатъчно, за да примамим Юри и да го арестуваме.
	Само че анализаторът в мен ми подсказва, че Мат може да ме изиграе, да ми даде знака, с който сигнализира за пробив в системата, и така да предупреди Юри да изчезне. Гърлото ми се стяга.
	— И какво оставяш в тайника? Какво вземаш?
	— Кодирани флашки.
	— Как ги разкодираш?
	— В складовото помещение под стълбите. Една от дъските се вади, отдолу има лаптоп.
	Отговаря бързо, по нищо не личи да лъже. Опитвам се да преглътна факта, че въпросният лаптоп се намира в къщата ни, и мисля какво още да попитам.
	— Но не му казваш какво споделям с теб?
	Той клати глава.
	— Не, Вив, кълна се.
	— И никога не си споменавал за Марта и Трей?
	— Никога.
	Свеждам поглед към чашата. Вярвам му. Наистина. Но всичко ми звучи безсмислено. Вдигам глава.
	— Разкажи ми всичко, което знаеш за програмата.
	— Вероятно знаеш повече от мен. Клетката е автономна, подчинена е на строга йерархия. Познавам само Юри. Оттам нататък нямам представа.
	Разклащам виното в чашата и наблюдавам как се стича по стените й. Представям си как седя на бюрото в офиса, замислям се за пропуските в информацията, с която разполагам, всичко, което винаги съм искала да знам. Поглеждам го.
	— А как се свързваш с Москва? Примерно ако нещо се случи с Юри. С кого трябва да се свържеш? И как?
	— Не се свързвам. Инструктирани сме да не се свързваме с никого поне една година. За наша безопасност. Заради къртици в СВР. Оправям се сам, докато някой не заеме мястото на Юри и не се свърже с мен.
	Точно от това се страхувах. Системата е създадена така, че отговорниците и ръководителите на практика да са неоткриваеми. Мат все пак казва нещо ново — една година.
	— Какво става след една година?
	— Установявам контакт.
	— Как?
	— Дали са ми имейл. Трябва да отида в друг щат, да си създам нов акаунт… Имам цял списък с инструкции.
	Звучи логично. Винаги съм се чудела какво се случва, ако новият отговорник не успее да получи имената на петимата. А ето, оказва се, че самите спящи агенти осъществяват контакт.
	— Съжалявам, че не знам нищо повече. Предполагам, нарочно е замислено така — схемата да продължи да функционира дори някой от агентите да бъде отстранен…
	Той млъква, свива безпомощно рамене.
	Естествено, че е нарочно. Това вече го знам. Мат ми дава точно толкова информация, колкото бих очаквала да знае. Без колебание, без какъвто и да било признак, че лъже.
	Той пресушава виното си и оставя чашата на плота.
	— Нещо друго?
	Виждам поражението, изписано на лицето му. Лице на мъж, безсилен да помогне. Мат никога не е бил безсилен. Може да поправи всичко, да разреши всеки проблем, да направи всичко. Поклащам глава.
	— Не знам.
	Той ме гледа продължително, после свежда поглед, свива рамене.
	— Тогава да поспим малко.
	Вървя след него към спалнята, стъпките ни отекват, по-тежки от обикновено. Замислям се за лаптопа под стълбището. В дома ми е скрит лаптоп на СВР и съпругът ми го използва, за да разменя тайни съобщения с руския си отговорник.
	Влизаме в стаята и Мат се насочва към дрешника, аз към банята. Затварям вратата, стоя безмълвно, най-после останала насаме с мислите си. Отпускам се на пода и опирам гръб във вратата. Чувствам се изсмукана. Изтощена. Смазана. Странно, че не плача. Емоциите, които се трупат в мен, би трябвало да намерят някакъв отдушник, но сълзите не идват. Седя и примигвам невиждащо, напълно вцепенена.
	Накрая се изправям. Измивам си зъбите, лицето и излизам от банята, за да може Мат да влезе след мен, но него го няма. Не е в килера, нито в леглото. Къде може да е? Тръгвам по коридора и го виждам. Стои пред вратата на стаята на Люк. Виждам само профила му, но това ми е достатъчно — по бузите му се стичат сълзи.
	Гледката ме разтърсва. За десетте години, откакто го познавам, за пръв път го виждам да плаче.


	Лежим мълчаливо. Слушам дишането на Мат, равномерно, но учестено, и знам, че е буден. Примигвам в тъмнината, съзнанието ми отчаяно се опитва да превърне мислите ми в думи. Трябва да има друг изход. Не само да го предам.
	Обръщам се настрани, към него. Виждам лицето му на светлината на лампата в коридора.
	— Можеш да се откажеш.
	Обръща глава към мен.
	— Знаеш, че не мога.
	— Защо? Може да…
	— Вероятно ще ме убият. Или ще ми съсипят живота.
	Взирам се в лицето му, в бръчките по челото, в очите му, докато обмисля предложението ми, преценява последствията.
	Той се извръща и се вторачва в тавана.
	— Мат Милър не съществува без руското разузнаване. Какво ще правя, ако ми отнемат самоличността? Как ще живея?
	На свой ред се обръщам по гръб и се втренчвам в тавана.
	— Може да се обърнем към ФБР.
	Към Омар. Омар ни беше приятел, а и навремето се опита да насърчи спящите агенти да излязат на светло, да получат имунитет в замяна на информация.
	— И какво ще им кажем?
	— Ще им кажеш кой си. Ще им дадеш информация. Ще сключиш сделка.
	Думите ми звучат кухо още докато ги изричам. От ФБР категорично отхвърлиха програмата на Омар. Как да сме сигурни, че ще се съгласят?
	— Нямам достатъчно информация, не разполагам с нищо ценно за размяна.
	— Тогава в ЦРУ. Можеш да им предложиш да станеш двоен агент.
	— Сега? След толкова време? Две десетилетия се спотайвам и изведнъж предлагам да стана двоен агент точно когато си по петите ми? Няма да ми повярват. Той се обръща и ме поглежда. — Освен това съм си обещал никога да не го правя. Ако бях сам, може би. Но не искам да излагам теб и децата на такава опасност. Рискът е прекалено голям.
	Сърцето ми се свива.
	— Тогава аз ще напусна. Ако не си женен за служител на ЦРУ…
	— Сигурни са, че няма да напуснеш. Наясно са с финансите ни.
	При мисълта, че руснаците знаят толкова много подробности за живота ни, че познават слабото ни място, ме обзема непознато усещане. Усещането, че сме в капан. Опитвам се да не му обръщам внимание, да се съсредоточа върху настоящия проблем.
	— Тогава ще направя всичко възможно да ме уволнят.
	— Ще се досетят. И после какво? Ами ако ми наредят да те напусна?
	Вратата на спалнята проскърцва и аз се обръщам — на прага стои Ела в рамка от светлина откъм коридора, притиснала към гърди дрипавото си плюшено драконче.
	— Може ли да спя при вас? — подсмърча тя.
	Поглежда Мат, но аз го изпреварвам:
	— Разбира се, миличка.
	Естествено, че може да спи при нас, нали е болна. Цяла вечер мислех само за Мат, не й обърнах никакво внимание, не я гушнах.
	Тя се покатерва в леглото и се намества между нас, придърпва завивката до брадичката си и завива дракончето. В стаята се възцарява мълчание. Гледам тавана, сама със страховете си. Сигурна съм, че и Мат се чувства по същия начин. Как да заспим точно сега?
	Усещам топлината на Ела. Дишането й се забавя, успокоява се. Поглеждам я, малката отворена уста, ореола от коса, мека като на бебе. Размърдва се насън, въздиша тихо. Отмествам поглед, отново се втренчвам в тавана. Следващите думи са много по-трудни, но все пак се насилвам да ги прошепна:
	— Ами ако всички заминем за Русия?
	— Не мога да ви причиня такова нещо — отвръща тихо Мат. — Повече няма да видиш родителите си. Не знаете руски. А и образованието там… възможностите за Кейлъб… Нивото на медицината, на хирургията… Животът ни няма да бъде като тук.
	Отново замълчаваме. В очите ми парят сълзи на отчаяние. Не може да няма друг изход. Не може това да е единственото решение.
	— Сигурно ще започнат разследване — казва Мат накрая.
	Обръщам се на една страна, към него и го поглеждам над сгушеното между нас телце на Ела. Той също се обръща.
	— Когато съобщиш в отдел „Сигурност“. Ще започнат да ме следят. Не знам колко дълго ще продължи, но няма да можем да говорим повече. Никъде и никога.
	Представям си как подслушват къщата, представям си стая с агенти, които слушат всяка наша дума — към децата, помежду ни. Как всичко се записва и анализатори като мен самата разчепкват всяка дума. Колко време? Седмици, месеци?
	— Не бива никога да признаваш, че си ми казала продължава Мат. — Децата имат нужда от теб.
	Сещам се за предупредителните съобщения в „Атина“, подписаното от мен задължение за конфиденциалност. Информацията беше поверителна. Класифицирана, секретна информация, а аз я бях разкрила.
	— Обещай ми, че никога няма да им кажеш — разтревожено повтаря Мат.
	— Обещавам — прошепвам с мъка. Гърлото ми е стегнато.
	Виждам облекчението, което се изписва на лицето му.
	— Аз също никога няма да кажа, Вив. Кълна се. Никога не бих те предал.


	Мат някак успява да заспи. Аз не мога. По едно време не издържам да гледам как зелените цифри се сменят на дисплея на часовника и слизам долу. Къщата е тъмна, изпълнена с тежко мълчание, пуста. Пускам телевизора и стаята се изпълва с примигващата синкава светлина на блудкаво риалити предаване с момичета по бански и голи до кръста мъже, които пият и се карат. Накрая осъзнавам, че не схващам и дума, и гася телевизора. Тъмнината се завръща.
	Трябва да го предам. И двамата го знаем. Няма друг начин. Опитвам се да си представя как ще го направя. Как сядам в отдел „Сигурност“ или с Питър и Бърт и им разказвам какво съм открила. Струва ми се невъзможно. Предателство. Та това е Мат, любовта на живота ми. Ами децата ни? Мъча се да си представя как им казвам, че Мат го няма, че е в затвора, че ни е лъгал и не е този, за когото сме го мислели. И какво ще стане по-късно, когато разберат, че аз съм причината да отиде в затвора, да израснат без баща.
	В шест и половина чувам алармата на Мат. Минута по-късно потича душът в банята като всяка друга сутрин, сякаш всичко е било сън. Качвам се горе да се облека. Избирам най-хубавия си костюм с панталон. Слагам малко грим, прокарвам гребен през косата. Мат излиза от банята с хавлия на кръста си и ме целува по главата като всяка сутрин. Вдъхвам уханието на сапун и го наблюдавам в огледалото как върви към дрешника.
	— Ела има температура — казва той.
	Отивам до леглото и слагам ръка на челото й.
	— Да, много е топла.
	Залива ме вина, защото дори не се бях сетила да проверя.
	— Ще работя от вкъщи. Ще закараш ли близнаците на път за работа?
	— Разбира се.
	Продължавам да го гледам в огледалото и постепенно ме обзема странно чувство, като че ли наистина всичко е било сън. Как може Мат да се държи, все едно нищо не се е случило, след като животът ни всеки момент ще се разбие на парчета?
	После настава обичайният сутрешен хаос. Обличаме и храним близнаците и Люк като състезатели по щафетно бягане. Улавям се, че често-често поглеждам към Мат, сякаш очаквам да видя чужд човек. Обаче е Мат. Мъжът, когото обичам.
	Помагам на Ела да слезе долу и я настанявам на канапето, завита с одеяло. Оставям пастелите и книжката за оцветяване до нея, после я целувам за „довиждане“. Целувам и Люк, грабвам Кейлъб, а Мат — Чейс, и мълчаливо ги настаняваме в столчетата в колата. Закопчаваме ги и спираме неловко насред алеята.
	Ще го направя, нали? Нямам друг избор. Отчаяно искам да измисля начин, някакъв изход. Но изход няма. Трябва да му кажа нещо, но не намирам думи.
	Той ми се усмихва тъжно, сякаш прочел мислите ми.
	— Не се тревожи, Вив.
	— Не виждам друг начин — казвам, а гласът ми е пресипнал от болка. — Цяла нощ мислих…
	— Знам.
	— Ако бяхме само двамата, можехме да помислим дали да не заминем там. Но с децата и най-вече Кейлъб…
	— Знам. Всичко е наред, Вив, наистина.
	Той се поколебава, сякаш иска да каже още нещо. Понечва, но после се отказва.
	— Какво има?
	— Просто… — Той млъква, стисва ръце. — Ще ти е трудно с парите.
	Гласът му прекъсва. Обзема ме ужас, защото Мат никога не губи самообладание. Приближавам се към него и обхващам с ръце кръста му, притискам буза към гърдите му. Усещам как ръцете му ме обгръщат в прегръдка, която винаги ме кара да чувствам в безопасност, у дома.
	— Господи, колко съжалявам, Вив! Какво направих? Какво ще стане с децата?
	Не знам какво да кажа, а и да знаех, устните ми не са в състояние да оформят думи.
	Той се отдръпва и си поема дълбоко въздух.
	— Иска ми се да не се беше случвало. И каквото си открила просто да изчезне. — По бузата му се търкулва сълза.
	— На мен също — прошепвам. Гледам как сълзата се плъзва до брадичката му. В главата ми се върти още нещо, което искам да кажа, но не мога да изрека. Най-накрая думите излизат с мъка от устата ми: — Може ти да заминеш, нали знаеш?
	Мисля си колко е странно, колко е тъжно, че се стигна дотук. Десет години, четири деца, цял живот заедно. А сега се сбогуваме на алеята пред къщата.
	Той ме поглежда невярващо и тъжно поклаща глава.
	— Там не ме чака нищо.
	— Бих те разбрала.
	Мат притиска раменете ми с длани.
	— Животът ми е тук. — Изглежда толкова искрен.
	— Ако размислиш… просто… извикай детегледачка…
	Той отпуска ръце като ранено животно. Не знам защо го казвам. Сигурна съм, че не би оставил Ела сама.
	Не знам какво друго да кажа. Дори да знаех, нямаше да успея да го изрека, без да рухна. Затова се обръщам, качвам се в колата, завъртам ключа. Двигателят запалва от първия път. Странна работа. Давам на заден и забелязвам, че Мат проследява с поглед как излизам от алеята и от живота, който познавам и който създадохме заедно. Едва тогава се разплаквам.


	Плътна колона коли се точи през пропускателния пункт с въоръжените охранители. Обозначените с различни цветове паркинги започват да се пълнят. В централата работят хиляди служители. Крача от най-отдалечения паркинг към офиса като в мъгла, напълно безчувствена. Краката ми тежат. От двете страни на широкия тротоар ме задминават хора. Съзерцавам изпъстрените с цветя добре поддържани тревни площи, за да не мисля какво ми предстои. По-добре да се преструвам, че нищо не се е случило.
	Когато влизам през автоматичните врати във фоайето, ме удря вълна топъл въздух. Насочвам цялото си внимание към огромното американско знаме, което виси от тавана. Днес ми изглежда заплашително, обвиняващо. Всеки момент ще предам мъжа, когото обичам най-много на света. Защото нямам избор. Заради това знаме, заради родината си и защото се оказа, че моята роднина не е негова родина.
	Служителите от охраната стоят край въртящите се бариери и както обикновено внимателно оглеждат всички. Ето го Рон, виждам го почти всяка сутрин, сериозен, никога не отвръща на усмивката ми. Ето я и Моли, винаги отегчена. Служителите се редят на опашка, за да прокарат пропуските си през скенерите и да въведат паролите си. Нареждам се и аз, махам ръкавиците и шапката, приглаждам коса. Защо съм нервна? Сякаш правя нещо нередно. Не разбирам защо ме обзема такова безпокойство.
	Ще кажа първо на Питър. Реших го по пътя. Предпочитам да започна с него, преди да се изправя пред отдел „Сигурност“, да упражня думите, понеже не мога да си представя как ги изричам. „Открих снимка на съпруга си…“ Не знам дали ще успея, без да рухна.
	Вървя по дългия коридор към подземието, в което се помещава заключеното ни царство от преградени кабинки и офиси зад тежките врати като на гробница. Поредна проверка на пропуските, още една парола. Минавам покрай секретарката Патриша и кабинетите на ръководството, покрай дълги редици кабинки и накрая стигам своята. Опитала се бях да създам някакво подобие на уют с детски рисунки, със снимки на децата и на Мат. Целият ми живот, закачен с кабарчета.
	Включвам компютъра, въвеждам още пароли и си правя кафе, докато чакам потвърждението за достъп. Компютърът светва, преди кафето да е готово; отварям „Атина“. Още пароли. Наливам кафе в чашата с надпис „Мама“, която Мат ми подари за Деня на майката. На нея има снимка на децата, запечатала един от редките моменти, когато и четиримата гледат към обектива, а трима дори се усмихват. Нужни ни бяха цели десет минути, за да се сдобием този кадър — кудкудяках и кваках, а Мат скачаше и размахваше ръце зад мен. Сигурно сме изглеждали като побъркани.
	„Атина“ се зарежда и аз затварям предупредителните прозорци, чиито съобщения вчера бях пренебрегнала. Думите му нахлуват неканени в главата ми. _Никога няма да им кажа, кълна се._ Няма да каже, нали? Чувам отново: _верен съм на теб_. Вярвам му.
	Отново влизам в компютъра на Юри. Виждам познатия син фон, мехурчетата, иконките, наредени в четири колони. Погледът ми замръзва върху последната икона, „Приятели“. Около мен е тихо. Оглеждам се, няма никой. Кликвам два пъти и папката се отваря на списъка с петте снимки. Отварям първата. Мъжът с кръглите очила. След това втората: червенокосата жена. Дълго гледам третата, снимката на Мат, но не я отварям. Не мога. Пропускам я и отварям четвъртата, жена с бледа кожа и възрядка руса коса. Петата е на млад мъж с щръкнала коса. Затварям я, затварям цялата папка и се втренчвам в екрана, в сините мехурчета, в иконката на папката. „Приятели“. Спящи агенти. Как е възможно?
	Погледът ми се плъзга към горната дясна част на екрана. Към двата бутона. „Активен режим“ и „Пасивен режим“. Работя в пасивен режим, понеже такова е нивото на достъп на анализаторите — разрешено ни е единствено да създадем огледален образ на екрана на заподозрения, без да можем да го променяме. Погледът ми се задържа върху бутона „Активен режим“.
	Дочувам шум зад гърба си. Обръщам се и виждам Питър. Разтрепервам се, макар да знам, че няма как да разбере накъде гледам, какви мисли се въртят в главата ми. Той поглежда към екрана ми и аз усещам как в тялото ми нахлува адреналин. Папката е на екрана, но е една от многото, а той хвърля съвсем бегъл поглед. Сега гледа мен.
	— Как е детето? — пита.
	— С температура, но иначе е добре. — Опитвам се да овладея треперещия си глас. — Мат си остана вкъщи.
	Мат. Преглъщам буцата в гърлото си.
	— Тина намина вчера — казва Питър. — Иска да те види.
	— Защо? — питам припряно.
	Твърде припряно. Тина е ръководител на Центъра за контраразузнаване. Целенасочена, не търпи глупости. Твърда като скала.
	Питър ме поглежда объркано.
	— Знае, че сме влезли в лаптопа. Иска да разбере какво сме открили.
	— Ама аз нямах време…
	— Не се притеснявай, обясних й. Отложих срещата за утре сутринта. Просто иска да знае дали сме открили нещо обещаващо.
	— Но…
	— Ще се видите само за десет минути. Имаш цял ден да ровиш из компютъра. Сигурен съм, че ще откриеш нещо.
	Например снимки на петима спящи агенти, единият от които е съпругът ми?
	— Добре.
	Той се поколебава.
	— Искаш ли да ти помогна? Мога и аз да поровя.
	— Не — изговарям прекалено бързо, прекалено категорично. — Не, не се притеснявай. Имаш си достатъчно работа. Все ще намеря нещо.
	Питър кимва, но изражението му е странно. Подозрително. Поколебава се.
	— Добре ли си, Вивиан?
	Примигвам. Знам какво трябва да кажа. Трябва да го направя. Нямам друг избор.
	— Трябва да поговоря с теб. Насаме.
	Призлява ми, докато изричам думите. Но трябва да го направя, преди да съм изгубила смелост.
	— Дай ми десетина минути. Ще ти пиша, когато съм готов.
	Кимвам и го изпращам с поглед. Задвижила съм нещата. Десет минути. След десет минути светът ми ще се промени. Всичко ще е различно. С живота ми ще е свършено.
	Обръщам се към екрана. Папката. „Приятели“. Отмествам поглед, не мога да гледам повече. Втренчвам се в стената и избягвам да поглеждам снимките, иначе ще се разпадна. Очите ми спират на малка схема, на която от години не съм обръщала внимание. Материал от обучение за анализатори. Разглеждам я, само и само да не мисля за реалността.
	„Обмислете второстепенните и всички следващи усложнения. Помислете за нежеланите последствия…“
	Думите на Мат отново нахлуват в главата ми. _Ще ти е трудно с парите._ Ще останем без заплатата му, за това вече се бях сетила. Ще се наложи да спра трите по-малки деца от детската градина, вероятно ще се принудя да наема детегледачка, от по-нископлатените, и да преглътна страха си, че друг човек се грижи за децата ми и ги вози насам-натам.
	Внезапно осъзнавам, че аз също ще си изгубя работата. Няма начин Тина да ме остави на тази позиция, с това ниво на достъп, след като мъжът ми е руски шпионин. Без заплатата на Мат определено ще ни е трудно. Как ще оцелеем, ако и аз не получавам заплата?
	О, господи, няма да имаме здравни застраховки. Ами Кейлъб? Как ще получава грижите, от които има нужда?
	Сещам се за сълзите на Мат. _Какво ще стане с децата?_ И изведнъж бъдещето се очертава пред очите ми. Медийната сензация, в която ще се превърнем. Децата ми — без баща, без пари, лишени от всичко, което познават. Стигмата, която винаги ще ги преследва. Срамът, подозренията, защото са негова плът и кръв. Синове и дъщеря на предател.
	Вледенявам се от страх. Това нямаше да се случи, ако не бях видяла снимката, ако не бях измислила проклетия алгоритъм, ако не бях влязла в компютъра на Юри. Сега нямаше да знам за Мат. Никой нямаше да знае. Думите му бучат в ушите ми: _Само да не беше толкова добра в работата си._
	Отново поглеждам бутоните в горния ъгъл на екрана. Активен режим. Пасивен режим. Мога ли да го направя? Ръката ми сама придвижва курсора върху бутона „Активен“. Кликвам и очертанията на екрана се променят от червено в зелено. Обзема ме остро чувство за вина. Спомням си първия си работен ден тук, как вдигам ръка, как полагам клетвата.
	„… да спазвам и защитавам Конституцията на Съединените щати от всички врагове, чужди и вътрешни…“
	Мат обаче не е враг. Не е лош човек. Добър е, свестен, просто са се възползвали от него като дете, бил е притиснат от обстоятелства извън контрола му. Не е сторил нищо лошо, не е навредил на страната ни. Не би го направил, сигурна съм.
	Придвижвам курсора върху папката. Кликвам с десен бутон, премествам курсора върху командата „Изтрий“. Поколебавам се, ръката ми трепери.
	Време, нужно ми е време. Да помисля, да огледам нещата от всички ъгли, да намеря решение. Трябва да има решение, изход, някакъв начин да върна всичко както си беше. Затварям очи и виждам как двамата с Мат стоим пред олтара, взирам се в очите му, изричам брачната клетва:
	„… в добри и лоши времена…“
	Обещала бях да му бъда вярна до края на живота си.
	И отново чувам гласа му. _Никога няма да кажа, Вив. Кълна се. Никога не бих те предал._ Беше искрен, сигурна съм. А аз се канех да го предам.
	В главата ми нахлуват образите на децата. Виждам личицата им, толкова невинни, щастливи. Това ще ги съсипе.
	А после в главата ми изплува друг спомен от сватбата ни — думите, които Мат прошепна в ухото ми по време на първия ни танц, думи, които така и не разбрах. Вече ясно осъзнавам смисъла им.
	Отварям очи и погледът ми се стрелва към командата „Изтрий“. Активна е, курсорът стои върху нея. В главата ми се втурват още думи и вече не знам дали са мои или на Мат, нито дали това изобщо има значение.
	_Иска ми се да не се беше случвало._
	_И каквото си открила просто да изчезне._
	Кликвам с мишката.


>	6

	Папката изчезва.
	Затаявам дъх и наблюдавам екрана в очакване да се случи още нещо. Нищо. Папката просто изчезва, сякаш никога не е съществувала. Точно това исках, нали?
	Дишането ми се накъсва. Насочвам курсора към горната част на екрана. Пасивен режим. Кликвам и очертанията на екрана стават червени.
	Папката все така я няма.
	Гледам втренчено мястото, което заемаше досега. Познатите сини мехурчета, една иконка по-малко на последния ред. Чувам да звъни телефон. Долавям тракането на клавиатури около мен, репортаж по новинарския канал от един от телевизорите, закачени от тавана.
	Господи, какво направих? Обзема ме паника. Изтрих папка от компютъра на заподозрян. Превключих на активен режим, навлязох в оперативна територия — само това стига, за да ме уволнят. Какво си въобразявах?
	Погледът ми се плъзга към горния ляв ъгъл, към познатата иконка на кошчето. Файлът трябва да е в кошчето, нали? Едва ли съм го изтрила напълно. Кликвам два пъти върху иконката и ето я папката „Приятели“.
	Отново се вторачвам в бутоните „Активен“ и „Пасивен“. Мога да я възстановя, все едно изобщо не съм я пипала. А мога и да я изтрия изцяло, да довърша започнатото. Трябва да направя нещо, не мога да я оставя така.
	Ще я изтрия. Това искам, това трябва да направя. Неслучайно се опитах. За да предпазя Мат и семейството ни. Хвърлям поглед през рамо — наоколо няма никой. Кликвам върху „Активен режим“, плъзгам курсора, натискам „Изтрий“ и отново превключвам на пасивен режим.
	Няма я. Втренчвам се в празното кошче и отчаяно се опитвам да си спомня всичко, което знам за унищожаването на файлове. Папката все още се спотайва в компютъра и някоя програмка за възстановяване на данни несъмнено ще я открие. Трябва да запиша нещо на нейно място, например като…
	Нещо дрънва и в средата на екрана ми се появява бяло правоъгълниче. Замръзвам от страх. Край, хванаха ме, разкрита съм. На екрана изниква лицето на Питър и съобщението „Ела в кабинета ми“.
	Краката ми омекват. Питър. Съвсем бях забравила, че го помолих да поговорим. Затварям съобщението и изключвам компютъра с треперещи ръце. После тръгвам към кабинета му.
	Какво ще му кажа? Превъртам последните реплики, които си разменихме. _Трябва да поговоря с теб. Насаме._ Ужас. Какво, по дяволите, ще му кажа?
	Вратата на кабинета му е открехната. Седи пред компютъра с гръб към мен. Почуквам леко на вратата и той завърта стола.
	— Влизай.
	Бутам вратата. Кабинетът му е много тесен — като на всички: бюро, сиво като моето, и малка кръгла маса, отрупана с купчини документи. Сядам на стола до нея.
	Питър кръстосва крака в глезените и ме поглежда над рамките на очилата си. Изчаква да започна. Устата ми е пресъхнала. Трябваше да реша какво да кажа, преди да дойда. Трескаво се опитвам да измисля нещо. Какво съобщават хората на шефа си насаме?
	— Какво става? — пита той накрая.
	В устата ми нахлуват думите, които трябва да изрека. Думи, които се въртят в главата ми цяла сутрин. „Намерих снимка на съпруга си“. Но вече е прекалено късно, дори ако успея да кажа нещо.
	Поглеждам картите по стените. Огромни карти на Русия. Политически, пътни, топографски. Очите ми се спират на най-голямата и границата на държавата. Вторачвам се в късчето земя между Украйна и Казахстан. Волгоград.
	— Имам семейни проблеми — изтърсвам.
	Едва различавам буквите на картата. Не знам как да продължа, нямам никакъв план.
	Той тихо въздъхва.
	— О, Вивиан. — Очите му са изпълнени със загриженост, със симпатия. — Разбирам.
	Нужна ми е цяла минута, за да осъзная какво съм чула, и мигом ме залива чувство за вина. Поглеждам снимките в рамки върху бюрото му, всички на една и съща жена. Пожълтяла снимка, на която е с бяла дантелена рокля. Друга, на която вади подарък от опаковката пухкав пуловер, бухнала коса, на лицето й е изписано истинско щастие. И една по-скорошна, на която е с Питър, зад тях се виждат планини, а двамата изглеждат ведри, спокойни, щастливи.
	Преглъщам и отново поглеждам Питър.
	— Как е тя? Как е Катрин?
	Той отмества поглед. Катрин има рак на гърдата. Трети стадий, откриха го миналата година. Помня деня, в който ни съобщи. На събрание на екипа в заседателната зала. Помня тишината, когато Питър, железният Питър, не издържа и заплака.
	Скоро след това я допуснаха до клинично изпитване на ново лекарство. Питър не споделяше много, но Катрин като че ли се държеше. Но преди няколко седмици Питър не дойде на работа, нещо напълно неприсъщо за него, и когато се върна, блед и уморен, обясни, че са я изключили от изпитването. Този път нямаше сълзи, само мълчание. Всички знаехме какво означава тази новина. Че лекарството не дава желания резултат. Че е стигнала края на пътя. Че е въпрос на време.
	— Тя е боец — казва той, но в очите му чета, че става дума за битка, която не може да бъде спечелена. Стиска зъби. — Както и твоето момченце.
	За момент се обърквам, но после се сещам, че бях споменала за вчерашния преглед на Кейлъб при кардиолога. Явно предполага, че положението не е добро. Длъжна съм да му кажа истината, но не го правя. Свеждам поглед и кимвам. Повдига ми се.
	— Ако мога да помогна с нещо…
	— Благодаря.
	Настъпва неловка тишина и той казва:
	— Върви си вкъщи. Погрижи се за семейството си.
	Вдигам поглед.
	— Не мога, нямам отпуск…
	— Колко години си работила извънредно, без да поискаш допълнително заплащане?
	Усмихвам се тъжно.
	— Много.
	— Освобождавам те за днес.
	Понечвам да протестирам, но се разколебавам. От какво ме е страх? Че ще си изгубя работата, защото съм си отишла вкъщи? Че няма да премина детектора на лъжата заради тази дребна простъпка? Усещам как част от напрежението ме напуска. Имам нужда да се махна оттук, да подредя мислите си, да се опитам да начертая план за действие.
	— Благодаря ти, Питър.
	— Ще се моля за теб — тихо казва той, докато вървя към вратата. Хвърля ми дълъг поглед. — Бъди силна.
	Връщам се при бюрото. Хелън и Раф са приближили столове до пътечката пред кабинката ми и водят задълбочен разговор. Няма да успея да направя нищо с папката, без да ме видят.
	Утре. Утре ще го направя.
	Поколебавам се за момент, после изключвам компютъра, вземам си чантата и палтото. Докато изчаквам екранът ми да стане черен, погледът ми се спира върху сватбената снимка в ъгъла на бюрото. Обзема ме странното чувство, че сме успели да избегнем куршума, но необяснимо защо кървя.


	Шест месеца след първата ни среща най-после щях да посетя родния град на Мат. Да се срещна с родителите му, да вляза в къщата, в която беше израснал, да разгледам гимназията. Да се запозная с приятелите му от училище. Вях си издействала цяла седмица отпуск. Мат беше запазил билетите, или поне така ми беше казал. Толкова се вълнувах, че буквално не ме свърташе на едно място.
	Съвсем наскоро се беше запознал с родителите ми, бяхме прекарали Коледа в Шарлотсвил и всичко бе минало по мед и масло. Родителите ми го харесаха, а аз го обикнах още повече, като гледах как се държи с тях. Убедена бях, че Мат е мъжът, за когото искам да се омъжа, но за момента годежът беше далечна перспектива. Не познавах родителите му, а нямаше начин да се омъжа за човек, чиито родители не познавам. Струваше ми се нередно и му го казах. Или поне мислех, че съм му казала.
	И така, в един мразовит януарски ден се озовахме на летището. Часове наред се колебах какво да облека и накрая се спрях на панталон и жилетка хубави, но консервативни, — с които се надявах да направя добро впечатление на бъдещия си свекър и свекърва. Наредили се бяхме на дългата опашка за проверка на документите и на всяка крачка придърпвахме черните куфари. Мат мълчеше. Струваше ми се неспокоен и това ме напрягаше, понеже не исках да се тревожи от предстоящото запознанство, не исках да се съмнява във връзката ни.
	Почти пред гишето се сетих, че бордната ми карта е в него, беше ги разпечатал, преди да тръгнем.
	— О! Ще ми дадеш ли бордната карта?
	Подаде ми сгънат лист хартия, без да откъсва очи от моите, преднамерено безгрижен.
	Безпокойството ми още повече се засили.
	— Благодаря — казах и погледнах картата, за да се уверя, че ми е дал моята, а не своята. Видях името си — Вивиан Грей — и три букви, големи и удебелени, които не трябваше да са там. HNL.
	Това не беше кодът на летището в Сиатъл. Гледах втренчено буквите, опитвайки се да разбера какво означават.
	— Хонолулу — поясни Мат и ме прегърна през кръста.
	— Какво? — извърнах се към него.
	Той се усмихна широко.
	Всъщност Мауи. Ще хванем друг самолет от Хонолулу.
	— Мауи?
	Той ме побутна напред. Примигнах изненадано — дошъл ми беше редът. Служителят от охраната ме гледаше с раздразнение. Подадох му бордната карта и напълно объркана, с пламнали бузи, изрових шофьорската си книжка от чантата. Служителят подпечата картата, минах през бариерата, спрях до лентата и се наведох да си събуя обувките. Мат постави куфарите на лентата. Прегърна ме отново и притисна буза в моята.
	— Какво мислиш?
	Дъхът му опари ухото ми и аз долових усмивката в гласа му. Какво мислех ли? Исках да отидем в Сиатъл, исках да се запозная с родителите му, да видя къде е израснал.
	— Ами семейството ти?
	Минах през металния детектор. Той мина след мен и двамата застанахме един до друг, докато чакахме куфарите да допълзят по лентата.
	— Стори ми се кощунство да прахосаш целия си отпуск за Сиатъл — отвърна той.
	Какво да кажа? Че предпочитам да отидем в Сиатъл? Би било грубо. Та той току-що ми беше поднесъл пътешествие до Мауи. Мауи! Жертвал беше цяла седмица с родителите си.
	И все пак нима не проумяваше колко е важно да се запозная със семейството му? И че ще се наложи да отложим пътуването до Сиатъл с месеци, докато събера няколко свободни дни?
	Той свали куфарите ни от лентата.
	— Подмених дрехите в багажа ти. — Извади дръжката на куфара и ми я подаде. — Сложил съм само летни дрехи и много бански. — Усмихнато ме придърпа към себе си и бедрата ми се притиснаха в неговите. В очите му танцуваше игриво пламъче. — Естествено, надявам се да прекараме повечето време без дрехи.
	— Не знам какво да кажа — изтърсих накрая, но в главата ми се стрелна предателска мисъл: дали е късно да сменим билетите?
	Усмивката му угасна и ръцете му увиснаха безсилно.
	— О!
	Само толкова, но веднага ми стана гузно. След всичко, което беше направил за мен.
	— Просто… исках да се запозная с родителите ти.
	Мат оклюма.
	— Съжалявам. Наистина. Мислех, че това… Просто реших… — Той тръсна глава. — Хайде, да опитаме да сменим билетите.
	Сграбчих го за ръката.
	— Почакай.
	Не знаех защо го спирам и какво ще кажа. Почувствах се ужасно, че съм го засегнала.
	— Не, права си, не биваше да го правя. Исках всичко да е идеално, когато ти предло…
	Той рязко млъкна и по бузите му плъзна червенина.
	„Когато ти предложа да се омъжиш за мен“. Сякаш чувах думите. Сигурна бях, че това се кани да каже. Сърцето ми замря. Зяпнах го, видях уплашеното му лице, пламнало както никога досега.
	Мили боже, готвеше се да ми предложи да се омъжа за него. Водеше ме на Хаваите за най-романтичното предложение за брак. На морския бряг, на най-екзотичното място. Копнеех за това повече от всичко на света. А ето че го бях провалила.
	— Предложи ми.
	Думите излетяха от устата ми, преди да успея да ги спра. Но щом ги изрекох, осъзнах, че така е по-добре. След нетактичната ми реакция пътуването щеше да бъде безкрайно неловко. Единственият начин да спася положението беше да променя целта му. Да се отърва от нея.
	— Какво? — прошепна той.
	— Предложи ми — повторих по-уверено.
	— Тук ли? — невярващо попита той.
	Пред мен беше мъжът; за когото щях да се омъжа, когото обичах с цялото си сърце. Какво значение имаше къде ще ми предложи? Кимнах.
	Лека усмивка, учудена, развълнувана, измести смущението му — бях постъпила правилно. Щяхме да спасим пътуването.
	Мат ме сграбчи за ръката.
	— Вивиан, обичам те повече от всичко на света. С теб съм по-щастлив, отколкото съм си представял, че мога да бъда, по-щастлив, отколкото заслужавам.
	В очите ми напираха сълзи. Това бе бъдещето ми, мъжът, с когото щях да прекарам остатъка от живота си.
	— Единственото, което искам, е да изживея живота си с теб.
	Той пусна ръката ми, затършува в джоба си и извади пръстен. Без кутийка, явно го беше пуснал в легенчето на детектора заедно с ключовете и портфейла, без да забележа. После коленичи и го протегна към мен с обнадеждено и безкрайно ранимо изражение. — Ще се омъжиш ли за мен?
	— Разбира се — прошепнах.
	По лицето му се разля облекчение. Мат сложи пръстена на пръста ми и около нас изригнаха ръкопляскания — неусетно ни беше наобиколила цяла тълпа. Засмях се, замаяна от щастие. Прегърнах го, целунах го насред летището. Пръстенът ми проблясваше под флуоресцентната светлина на лампите. В този миг изобщо не ме интересуваше, че не знам нищо за миналото му. Важно беше единствено бъдещето.


	Паркирам в гаража, мислите ми са в безпорядък. Правилно постъпих, нали? Признавам, действах импулсивно, трябваше да изтрия папката от компютъра утре, но постъпих правилно. Само така можех да запазя живота ни.
	Въпреки това съм обзета от смазващото чувство, че трябваше да обмисля нещата по-добре, преди да действам. Че сега, ако не друго, трябва да обмисля последствията. Мозъкът обаче отказва да ми съдейства. Сякаш усеща, че няма да понеса онова, което ми предстои да разбера.
	Влизам вкъщи и виждам Мат през отворената врата на кухнята. Гледа ме и бърше ръце в кърпата за съдове. Изглежда спокоен, невероятно спокоен. Не като човек, който е убеден, че току-що съм го предала. Всичко вкъщи изглежда нормално. От всекидневната долита звукът на телевизора — филмчето за плюшените играчки, които оживяват.
	— Подранила си.
	От друга страна, бяхме се разбрали да се държим нормално. Заради мен самата. Вероятно предполага, че вече ни подслушват и дори наблюдават. Свалям палтото и го закачам до вратата. Пускам чантата на пода. Пристъпвам към него.
	— Не можах да го направя — казвам тихо.
	Кърпата застива в ръцете му. Нужна му е цяла минута, за да проговори:
	— Какво искаш да кажеш?
	— Не можах да го направя. Не можах да те предам.
	Мат сгъва кърпата и я оставя на плота.
	— Вив, нали се разбрахме? Трябва да го направиш.
	Поклащам глава.
	— Не е нужно. Отървах се от доказателствата.
	Той ме гледа така настойчиво, че ме побиват тръпки.
	— От какво си се отървала?
	— От… нещото… което те свързва с мрежата.
	— Какво си направила?
	— Постарах се да изчезне.
	В гласа ми се промъква паника. Истината е, че не е изчезнало. Не напълно. Ще успея ли?
	Очите му горят.
	— Какво си направила, Вив?
	Какво направих? Господи!
	Той прокарва ръка през косата си, закрива уста с длан.
	— Трябваше да ме предадеш — прошепва.
	— Не можах — отвръщам също толкова тихо.
	Това беше истината. Дълбоко в себе си знаех, че трябва да го предам, че това е правилното решение. Единственото решение. Но когато настъпи моментът да задействам безвъзвратно събитията, които щяха да ни погубят, чисто и просто не можах да го направя.
	Мат клати глава.
	— Такива неща не изчезват просто така. — Пристъпва към мен. Все някога ще излезе наяве. Ще разберат какво си направила.
	Сякаш някой притиска сърцето ми. Не бива да разберат. Никой не бива да разбира.
	— Децата имат нужда от теб — продължава той.
	— Нали именно заради децата го направих изстрелвам.
	Как смее да се държи, все едно не мисля за децата? Мисля единствено за семейството ни.
	— И сега какво? Какво ще стане с тях, когато осъдят и двама ни за шпионаж в полза на Русия?
	Имам чувството, че в дробовете ми няма и капчица въздух. Протягам ръка и се подпирам на стената, за да не падна. Шпионаж в полза на Русия. Измяна. Това ли направих?
	Господи, какво щеше да стане с децата? Щяха ли да ги изпратят в Русия? В страна, която не познават, с език, който не разбират, с разбити мечти?
	Обзема ме неистов ужас и същевременно ярост, бясна съм на Мат и думите сами напират:
	— А какво щеше да стане с децата, ако те бях предала? Какво щеше да стане с нас?
	— По-добре, отколкото…
	Приближавам се към него.
	— Щяхме да загубим заплатата ти. Щяха да ме уволнят и да загубим и моята. Щяхме да останем без здравни застраховки. Без дом.
	Мат видимо се стряска, пребледнява. Обзема ме злорадо доволство, че го виждам отчаян и обезсърчен като мен.
	— Завинаги ще бъдат заклеймени като деца на руски шпиони. Представяш ли си как ще се чувстват?
	Мат отново прокарва ръка през косата си. Не знае как да реагира. Мат, когото познавам, никога не губи самообладание, винаги успява да запази спокойствие и присъствие на духа.
	— Не смей да ме обвиняваш за това — продължавам.
	Звуча войнствено и наистина съм готова за борба, но дълбоко в себе си съм ужасена. Думите му кънтят в главата ми. _Децата имат нужда от теб._ Ами ако в желанието си да спася баща им бях сторила нещо много по-лошо? Умишлено прикриване на доказателства. Конспирация, шпионаж всичко щеше да лъсне. Ами ако ме пратят в затвора?
	— Права си — проронва Мат.
	Примигвам, поглеждам го. Кима. Възвърнал е самообладание. На лицето му е изписана решителност. Сякаш знае какво да направи.
	— Аз съм виновен. И аз трябва да оправя нещата.
	Точно това исках да чуя. Да, оправи ги. Измъкни ни от тази каша. Усещам, че част от напрежението се свлича от раменете ми. Мат ми подава спасителен пояс точно когато бях сигурна, че ще се удавя. И аз протягам ръце да го сграбча.
	Той снишава глас, навежда се към мен, докато лицето му почти докосва моето.
	— Но трябва да ми кажеш всичко. Какво точно си открила? И какво точно направи, за да изчезне?


>	7

	Поглеждам го изненадано. Иска да му разкрия секретна информация. Да се превърна в една от хората, на чието преследване съм посветила цялата си кариера. И той го знае. Манипулира те, предупреждава ме някакъв вътрешен глас.
	Мат няма вид на манипулатор. Изглежда толкова искрен. Толкова отчаян. Опитва се да ни измъкне от кашата, защото аз не знам как да го направя. Всъщност логично е да иска да му разкажа. Точно това трябва да направя — да му разкажа всичко. Иначе как би могъл да помогне?
	И бездруго вече престъпих правила, които не биваше да нарушавам. Казах му, че съм разкрила самоличността му. А после изтрих папката. Но това? Да му разкажа какво точно съм открила и как съм го заличила? Да му разкажа за „Атина“, една от най-секретните програми на Управлението? Да разкрия информация, която се бях заклела да пазя? Гърлото ми е толкова стегнато, че едва преглъщам.
	Трябва да помисля, да преценя има ли изобщо логика да иска такива неща. Минавам безмълвно покрай него и влизам във всекидневната, където Ела седи, увита в одеяло, и гледа телевизия. Правя опит да съм весела:
	— Как си, миличка?
	Тя ме поглежда ухилено, но усмивката й мигом се превръща в страдалческа гримаса.
	— Лошо ми е, мамо.
	Само преди седмица вероятно щях да прихна при този театър. Сега обаче изтръпвам. Защото ме лъже. Нещо, което баща й прави толкова умело.
	Лицето ми не трепва.
	— Съжалявам, че не ти е добре.
	В следващия миг вниманието й литва обратно към екрана. Опитвам се да сложа някакъв ред в мислите си. Когато вдигам глава, срещам погледа на Мат и съобщавам на Ела, макар да гледам него:
	— С тати ще излезем на верандата да си поговорим.
	— Добре — измърморва тя, без да отмества очи.
	Излизам и оставям вратата отворена. Мат я затваря след себе си. Студеният въздух ме изненадва. Трябваше да си взема палтото. Сядам на най-горното стъпало и се обгръщам с ръце, свивам се на топка.
	— Искаш ли яке? — пита Мат.
	— Не.
	Сяда толкова близо до мен, че раменете ни се докосват. Усещам топлината на тялото му, допирът на коляното му до моето. Гледа право напред.
	— Знам, че искам много, но трябва да знам подробности, за да мога да оправя нещата.
	Манипулира ли ме? По някаква причина в съзнанието ми отново нахлува споменът за деня, в който ми предложи. Онзи кратък миг на летището, ние двамата. Насъбралите се хора, които се разотидоха усмихнати. Аз самата не спирах да се усмихвам. Гледах пръстена, съзерцавах отблясъците на светлината, толкова неочаквани, толкова чисти, толкова съвършени.
	И после осъзнах — бях се сгодила за него, без да се срещна с родителите му. А за мен беше важно да се запозная с тях. Бях го предупредила, нали? Усмивката угасна върху устните ми. Усетих ръката му около раменете си, побутваше ме напред към изхода. Бяхме сгодени и пътувахме за Мауи точно както искаше той.
	И все пак беше подготвил най-романтичното предложение. На Хаваите. Искал е да ме изненада. Вдигнах поглед към откритото му лице, грейнало от щастие и въодушевление, и му се усмихнах. Държах се глупаво. Допуснал беше една-единствена грешка. Дори не бях сигурна дали съм споменала, че държа да се запозная с родителите му, преди да се сгодим. Възможно е да бях пропуснала.
	И все пак съмнението не ме напусна. През всичките дни на плажа, разходките до водопадите, вечерите на свещи — тази мисъл не напускаше съзнанието ми. Бях се сгодила на летище, сред тълпа непознати, без да познавам родителите му. Не си го представях така. Нали ти го накара да ти предложи на летището, напомнях си.
	Последната сутрин от почивката стояхме на балкончето с чаши кафе, гледахме полюшващите се палми и се наслаждавахме на топлия бриз.
	— Знам, че искаше първо да се запознаеш с родителите ми — ненадейно каза Мат.
	Погледнах го изненадано. Значи му бях казала. Знаел е.
	— Но аз съм си аз, Вив. Независимо кои са родителите ми. — Изненадах се от настойчивостта в гласа му. — Миналото е минало.
	Срамува се от родителите си, осъзнах внезапно. Притеснява се какво ще си помисля за тях. Какво ще си помисля за него, след като се запозная с тях. Сведох поглед към пръстена. А моите желания?
	— Но не постъпих правилно — продължи Мат.
	Вдигнах поглед към него, срещнах неговия, изпълнен с разкаяние.
	— Съжалявам.
	Положих всички усилия да изтикам неприятното чувство. Допуснал беше грешка, но си призна, извини се. И все пак така и не успях да се примиря, че макар да знаеше колко много искам да се запозная с родителите му, ми предложи брак, преди да се срещна с тях. Намирисваше ми на манипулация.
	Сега, когато поглеждам пръстена, диаманта, който вече не проблясва толкова силно върху остарялата ми ръка, толкова остаряла, не ми се струва, че ме манипулира. Струва ми се искрен.
	След като тези хора не бяха истинските му родители, не беше ли по-честно спрямо мен да не ни запознава, преди да ми предложи? Можеха да повлияят на мнението ми за него, на чувствата ми. Нима това нямаше да е манипулация?
	Обръщам се с лице към Мат и се отмествам леко, така че да го виждам. Изражението му е открито. Както когато ми предложи да се оженим, както на сватбата, преди толкова много години. Представям си как стоим пред свещеника в старата каменна църква в Шарлотсвил, представям си лицето му, докато изрича брачната клетва. Подобна искреност не може да бъде подправена, нали? Преглъщам с мъка със стегнато гърло.
	Не знам, наистина не знам дали да му вярвам, но имам нужда от съдействие. От помощ. Пропадам в бездна, а той ми подава ръка. Думите му продължават да отекват в главата ми. _Какво ще стане с децата, когато осъдят и двама ни за шпионаж в полза на Русия?_ Не мога да го допусна. Налага се да му вярвам.
	— Имаме достъп до компютъра на Юри — казвам аз.
	Думите излизат с мъка от устата ми. Сякаш всяка изречена сричка е престъпление. Всъщност действително върша престъпление. Разкривам секретна информация, нарушавам Закона за шпионажа. Малцина дори в Управлението знаят за възможностите на „Атина“, толкова секретна е програмата. Разкриването на подобна информация се наказва със затвор.
	— Тършувах в него и открих папка с пет снимки. — Поглеждам го. — Едната беше твоята.
	Той гледа право напред. Кимва леко.
	— Само снимката ми ли? Нещо друго?
	Клатя глава.
	— Не открих нищо друго.
	— Папката кодирана ли беше?
	— Не.
	Той замълчава за момент, после се обръща с лице към мен.
	— Опиши ми какво точно направи.
	— Изтрих я.
	— Как?
	— Знаеш как. Натиснах „Изтрий“ и изтрих папката.
	— А после?
	— После я изтрих и от кошчето.
	— И? — Гласът му е напрегнат.
	Преглъщам.
	— Засега само това. Знам, че трябваше да запиша нещо друго на нейно място, но около мен имаше хора и не успях.
	Поглеждам към улицата. Чувам двигателя на приближаваща кола. След миг се появява оранжев микробус на почистващата фирма, която голяма част от съседите ни ползват. Спира пред къщата на семейство Паркър. Проследявам как от микробуса слизат три жени с оранжеви престилки и вадят почистващи материали от багажника. Влизат в къщата и когато вратата се затваря след тях, на улицата от ново се възцарява тишина.
	— Значи имат запис, че си го изтрила — казва Мат. — Няма начин да не следят активността на потребителите.
	Гледам как дъхът ми става на кристалчета във въздуха. Това го знам. Нали се съгласих с безбройните предупреждения, че действията ми се записват? Какво си мислех, че правя?
	Истината е, че изобщо не мислех. Там е проблемът. Исках просто всичко да изчезне. Поглеждам Мат — гледа право напред, веждите му са сключени, разсъждава. Тишината около нас натежава.
	— Добре — казва той накрая. Слага ръка на коляното ми и ме стисва леко. Обръща се с лице към мен и виждам набразденото от бръчки чело, потъмнелите от тревога очи. — Ще те измъкна от тази каша.
	Изправя се и влиза вътре. Оставам навън разтреперана, а думите ехтят в главата ми. _Ще те измъкна от тази каша._
	Мен.
	Защо не каза „нас“?


	Още съм на верандата, когато няколко минути по-късно Мат излиза с ключовете от колата в ръка. Спира до мен.
	— Ще се върна след малко.
	— Какво ще правиш?
	— Не се тревожи.
	Би могъл да си тръгне. Да се качи на самолет за Русия и да ме остави да се оправям сама. Но няма да го направи, нали?
	А какво ще направи? И защо не го беше направил досега?
	— Заслужавам да знам.
	Той се отправя към колата на алеята.
	— Колкото по-малко знаеш, толкова по-добре, Вив.
	Скачам на крака.
	— Какво означава това?
	Мат спира, обръща се към мен и казва тихо:
	— Детектор на лъжата, съдебен процес. По-добре да не знаеш подробности.
	Гледам го втренчено, но той не отмества поглед. Видимо е разтревожен. Дори ядосан. И това ме вбесява.
	— Защо се сърдиш на мен?
	Той вдига ръце и ключовете от колата издрънчават.
	— Защото, ако ме беше послушала, сега нямаше да сме в тази каша.
	Гледаме се вбесено, тишината почти ни задушава. Накрая Мат поклаща глава, сякаш безкрайно съм го разочаровала. После потегля, без да продума. Емоциите ме поглъщат, размътени, объркани.


	Първата годишнина от сватбата отпразнувахме на Бахамите — пет дни излежаване на слънце с безкраен низ тропически коктейли. От време на време се хвърляхме в океана, колкото да се охладим, и мигом се оказвахме прегърнати, притиснали устни с аромат на ром и морска сол.
	Последната вечер прекарахме в бар на плажа със сламен покрив, гирлянди от лампички и плодови питиета. Седяхме на износените столчета, толкова близо един до друг, че коленете ни се докосваха, а ръката му се плъзгаше по бедрото ми, малко по-високо, отколкото е прилично. Слушах прибоя, вдишвах соления въздух и усещах приятна топлина.
	— Е… — подхванах и прокарах пръст по чадърчето в коктейла.
	За пореден път прехвърлих наум въпроса, който се въртеше в главата ми цяла вечер и бавно се беше оформял в продължение на седмици, месеци. Опитах се да измисля деликатен начин да го задам и като не успях, го изстрелях без предисловие:
	— Кога ще си направим бебе?
	Мат буквално се задави с питието. Погледна ме изненадано, с любов, възбуда, искреност. После нещо се промени и в очите му се настани хлад. Отклони поглед.
	— Децата са важна крачка — каза той.
	Усетих как ме обзема смут въпреки замъгленото от рома съзнание. Мат обожаваше децата и бяхме планирали да имаме поне две, даже три.
	— Женени сме вече цяла година — отбелязах.
	— Още сме много млади.
	Сведох поглед към розовия коктейл и разбърках със сламка полуразголените кубчета лед. Не очаквах подобна реакция.
	— Какво има?
	— Мисля, че е излишно да бързаме. Можем да изчакаме още няколко години, да се съсредоточим върху кариерата си.
	— Кариерата ли? — Откога искаше да правим кариера?
	— Аха — отбягна погледа ми той. — Да вземем твоята например. — Той сниши глас, наведе се към мен и ме погледна настойчиво. — Африка. Наистина ли искаш да работиш върху тази част на света?
	Извърнах очи. Чувствах се напълно щастлива в секция „Африка“. Имах достатъчно задачи и ми беше интересно. Смятах, че върша нещо значимо, макар и не особено мащабно. Не исках повече. Африка не беше важна колкото някои други зони, но аз бях доволна.
	— Защо не?
	— Няма ли да ти е по-интересно да работиш в друга секция… примерно „Русия“?
	Отпих през сламката. Естествено, че щеше да ми е по-интересно. И по-напрегнато. Щеше да се налага да работя до късно. А там имаше толкова много служители, че надали моята работа щеше да е от значение.
	— Предполагам.
	— Няма ли да е по-добре за кариерата ти? За издигането ти?
	Откога се интересуваше от издигането ми? И защо мислеше, че държа да се издигна? Ако исках да печеля пари, нямаше да се хвана на държавна работа. Топлото чувство в гърдите ми започна да се изпарява.
	— Разбира се, всичко зависи от теб, скъпа. Работата си е твоя — сви рамене той. — Просто си мисля, че би се чувствала по-щастлива, ако правеше нещо по-… съществено. Или не?
	Думите му ме жегнаха. За пръв път изпитах чувството, че Мат не смята работата ми за достатъчно значима. Че може би не смята и мен за достатъчно значима.
	Изражението му омекна. Сложи длан върху моята, погледна ме в очите. Извинително, сякаш знаеше, че ме е засегнал.
	— Просто… ами… Нали най-добрите анализатори се насочват именно към Русия?
	Защо изобщо водехме този разговор? Чувствах се напълно объркана. Прав беше, секцията беше престижна и повечето анализатори искаха да работят в нея, но работата в по-маловажна секция също не беше за подценяване. Да внимаваш нищо да не се промуши незабелязано, да не пропуснеш някоя подробност. На сегашната си позиция виждах реални резултати от усилията си.
	— Ти си от хората, които се стремят към най-доброто. Точно това обичам в теб.
	Точно това ли? Комплиментът му ми подейства като шамар.
	— А когато имаме деца, ще ти е по-трудно да направиш тази крачка — не млъкваше Мат. — Може би е по-добре първо да постигнеш каквото искаш и чак тогава да имаме деца.
	Той разбърка питието си, избягвайки погледа ми.
	Пресуших остатъка от коктейла, без да усетя сладостта му. Усещах само горчивина.
	— Добре — отвърнах.
	И усетих как ме побиват хладни тръпки.


	Влизам вътре веднага щом стоповете на колата се скриват зад ъгъла. Проверявам Ела, която още седи пред телевизора, и тръгвам към складовото помещение под стълбището. Трябва да разбера какво има в компютъра.
	Пространството е тясно, задръстено със сини пластмасови кошове. Дръпвам връвчицата на лампата и оглеждам пода, тясната гола ивица. Не забелязвам нищо необичайно. Заставам на четири крака и започвам да опипвам пода. Струва ми се, че една от дъските е понадигната. Опитвам се да я повдигна. Не помръдва.
	Оглеждам се и зървам отвертка върху капака на един от кошовете. Успявам да отместя дъската и надниквам в пролуката. Отдолу нещо отразява светлината. Пъхам ръка и измъквам малък сребрист лаптоп.
	Сядам с кръстосани крака и включвам лаптопа. Той светва бързо и на черния екран се появява бяла ивица и примигващ курсор. Не пише нищо, но е ясно, че е защитен с парола.
	Пробвам обичайните пароли на Мат, онези, които използва за всичко, после различни варианти с имената на децата и рождените им дати. Пробвам и паролите на общите ни сметки. Нищо. В съзнанието ми изникват други комбинации — Александър Ленков. Михаил и Наталия. Волгоград. Няма как да предположа какво се е въртяло в главата му, когато е измислил паролата, и дори дали я е измислил самият той. Няма смисъл.
	Ядосано затварям лаптопа и го прибирам на мястото му. Връщам се при Ела.
	— Добре ли си, миличка? — питам.
	— Аха — измърморва тя, без да отлепя очи от телевизора.
	Завъртам се още малко из стаята и се качвам в спалнята. Отивам до нощното шкафче на Мат и отварям чекмеджето. Смачкани касови бележки, дребни монети, рисунки на Ела. Нищо подозрително. Поглеждам под леглото, издърпвам пластмасова кутия, пълна с летните му дрехи: бански, шорти, тениски. Затварям я и я пъхам обратно.
	После отварям горното чекмедже на скрина му. Размествам купчините боксерки и чорапи, търся нещо, чието място не е там. Продължавам със следващото чекмедже. И следващото. Нищо.
	Влизам в дрешника. Прокарвам ръка по висящите на закачалки дрехи. Ризи, панталони, тениски. Дори не знам какво точно търся. Доказателство, че не е човекът, за когото го смятам. Или липсата на такова доказателство ще бъде ли достатъчно, за да го оневини?
	На един от горните рафтове забелязвам стар брезентов сак. Пресягам се и го свалям на пода. Дърпам ципа и ровя из съдържанието му. Цяла колекция вратовръзки, неизползвани от години, и няколко стари бейзболни шапки. Проверявам всички джобове. Празни са.
	Връщам сака на рафта, свалям купчина кутии за обувки и коленича на пода до тях. Първата е пълна със стари касови бележки, втората — с бележки за платени сметки. В третата са официалните му обувки, лъскави и черни. Присядам на пода с отворената кутия в скута. Какво правя? Как стигнах дотук?
	Тъкмо понечвам да сложа капака на кутията, когато нещо привлича вниманието ми. Нещо черно, пъхнато в едната обувка. Осъзнавам какво е, преди пръстите ми да се свият около него.
	Пистолет.
	Изваждам го. Черен метален плъзгач, широк спусък. „Глок“. Дърпам плъзгача и виждам вътре олово.
	Зареден е.
	Мат държи зареден пистолет в дрешника ни.
	Чувам, че Ела ме вика отдолу. С разтреперани ръце пъхам пистолета обратно в обувката, затварям капака и връщам кутиите на рафта. Поглеждам ги още веднъж, гася лампата и слизам долу.


	Мат се прибира след три часа. Втурва се вътре, съблича якето, усмихва ми се виновно, извинително. После ме прегръща и прошепва в косата ми:
	— Съжалявам.
	Премръзнал е. Ръцете и бузите му са ледени. По тялото ми пробягва трънка.
	— Не биваше да говоря така. Не е честно да ти се сърдя. За всичко съм виновен аз.
	Отдръпвам се да го погледна. Прилича ми на непознат, чувствам го като чужд човек. Не ми излиза от главата мисълта за пистолета в дрешника.
	— Направи ли каквото трябваше?
	Той отпуска ръце и се дръпва, но все пак успявам да зърна изражението му. Напрегнат е.
	— Да.
	— Значи… всичко е наред?
	Отново се сещам за пистолета. Минаха часове, а още не знам как да тълкувам присъствието му. Беше ли доказателство, че Мат не е човекът, за когото го смятах? Че е опасен? Или го държеше, за да предпази семейството си от наистина опасните типове?
	Той застива с гръб към мен. Виждам как раменете му се повдигат и смъкват, сякаш си поема дълбоко въздух и после издиша.
	— Надявам се.


	На следващата сутрин, когато сядам на бюрото, виждам червената лампичка на телефонния секретар да примигва. Гласовата поща. Прослушвам я набързо. Три обаждания от Омар — две вчера и едно тази сутрин. Затварям очи. Знаех, че ще се стигне дотук. Или поне трябваше да се досетя, ако бях премислила нещата.
	Вдигам слушалката и набирам номера му. Колкото по-бързо приключа, толкова по-добре.
	— Вивиан — чувам гласа му.
	— Омар, съжалявам, че съм те изпуснала. Вчера си тръгнах по-рано, а сега тъкмо влизам.
	— Няма нищо. — Той замълчава.
	— Слушай, относно компютъра на Юри… — забивам нокти в дланта си. Нещата не изглеждат обещаващи. Опасявам се, че вътре няма нищо съществено.
	Неприятно ми е да го лъжа. Спомням си как двамата седяхме един до друг преди много години и си съчувствахме, когато Бюрото отряза програмата му. И как всеки път после — в „О’Нийл“, в офиса, на гости у тях или у нас — продължавахме да коментираме колко сме разочаровани, че не успяваме да открием нещо ценно. Убедени бяхме, че спящите агенти са реална заплаха, а бяхме неспособни да ги спрем. Приятелството ни се подхранваше от споделеното чувство на безсилие. А сега, когато най-накрая бях открила нещо, единственият вариант беше да го излъжа.
	Той не казва нищо.
	Затварям очи, сякаш така ще излъжа по-лесно.
	— Трябва да изчакаме преводите и анализа, разбира се, но за момента не откривам нищо интересно.
	Отново мълчание.
	— Абсолютно нищо?
	Забивам нокти още по-надълбоко.
	— Възможно е да има нещо вградено във файловете, примерно стенографски записи, но засега няма.
	— Винаги успяваш да откриеш нещо.
	Мой ред е да замълча. Разочарован е, разбирам, но има и нещо друго, което ме притеснява.
	— Така е.
	— Ти намери информация във всеки от другите четири компютъра. Достатъчно, за да изискаме спешен превод.
	— Помня.
	— Но в този не откри нищо — заключава той и аз безпогрешно долавям подозрението в гласа му.
	Сърцето ми препуска.
	— Е, поне за момента — казвам и отчаяно се опитвам да прикрия издайническото треперене на гласа си.
	— Хм, Питър каза друго.


	Сякаш някой ме удря в корема и ми изкарва въздуха. Без съмнение става дума за снимките. Намерил е снимките. Каквото и да е направил Мат, очевидно не е било достатъчно. Внезапно долавям нечие присъствие и когато се обръщам, виждам Питър. Стои мълчаливо зад гърба ми, наблюдава ме, слуша.
	— Не знаех, че е открил нещо казвам в слушалката, без да изпускам Питър от очи, знам, че ме чува. Устата ми е пресъхнала.
	Питър кимва. Изражението му е непроницаемо.
	Омар продължава да говори, обяснява, че смята да дойде до централата, да организира среща, но аз не го слушам. Мислите ми препускат. Видял ли е снимката на Мат? Вероятно не, иначе вече щеше да е отишъл в отдел „Сигурност“. Разбрал ли е, че съм изтрила файла? Пак щеше да иде при тях. Нямаше да стои тук и да си говори с мен.
	— Вивиан?
	Примигвам, опитвам се да се съсредоточа върху разтвора, чувам гласа на Омар в телефона.
	— Доскоро.
	— Да, доскоро — измърморвам и когато затварям телефона, мушвам ръце между бедрата си, за да не види Питър колко силно треперят.
	Обръщам се към него и чакам да заговори, защото не мога да пророня и дума. Той мълчи известно време, после казва:
	— Говореше по телефона и не успях да ти кажа, че тази сутрин влязох в „Атина“ и поразгледах. Реших да ти помогна.
	О, боже, трябваше да предположа.
	— И открих един файл, беше изтрит.
	Дечицата ми. Лицата им изникват пред очите ми — усмихнати, щастливи и невинни.
	— … със заглавие „Приятели“…
	Люк е достатъчно голям, за да разбере. Колко пъти му бяхме повтаряли, че не бива да лъже? Сега щеше да разбере, че целият живот на баща му, бракът на родителите му, всичко е било лъжа.
	— … пет снимки…
	А Ела? Тя боготвори Мат. Той е нейният герой. Това ще я съсипе.
	— … среща в десет с ръководството на Бюрото…
	Чейс и Кейлъб. Прекалено са малки, за да разберат, за да запазят спомен за семейството ни отреди катастрофата.
	— … и Омар ще дойде…
	Омар. Омар познава Мат. Запознах ги, когато двамата започнахме да работим заедно. Идвал ни е на гости, ходили сме у тях. Възможно е Питър да не е разпознал Мат, но Омар със сигурност ще го познае. А ако съм в стаята, когато отворят снимката му…
	Ще трябва да се престоря на изненадана.
	— Вивиан?
	Примигвам. Питър ме гледа с вдигнати вежди.
	— Извинявай, какво казваше?
	— Ще дойдеш на срещата, нали?
	— Да, да, разбира се.
	Той се поколебава за момент със загрижено изражение, но после се обръща и тръгва към кабинета си. Гледам втренчено екрана и се мъча да си спомня какво изпитах, когато видях снимката на Мат за пръв път, защото сега ще трябва да изиграя същите чувства. Смайване. Объркване. Страх.
	А после първата ми мисъл: руснаците искат да го вербуват.
	Бих могла да помоля Питър да ми покаже папката още сега. Да се престоря, че я виждам за пръв път. Но май ще е по-добре повече хора да видят реакцията ми, да видят как се боря с емоциите си.
	Ако успея да се престоря убедително.
	Не „ако“, а „когато“. Трябваше да съм убедителна. Защото, ако забележат и най-малкия знак, че съм знаела за папката, бързо ще се досетят, че не я е изтрил Юри.
	Че съм била аз.


	Питър се връща в десет без пет. Тръгваме заедно по коридора към кабинетите на ръководството.
	— Добре ли си, Вивиан? — поглежда ме той над очилата си, докато вървим.
	— Да — отговарям, но мислено съм вече в залата и се взирам в снимката на Мат.
	— Ако ти е нужно повече време заради Кейлъб…
	Поклащам глава. Не мога да говоря. Трябваше да постъпя, както ми каза Мат. Трябваше да го предам. И бездруго щяха да го разкрият, а сега и аз бях загазила. Защо не го послушах?
	Секретарката ни насочва към заседателната зала. Идвала съм тук и преди и всеки път се чувствам ужасно. Мрачно помещение с тежки полирани дървени мебели и скъпи кожени кресла. На стената са закачени четири часовника, които отмерват времето във Вашингтон, Москва, Пекин и Техеран.
	Омар вече седи до двама агенти от Бюрото с тъмни костюми. Вероятно шефовете му. Кимва ми без обичайната си усмивка, не откъсва очи от мен.
	Сядам от другата страна на масата и чакам. Питър включва компютъра си и големият екран на стената оживява. Наблюдавам как насочва курсора към иконката на „Атина“ и зарежда програмата. Откъсвам поглед от екрана и поглеждам часовника, който показва местното време. Съсредоточавам се върху потрепването на секундарника, защото, ако се замисля за Мат и децата, ще рухна. Всичко ще рухне и няма да се справя. Трябва да се справя.
	След секунди в залата влиза Тина, следвана от Ник, шефа на секция „Русия“, заедно с двама асистенти с черни костюми. Тина кимва сухо на всички и сяда начело на масата. Изражението й е неприятно. Неприятно и застрашително.
	— Значи се намираме в лаптоп номер пет — казва тя. — Надявам се да имаме повече късмет, отколкото с останалите четири.
	Тя обхожда стаята с поглед и го спира върху Питър. Той се прокашля.
	— Да, госпожо.
	Посочва екрана, началната страница на „Атина“. Кликва два пъти на иконата с името на Юри и секунди по-късно виждам екрана на Юри, познатите сини мехурчета. Очите ми се стрелват към последния ред иконки, където трябваше да се намира онази папка. Не е там.
	Питър казва нещо, но аз не го чувам. Мисля как ще се престоря на изненадана и се опитвам запазя самообладание, защото усещам, че Омар ме наблюдава. Гледам как екранът се превръща в поредица от знаци: Питър е пуснал програма за възстановяване на данни. След секунди се появява папката. „Приятели“.
	Край. Животът ми приключи.
	Опитвам се да прогоня лицата на децата от съзнанието си. Вдишвам през носа, издишвам.
	Питър кликва два пъти и аз виждам списъка с петте снимки. Премества курсора в горния край, променя изгледа от текст на големи икони. Петте снимки се появяват едновременно на екрана. Смътно различавам кръглите очила от първата, яркочервената коса от втората. Очите ми са впити в третата. В Мат.
	Само че това не е Мат.


>	8

	Прилича на Мат, поне на пръв поглед. Тъмна коса, тъмни очи, хубава усмивка. И определено прилича на Мат от снимката, която допреди два дни се намираше в същия този файл. Същият наклон на главата, същото разстояние от обектива, същият фон. Чертите обаче са различни. Това е съвсем друг човек. Не моят съпруг.
	Примигвам, после още веднъж. Не мога да повярвам. Съмнението бавно преминава в облекчение. Смазващо, въодушевяващо облекчение. Мат е успял. Оправил е нещата точно както обеща. Не знам как го е постигнал, но снимката е изчезнала. Семейството ни е невредимо.
	Нищо не ни застрашава.
	Успявам да откъсна очи от тази снимка, да погледна наляво, към първата и втората, към мъжа с кръглите очила и жената с оранжевата коса. Дъхът ми секва. Чертите на мъжа са по-остри от вчерашните, брадичката му е по-квадратна. Скулите на жената са по-високи, челото й — по-широко. Това също са други хора.
	Поглеждам надясно, към другите две снимки — бледата жена и мъжът с щръкналата коса, макар вече да знам какво ще видя. Сходни черти, сходен ъгъл на обектива и все пак различни хора.
	Мили боже.
	Мат е едно. Но да смени и другите четирима агенти?
	Усещам стягаща болка в гърдите, мъчителна тежест. Не разбирам защо. Нали самата аз изтрих четирите снимки, когато изтрих тази на Мат. Готова бях да ги унищожа, за да предпазя съпруга си. Тогава защо толкова се вълнувам, че са сменени? Има ли чак такова значение?
	През мъглата в главата ми бавно проникват гласове. Разменят се реплики, Тина и Питър. Дали действително са снимки на спящи агенти? Примигвам отново, опитвам се да се съсредоточа.
	— Но файлът не е криптиран — възразява Тина.
	— Така е, а всичките ни сведения сочат, че би трябвало да е криптиран — отвръща Питър. — Беше изтрит обаче.
	Тина накланя глава и се смръщва замислено.
	— Мислиш, че Юри е допуснал грешка?
	Питър кимва.
	— Не е изключено. Или файлът е качен погрешка, или нещо е станало при кодирането и Юри е побързал да го изтрие.
	— Без да съобрази, че файлът остава на харддиска — добавя Тина.
	— Именно.
	— И че можем да го намерим.
	Питър отново кимва.
	Тина вдига показалец към устните си, яркочервеният й лак улавя светлината. Почуква замислено по устните си, веднъж, два пъти. После поглежда към групичката от Бюрото, тримата агенти, насядали един до друг, сплели пръсти пред себе си.
	— Вие как мислите?
	Мъжът в средата се прокашля.
	— Струва ми се разумно да подходим като към следа, сочеща към руски спящи агенти.
	— Съгласни сме.
	— Ще направим всичко възможно да идентифицираме тези хора, госпожо.
	Тина кимва.
	Главата ми пулсира. Тези петимата не са агенти. Възможно е дори да не са истински хора. Дигитално променени, изкуствено насложени черти, несъществуващи хора, които Бюрото напразно ще преследва.
	И за всичко съм виновна аз. Разкрих секретна информация. Вярно, направих го, за да защитя семейството си, но ето че изгубихме следата към четирима руски агенти. Вкопчвам се в страничните облегалки на стола, внезапно ми се завива свят. Какво направих?
	Разговорите продължават. Полагам усилие да се съсредоточа, чувам името на Юри.
	— … в Москва — казва Питър.
	— Знаем ли къде в Москва? — пита Тина.
	— Не, но през следващите дни ще отделим допълнителни ресурси, за да разберем къде се намира.
	— А компютърът? Имаме ли информация къде е?
	— Не. Не е влизал в интернет през него.
	Та той е тук, крещя наум. В САЩ, в собствената ни столица. С фалшиви документи. И на всеки няколко месеца или когато съпругът ми му изпрати сигнал, се отбива през двора на една банка в Северозападен Вашингтон. Стискам зъби, а когато вдигам глава, виждам, че Омар ме наблюдава. Не мига, не се усмихва. Разговорът рязко заглъхва, а в ушите ми бучи само собствената ми кръв.


	Вече съм в коридора, бързам да се добера до кабинката, когато Омар ме настига, почти тичешком. Тръгва редом до мен. Сърцето ми препуска. Не знам какво да му кажа, не знам какво той се кани да ми каже, не знам как изобщо бих могла да отговоря на въпросите му.
	— Добре ли си, Вивиан?
	Поглеждам го и виждам, че на лицето му е изписана загриженост, може би престорена. Устата ми внезапно пресъхва.
	— Да. Просто напоследък ми се струпа много.
	Още няколко крачки, все така заедно, и се озоваваме пред асансьора. Натискам копчето, гледам как светва, моля се асансьорът да пристигне бързо.
	— Семейни проблеми?
	Нещо в тона му, в преднамерено непроницаемото му изражение ми напомня за разпит, за първите няколко привидно невинни въпроса, които имат за цел да те предразположат… или да те хванат в капан.
	Извръщам поглед към затворените врати на асансьора.
	— Да. Ела е болна, с Кейлъб обикаляме по лекари…
	Млъквам, обзета от нелепия страх, че ще ги урочасам с лъжите си. Лоша карма и прочее.
	С периферното си зрение виждам, че и Омар гледа право напред.
	— Съжалявам. — После ме поглежда. — Не забравяй, че сме приятели. Ако ти потрябва помощ…
	Кимвам отривисто и впивам поглед в цифрите над вратата. Наблюдавам как светват една след друга, но бавно, твърде бавно. Какво означава това _Ако ти потрябва помощ?_ Стоим рамо до рамо и чакаме.
	Най-после се чува иззвъняване и вратите се отварят. Влизам, Омар влиза след мен. Натискам бутона за моя етаж и го стрелвам с поглед. Редно е да кажа нещо, да подхвана разговор. Не може да мълчим в асансьора. Неестествено е. Напъвам се да измисля какво да кажа, но той ме изпреварва.
	— Между другото, има къртица.
	— Какво?
	Той ме гледа внимателно.
	— Къртица. В контраразузнаването.
	Защо ми го казва? Мен ли подозират? Полагам неимоверни усилия да не се издам.
	— Не знаех.
	Той кимва.
	— Бюрото разследва заподозрян.
	Не може да става дума за мен, нали? Как ли се очакваше да реагирам?
	— Та това е пълна лудост.
	— Така е.
	Той млъква, а аз нямам представа какво да кажа. Сигурна съм, че в настъпилата тишина чува как бие сърцето ми.
	— Виж, гарантирах за теб — подхваща той припряно, тихо. — Казах, че си мой човек, че е изключено да направиш такова нещо. Че не бива да си приоритет на разследването.
	Асансьорът спира. Не смея да дишам. Напълно съм замръзнала. Вратите се отварят.
	— Но нещо става, сигурен съм — снишава глас Омар. — Накрая все пак ще стигнат и до теб.
	Насилвам се да го погледна. На лицето му е изписана загриженост, също и съчувствие и по някаква причина това ме смущава повече, отколкото откритата подозрителност. Той протяга ръка и спира вратата, за да изляза. Измъквам се с очакването, че ще ме последва. Когато не тръгва след мен, се обръщам. Той ме гледа изпитателно.
	— Ако си загазила — казва Омар и сваля ръка, вратите започват да се затварят, — знаеш къде да ме намериш.


	Останалата част от деня минава като в мъгла. Нашата редица кабинки е превъзбудена като кошер, всички говорят за петте снимки и как най-лесно да бъде проследен Юри. Разискват се стратегии как да се доберем до неговия отговорник, до тайнствения ръководител. А аз искам единствено всичко да изчезне. Да остана сама с мислите си, да имам време да осмисля какво се случва.
	На първо място, разговорът с Омар. Защо ме беше предупредил, че в Управлението има къртица? И защо се държеше, сякаш подозира, че съм се компрометирала? Ако наистина смята, че съм двоен агент, защо спъва разследването?
	Нещо не се връзва.
	Трябва да помисля и за Мат, за снимките. Нямам представа как го е направил. Едва ли има достъп до компютъра на Юри. Струва ми се по-вероятно да е разговарял със самия Юри. Все пак Мат не би ме предал, нали? Обеща ми да не казва на никого.
	Усещам, че ме затиска тежест. Обгръща ме мрак. И петте снимки бяха подменени. Ако е искал да защити семейството ни, трябваше да промени само своята. Променяйки петте, защитаваше не само семейството ни. Защитаваше и програмата за спящи агенти.
	Поглеждам снимката в ъгъла на бюрото, снимката от сватбата ни. Взирам се в очите на Мат, докато не започва да ми се струва, че ме гледа подигравателно. Действително ли се опитваш да направиш най-доброто за нас, питам се. Или най-доброто за тях?


	Разбрах, че съм бременна, два месеца след като ме прехвърлиха в руската секция. Помня как седях на ръба на ваната, взирах се в теста, в синята ивица, която бавно потъмняваше, сравнявах я с илюстрацията върху опаковката и ме заливаше ту съмнение, ту остра възбуда.
	Уж предварително бях решила как ще съобщя на Мат — насъбрала бях разни идеи, чути оттук-оттам, прочетени онлайн, мислено пресявани през годините. Когато видях чертичката обаче, когато разбрах, че вътре в мен расте бебе, нашето бебе, не можех да чакам. Изхвърчах от банята и го намерих в дрешника. Закопчаваше си ризата. Поколебах се за миг, после вдигнах теста с огромна усмивка на лице.
	Ръцете му замръзнаха. Погледна теста, после мен с широко отворени очи.
	— Наистина ли? — възкликна.
	И когато кимнах, лицето му разцъфна в широка усмивка, която никога няма да забравя. Откакто се върнахме от Бахамите, понякога ме жегваше мисълта, че май не иска деца колкото си мислех, колкото ги исках аз самата. Но тази усмивка разсея всички съмнения. Усмивка на истинско щастие. Никога не го бях виждала по-щастлив.
	— Ще си имаме бебе — прошепна той и в гласа му долових същата почуда като своята.
	Кимнах и той пристъпи към мен, обви тялото ми с ръце, целуна ме, сякаш внезапно бях станала от крехка по-крехка, и усетих как сърцето ми се издува като балон, който сякаш всеки миг ще отлети от гърдите ми.
	Прекарах деня в щастлив ступор, часове наред се взирах в екрана на компютъра, в една и съща страница, без да виждам нищо. Издебнах, когато никой не ме гледа, отворих наръчника на служителя, прехвърлих до главата за отпуск по майчинство, а после и за неплатения отпуск. Разпечатах и пъхнах листовете в чантата си.
	Тръгнах си рано. У дома Мат беше приготвил вечеря. Ядохме. Поне пет-шест пъти ме попита как се чувствам, дали имам нужда от нещо. Преоблякох се с домашни дрехи, извадих листовете от чантата и ги отнесох до канапето. Мат беше седнал и прехвърляше каналите по телевизията. Погледна листовете, после мен. Не успях да разчета изражението му.
	Накрая си избра предаване — конкурс по готварство — и аз загледах с него, сгушена в прегръдката му, отпуснала глава на гърдите му. Към края на предаването, когато участниците се наредиха пред масата на съдиите, Мат натисна паузата.
	— Трябва да купим къща — каза.
	— Какво?
	Чух го, но думите ме свариха така неподготвена, че ми се прииска да повтори.
	— Къща. Не можем да гледаме дете тук — описа широк кръг ръката му.
	Огледах се — първия етаж на градската ни къща. Всекидневна, кухня, трапезария обхванах всеки сантиметър само с един поглед. Никога не ми се беше струвала толкова малка.
	От друга страна, не бяхме обвързани. Не ни тежеше ипотека. Живеехме близо до града. Не чувствах потребност да притежавам собствен имот. Мислех, че той споделя мнението ми.
	— Е, първите няколко години… подхванах.
	— Трябва ни пространство. Двор. Нормален квартал.
	Изглеждаше толкова категоричен, толкова разтревожен. А и действително беше хубаво да разполагаме с всичко това, макар и на по-късен етап. Свих рамене.
	— Не пречи да поогледаме.
	Само след седмица вече си имахме брокер — невзрачен човечец с възрядка сива коса, в която се вторачвах от задната седалка на седана му по време на дългите обиколки из околностите на Вашингтон. Започнахме с имотите в близост до града, за да ни бъдат по джоба. Къщите бяха малки. Ремонтирани надве-натри, колкото да се продадат. От изражението на Мат ми ставаше ясно, че не му допадат. Никоя не му допадаше. Стълбищата не били безопасни за деца. Трябвало ни повече пространство. Нямало място за люлка. Вечно имаше възражение.
	Затова започнахме да се отдалечаваме от града, къщите взеха да стават по-големи, но не и по-хубави. Или пък по-хубави, но не и по-големи. Увеличихме бюджета. Очаквах, че така ще имаме повече възможности. Че все ще харесаме някоя — дразнещо старомодна, но годна за обитаване. Възтясна, но поносима. В предградията, но и двамата не пътувахме с градски транспорт.
	Мат обаче намираше по нещо неприемливо навсякъде. Стълбищната площадка била опасна за току-що проходили малчугани. До задния двор имало рекичка — ами ако децата паднат? Не го бях виждала да издребнява така.
	— Все ще трябва да направим компромис с нещо — подметнах.
	— Просто искам най-доброто за бебето. И за другите деца, които може да имаме.
	После ме изгледа особено, сякаш питаше: „Не искаш ли и ти същото?“.
	Ако брокерът не беше толкова муден и не очакваше да прибере солидна комисиона, когато все пак вземем решение, щеше да ни зареже, кълна се. Продължавахме да търсим. Отново вдигнахме сумата, започнахме да оглеждаме още по-далече, в почти извънградски квартали. В периферията, както обясни брокерът.
	Мат започна да се оглежда с по-голям интерес. Допадаха му големите къщи в колониален стил, широките дворове, тихите улички с рояци деца на велосипеди. А аз се ужасявах от цените, от разстоянието до града.
	— Помисли само колко добре ще се чувстват децата — настояваше той.
	Как да споря?
	Накрая намерихме приемлив вариант. Чудесно разпределение, ремонтирана къща, в глуха уличка, с редица дървета отзад. Досещах се по изражението му, че я намира за идеална. И на мен ми допадаше. Виждах се как отглеждам семейство тук. И макар да не признавах, вече се бях уморила да търся. Исках да си стоя у дома и да чета книги за бебета. Същата вечер решихме да направим оферта.
	На следващата сутрин, когато слязох на долния етаж, заварих Мат пред отворения лаптоп. Веднага ми стана ясно, че нещо не е наред. Изглежда, не беше мигнал.
	— Училищата са ужасни — каза.
	Надникнах в екрана му. Разглеждаше класациите. Прав беше, училищата бяха ужасни.
	— Трябват ни добри училища — отбеляза той.
	Обърна се към екрана. Сви този прозорец и отдолу се показа друг. Снимка на къща. Не особено впечатляваща, като онези, които гледахме в началото.
	— Тази е в Бетесда. Училищата имат най-висок рейтинг. — В гласа му се долавяше същото вълнение, същото, каквото бях доловила, когато влязохме в последната къща. — Това е нашата къща, Вив.
	— Малка е. Нали мразиш малки къщи?
	— Знам. — Той сви рамене. — Ще ни е тесничко. Дворът няма да е от най-големите. Няма как да получим всичко. Обаче пък училищата са великолепни. Ще си струва, заради децата.
	Взрях се по-внимателно в екрана.
	— А видял ли си цената?
	— Да, не е много повече от последната. А нея бяхме готови да я купим.
	Сърцето ми прескочи. Немного повече ли? Беше с близо петдесет хиляди по-скъпа от последната, а дори тя надвишаваше бюджета ни, който вече няколкократно увеличавахме много над възможното според мен. Просто нямаше начин да си позволим тази къща.
	— Можем да си я позволим — каза Мат, прочел мислите ми. Отвори друга програма, таблица. Ето, виж.
	Подробен разчет. Помислил беше за всичко.
	— Скоро предстои да ме повишат. На теб също ще ти вдигат заплатата всяка година, след време ще започнат и да те повишават. Ще се справим.
	Дишането ми се накъса.
	— Ще се справим само ако остана на работа.
	Настъпи неловка пауза.
	— Искаш да напуснеш ли?
	— Ами… не, не чак да напусна, но може би да си взема неплатен отпуск…
	Всъщност така и не бяхме обсъдили тази подробност. Приела бях за даденост, че ще си остана у дома известно време. Бях решила, че и той иска същото. Нашите майки си бяха у дома, когато бяхме малки. Наблизо нямахме роднини. Нима щяхме да оставим детето в ясла?
	— Ти не си от жените, които предпочитат да си стоят вкъщи, нали?
	От жените, които предпочитат да си стоят вкъщи? Какво трябваше да означава това?
	— Нямам предвид да си остана у дома завинаги. — Отново се почувствах като онзи път на плажа — сякаш не ме бива достатъчно, сякаш Мат е останал с впечатлението, че се омъжва за по-добър човек. — Само за известно време.
	— Но ти си обичаш работата!
	Вече не я обичах. Не и откакто се преместих в руската секция. Не ми харесваха натоварването, дългото работно време, усещането, че колкото и да се старая, реално не постигам нищо. Сигурна бях, че появи ли се бебето, ще я харесвам още по-малко.
	— Иска ми се да вярвам, че върша нещо важно, но откакто се прехвърлих в руската…
	— Та ти имаш най-хубавия пост в цялото Управление, не е ли така? Всички се домогват до него.
	Поколебах се за миг.
	— Да, работата е интересна.
	— И си готова да се откажеш от нея, за да си стоиш по цял ден вкъщи с бебе?
	Зяпнах.
	— _Нашето_ бебе. Да, мисля, че бих искала. Не знам.
	Мат поклати глава и мълчанието съвсем натежа.
	— Ако не работиш, как ще спестим за колеж? Как ще пътуваме с децата, как ще можем да си позволим такива неща? — попита накрая той.
	За пръв път, откакто видях синята чертичка, започна да ми се гади. Преди да успея да отговоря, той продължи:
	— Вив, училищата са с рейтинг десет. Десет! Няма ли да е страхотно? — Протегна ръка и сложи длан върху корема ми, погледна ме многозначително. — Искам най-доброто за бебето ни.
	Неизреченият въпрос увисна в тишината. „Не искаш ли и ти същото?“
	Естествено, че исках. А защо вече се чувствах, сякаш не съм достатъчно добра майка? Погледнах отново екрана. Снимката на къщата го изпълваше. Къщата, която вече ми тежеше като воденичен камък, макар още да не я бяхме видели.
	— Да идем да я огледаме — съгласих се задавено.



	Прибирам се по-късно от обикновено. Заварвам ги около кухненската маса с остатъци от спагети с кюфтенца в шарените пластмасови купички и по таблите на високите столчета.
	— Мамо! — виква Ела в същия миг, в който Люк извисява гласче:
	— Здрасти, мамо!
	Близнаците са голи до кръста, лицата им — оплескани със сос за спагети. Късчета спагети са залепнали на невероятни места — по челата, раменете, косите им. Мат се усмихва, сякаш всичко е наред, сякаш нищо особено не се е случило, после става и тръгва към печката, сипва вечеря и за мен.
	Оставям сакото и чантата до вратата и влизам в кухнята, залепила усмивка на лицето си. Целувам Ела по темето, после и Люк. Махвам на близнаците, настанени в двата края на масата. Чейс се ухилва, разкрива всички зъбки и удря с юмруче по подноса. Разхвърчават се пръски сос. Придърпвам стола си и сядам, а Мат поставя чинията със спагети пред мен и се настанява отсреща. Поглеждам го и усещам как лицето ми се изопва.
	— Благодаря — казвам.
	— Наред ли е всичко? — пита предпазливо той.
	Решавам да не отговоря и вместо това се обръщам към Ела.
	— Как се чувстваш, миличка?
	— По-добре.
	— Чудесно.
	Поглеждам Мат. Наблюдава ме съсредоточено. Насочвам вниманието си към Люк.
	— Как мина в училище?
	— Добре.
	Напъвам се да измисля какво друго да го питам. Нещо конкретно. За тест или някое изпитване, но не ми хрумва нищо. Вместо това хапвам малко от изстиналите спагети и старателно избягвам погледа на Мат.
	— Наред ли е всичко? — пита той отново.
	Дъвча бавно.
	— Мислех, че не е, но най-неочаквано се оказа, че няма никакъв проблем.
	Не свалям очи от него.
	Веднага разбира. Усещам го.
	— Радвам се да го чуя — казва той.
	Настъпва неловка пауза. Накрая Ела нарушава тишината:
	— Тате, готова съм.
	И двамата я поглеждаме.
	— Изчакай и мама да се нахрани, миличка — казва Мат.
	Клатя глава.
	— Няма нужда.
	Мат се поколебава, поглеждам го: „Пусни я да върви, пусни децата, за да можем да поговорим“.
	— Добре — казва той на мен, а после се обръща към Ела. — Остави си купичката в мивката, моля.
	— Може ли и аз да ставам, татко? — обажда се Люк.
	— Разбира се, приятелче.
	Люк и Ела стават от масата. Мат взема няколко мокри кърпи и се захваща да бърше лицето на Чейс, ръчичките му. Хапвам още малко и гледам как го почиства, вдига го от столчето, пуска го на земята. Мат ме поглежда за миг, после насочва вниманието си към лицето на Кейлъб. Накрая оставям вилицата. Нямам апетит, няма смисъл да се насилвам.
	— Как го направи? — питам.
	— Как смених снимките ли?
	— Да.
	Съсредоточил се е върху ръцете на Кейлъб, бърше внимателно между пухкавите пръстчета.
	— Нали ти казах, че ще те измъкна.
	— Но как го направи?
	Мат не отговаря, не ме поглежда, продължава да бърше ръчичките на Кейлъб.
	Стискам зъби.
	— Би ли ми отговорил, моля?
	Мат вдига Кейлъб от столчето, сяда и го настанява в скута си. Кейлъб пъха пръстчета в уста и засмуква.
	— Предупредих те, че е по-добре да не знаеш подробности.
	— Не ми ги разправяй тия. Ти ли го направи? Или си казал на някого?
	Мат раздрусва Кейлъб на коляно.
	— Казах на Юри.
	Мощна тръпка разтърсва тялото ми, изумена съм от предателството.
	— Обеща да не казваш на никого.
	По лицето му се изписва объркване.
	— Какво?
	— Обеща никога да не казваш.
	Той примигва и като че ли се досеща.
	— Не, Вив, обещах да не казвам на властите.
	Зяпвам го смаяно. Кейлъб се върти неспокойно, напира да се измъкне от прегръдката му.
	— Не можех да не кажа на Юри. Нямах избор — обяснява Мат.
	Кейлъб надава вик. Гърчи се недоволно.
	— Ей сега се връщам — измърморва Мат и излиза от стаята, опрял Кейлъб на хълбока си.
	Поглеждам ръцете си, брачната халка. Това ли е усещането, когато ти изневерят? Когато се омъжих за Мат, мислех, че вероятно ще имам късмет никога да не изпитам това чувство. Не можех да си представя, че е способен да ме предаде. Захлупвам лявата ръка с дясната и халката изчезва от погледа ми.
	Мат се връща след няколко минути, сам. Сяда. Заслушвам се в звуците от съседната стая. Люк и Ела играят на „Гледай си работата“. Снишавам глас и се привеждам напред.
	— Значи сега руснаците знаят, че съм ти разкрила класифицирана информация.
	— Само Юри знае.
	Клатя глава.
	— Как можа?
	— Ако можех сам да се справя, щях да го направя, но нямаше начин. Единственият вариант бе да се обърна към Юри.
	— И да смениш всички снимки?
	Мат се обляга назад и ме поглежда.
	— Какво искаш да кажеш?
	Не му отговарям. Какво да кажа? Че не съм сигурна дали не ме мами?
	— Това нямаше да се случи, ако просто ме беше издала.
	Гледа ме, сякаш той е предаденият.
	Но пък е прав. Част от гнева ми преминава в чувство за вина.
	Действително ми предложи да го предам. Не изприпка веднага при Юри. Не смени снимките още първия ден.
	Ако се е тревожел повече за програмата, отколкото за мен, щеше да предприеме нещо още първия ден.
	— Значи сега всичко е наред? — питам накрая. Опитвам се да прогоня от съзнанието си образите на четиримата спящи агенти, факта, че никой няма да разбере самоличността им заради мен. Ти изтри файла, Вив. Ти първа изтри снимките. — В безопасност ли сме?
	Мат извръща поглед и още преди да продума, ми става ясно, че не сме се измъкнали.
	— Ами не съвсем.
	Не съвсем. Насилвам се да разсъждавам.
	— Защото все още могат да разберат, че аз съм изтрила файла?
	Представям си как ме разпитват от отдел „Сигурност“, как ми съобщават, че са разкрили кой е изтрил файла. Мога да кажа, че е станало случайно. Че не съм разбрала какво съм направила. Вероятно няма да прозвучи особено достоверно, вероятно ще ме заподозрат, но само временно. Важното е, че няма да намерят снимката на Мат.
	— Да — отвръща Мат, — но не е само това. „Атина“ записва активността на потребителите.
	Откъде изобщо знае името „Атина“? Сигурна съм, че никога не съм го споменавала.
	— Някъде има запис какво точно си видяла в компютъра на Юри, Вив. Някой би могъл да влезе в архива и да види как разглеждаш компютъра на Юри и кои файлове си отворила.
	— И да види, че отварям твоята снимка.
	— Да.
	— Тоест снимката ти още е на сървъра?
	— Да.
	Следователно и другите четири бяха запазени. Не беше късно да се погрижа истинските снимки да се озоват в ръцете на ФБР. Все още имах шанс да си призная, да уведомя Управлението за другите четирима агенти и за Мат. Да постъпя както е редно.
	Нищо чак толкова страшно не се беше случило, нали? Може би щяха да си затворят очите пред факта, че съм изтрила файла. Импулсивно действие на уплашена съпруга.
	Само че не беше толкова просто, защото подмяната на петте снимки можеше да се обясни по един-единствен начин. Разкрила бях на руснаците подробности от строго секретна програма. Това си беше държавна измяна. Достатъчно основание да се озова в затвора. От ужас кръвта ми се вледенява.
	Замислям се за Омар, как ме гледа през последните няколко дни. _В контраразузнаването има къртица._ Ако действително ме подозират, достатъчно е да надникнат в сървъра, за да потвърдят подозренията си.
	— Има как да се измъкнем — казва Мат. — Има как да се изтрие.
	Изглежда угрижен, смутен.
	— Как? — прошепвам.
	Той бърка в джоба си и вади флашка. Черно пластмасово правоъгълниче. Вдига го пред мен.
	— Вътре е записана програма, която ще изтрие историята за активността ти от последните два дни.
	Зяпвам флашката. Би могла да заличи доказателствата, че съм намерила снимката на Мат. Няма да има в какво да ме обвинят. Няма да ми вземат децата.
	— Твоята и на всички останали — добавя Мат. — Ще върне сървърите с два дни назад.
	Поглеждам го. Ще върне сървърите с два дни назад. Два дни загубени, работата на цялото Управление, на всички хора.
	И все пак това не беше чак толкова съществено предвид всичко останало, нали така?
	Щях да опазя семейството си. И снимката на Мат щеше да изчезне веднъж завинаги. Също и снимките на другите спящи агенти, но в този момент изобщо не се колебая — искам руснаците да заредят програмата. Дори не се замислям. Готова съм да допусна четиримата агенти да останат ненаказани, стига семейството ми да е в безопасност. Знам, че е неморално. И се чувствам като изменник, че изобщо разсъждавам в тази посока, но все пак става дума за децата ми.
	— И какво? — питам. — Просто ще я качат?
	— Там е работата — поглежда ме той. — Трябва ти да я качиш.


>	9

	Мат оставя флашката на масата и аз я поглеждам, сякаш всеки момент ще избухне.
	— Нищо не мога да направя. Компютрите са модифицирани. Нямам порт…
	Порт има в стаята с ограничен достъп.
	Поглеждам го. Нима съм споменавала за стаята с ограничен достъп? Със сигурност не съм споменавала за компютрите в нея. Прав е обаче. Вътре има компютър за качване на оперативни данни.
	— Няма значение. Компютърът е защитен с парола. Нямам достъп…
	— Не ти е нужен достъп. Програмата стартира сама. Трябва само да пъхнеш флашката.
	Не мога да повярвам какво ме кара да направя.
	— Искаш да кача нещо в компютърната система на Управлението?!
	— Ще премахне доказателствата, че си изтрила файла.
	Ще изтрие и снимките. И петте. Извръщам очи. Изричам думите, които ми се въртят в главата. Изричам ги, макар да знам, че не бива.
	— Ти си руски агент и ме караш да кача програма в мрежата на ЦРУ.
	— Аз съм ти съпруг и се опитвам да те спася от затвора.
	— Като ме караш да направя нещо, заради което ще ме затворят за цял живот.
	Мат се пресяга през масата и слага ръка върху моята.
	— Ако разберат какво си направила, така или иначе ще те затворят за много дълго.
	Чувам Ела от съседната стая.
	— Не е честно! — крещи.
	Права си, казвам си, втренчила поглед във флашката. Не е честно. Изобщо не е честно.
	— Татко! — пищи Ела. — Люк играе нечестно!
	— Не е вярно — виква Люк.
	Оставам вторачена във флашката. Усещам погледа на Мат върху себе си. Никой от двама ни не се надига, за да отиде оттатък да въдвори ред. Децата продължават да се карат, но вече по-тихо. Когато започват да разговарят с нормален тон, издърпвам ръка изпод дланта на Мат и сплитам пръсти.
	— Какво е записано, кажи ми честно? Нещо, което ще вкара руснаците в системите ни?
	Мат клати глава.
	— Не, категорично не. Кълна ти се, просто програма, която ще върне сървърите два дни назад.
	— А ти откъде знаеш?
	— Проверих. Сканирах флашката за скрити програми. Няма нищо друго.
	Защо да ти вярвам? Не го казвам гласно, но не се и налага. Сигурна съм, че го чете по лицето ми.
	— Ако не го направиш, ще те пратят в затвора. — Изражението му е напълно открито, честно. А също и уплашено. — Това ще ни помогне.
	Поглеждам отново флашката и си пожелавам да изчезне, пожелавам си цялата тази история да изчезне. Имам чувството, че пропадам все повече и повече и съм напълно безсилна да се спра. Способна ли съм да направя подобно нещо?
	Вдигам глава и го поглеждам изпитателно. Думите му отекват в главата ми. _Сканирах флашката за скрити програми._
	— Дай да видя.
	Сянка на объркване помрачава лицето му.
	— Какво?
	— Каза, че си я сканирал. Искам да видя.
	Дръпва се, сякаш съм го зашлевила.
	— Не ми ли вярваш?
	— Искам да съм сигурна.
	Гледаме се втренчено, без да мигаме, и накрая той качва:
	— Добре.
	Изправя се и излиза от стаята, а аз тръгвам след него. Отива в складовото помещение зад стълбите. Пали лампата, посяга за отвертката, същата, която използвах и аз. Гледам как маха дъската, вади лаптопа. Обръща се, поглежда ме с непроницаемо изражение, после минава покрай мен и се връща в кухнята.
	Отваря лаптопа и сяда пред него. Стоя зад гърба му и наблюдавам екрана. Появява се бялата ивица, курсори примигва. Свеждам поглед към клавиатурата, проследявам движението на пръстите му, докато натиска клавишите, бавно и преднамерено. Разпознавам една от обичайните му пароли — рождените дни на децата. Накрая натиска още няколко клавиша в последователност, която не разпознавам веднага. Датата на сватбата ни. Значи все пак е мислел за нас.
	— Наясно си, че нищо няма да разбереш, нали? — пита, без да се обърне.
	Добре че е с гръб към мен, защото е прав. Не съм в крак с технологиите, няма да се ориентирам в подробностите. Не това е важното обаче. Искам да видя как ще се държи, какво ще ми покаже. Все ще се ориентирам, колкото да разбера дали действително е сканирал флашката, или ме е излъгал. И може би това ще е достатъчно.
	— Разбирам повече, отколкото си мислиш.
	Той отваря някаква програма, написва команда и по екрана потичат редове.
	— Дневник на потребителска дейност — измърморва Мат.
	Сочи един ред: днешната дата. После друг — времева регистрация отпреди няколко часа.
	Плъзга курсора надолу по екрана, сочи ми част от текста.
	— Съдържанието на драйва — казва.
	Преглеждам текста. Основната част е неразгадаема, но някои откъслечни подробности ми се струват логични, съответстват на казаното. Нищо не загатва, че флашката съдържа още нещо.
	И най-важното — часът и датата. Самият факт, че ми беше показал нещо. Действително я беше сканирал, както твърдеше.
	Не ме лъже.
	Мат се обръща на стола и ме поглежда. Изглежда обиден и усещам как ме залива чувство за вина.
	— Вече вярваш ли ми?
	Заобикалям масата и сядам на стола срещу него. Поколебавам се, преди да заговоря.
	— Тях ги бива, нали знаеш? Хората от Управлението. Ами ако проследят програмата до мен?
	— Няма — уверява ме тихо Мат.
	— Откъде си толкова сигурен?
	— Замисли се какви неща ти казах. Какво знаят руснаците. — Той се пресяга през масата и покрива с длани моите. — И тях си ги бива.


	Тази нощ отново не мога да спя. Вместо това обикалям къщата с натежало сърце. Гледам спящите деца, гледам как гърдите им се издигат и отпускат, гледам лицата им, още по-невинни в съня. Крача из коридорите, вглеждам се във всяка снимка по стените, във всички уловени мигове, в щастливите усмивки. Рисунките, закачени с магнитчета по хладилника. Играчките, разпилени в тъмното. Искам животът ни да продължи както досега. Искам стария си живот.
	Истината е, че мога да се озова в затвора. Всъщност почти е сигурно, ако разберат какво съм направила. Разкриване на секретна информация, застрашаване на операциите на Управлението. А колко много ще изпусна, ако ме тикнат зад решетките. Давя се от вълнение дори при мисълта. Първите крачки на Кейлъб, първите му думи. Първото паднало зъбче на Ела, емоциите покрай феята на зъбките. Представленията на танцовата трупа, първите крачки в бейзбола, първи опити на колелото. И най-вече обикновените мигове. Да ги гушкам, когато сънуват кошмари или са болни. Да чувам „Обичам те, мамо“, да изслушвам какво са научили в училище, какво ги вълнува, какво ги плаши.
	Вярно, Бюрото няма да може да залови спящите агенти, които иначе вероятно щеше да разконспирира, но нима това има чак такова значение? На собствената ми сватба е имало буквално десетки агенти. Проблемът се оказваше далеч по-голям, отколкото си мислехме. Тези петима са капка в морето.
	Седя на канапето в мътната светлина на утрото, когато Мат слиза долу. Пали лампата в кухнята и примигва, докато очите му привикнат със светлината. Отива до кафе машината и натиска копчето. Наблюдавам го мълчаливо. Накрая ме забелязва, спира и вперва очи в мен. Не отклонявам поглед. После бавно вдигам ръка, стиснала флашката между палеца и показалеца.
	— Обясни ми каквото трябва.


	Ще го направя. Случващото се е толкова чудовищно, че съм направо смазана. Гледам замаяно как Мат бърше флашката с парцалче, с каквото почиства стъклата на слънчевите си очила. Заради отпечатъците, казва. Пъха я във фалшивото дъно на малък двустенен термос за кафе. Лъскав, метален, виждам го за пръв път. Къде ли е стоял досега? Къде изобщо държи тези неща? Как е възможно да съм толкова сляпа?
	— Трябва само да я пъхнеш — казва и ми подава термоса.
	Поемам го. Виждам отражението си в лъскавия метал, изкривено. Аз съм, но изглеждам като друг човек.
	— В предната част на компютърния терминал има юесби порт.
	— Добре — продължавам да зяпам отражението си, образа, който всъщност не съм аз.
	— Пъхаш я, чакаш поне пет минути, но не повече от десет и вадиш. След десет минути сървърите ще започнат да се рестартират. Ако флашката още е в компютъра, когато приключи рестартирането, ще могат да проследят в кой компютър е сложена.
	Пет минути? Ще трябва да стоя там цели пет минути, докато флашката стърчи от компютъра? Ами ако някой ме види?
	— Тогава ще изчакам след работно време.
	Мат клати глава.
	— Не може. Компютърът трябва да е включен в мрежата.
	— Включен ли?
	Думите му ме изпълват със страх. Следователно трябва да действам в работно време. Питър е човекът с право на достъп. Обикновено сутрин се регистрира в компютъра, заключва го за през деня, после го изключва, преди да си тръгне. Тази работа започва да ми се струва безкрайно рискована.
	— Ами ако някой ме види?
	— Не бива да те види — казва Мат и този път на лицето му се изписва страх, първата сянка на неувереност, откакто ми е показал флашката. — Не бива да го допускаш.


	Термосът стърчи от стойката до мен, докато карам към офиса. Стискам го силно, докато се придвижвам от паркинга, и още по-силно, когато влизам във фоайето и виждам американското знаме да виси от тавана. Мобилизирала съм всичките си сили да изглеждам спокойна, безстрастна.
	Подминавам три табели — до този момент не бях забелязала, че са толкова много — със списък на забранените предмети. Дълъг списък, всякакви електронни джаджи. Дори флашката да беше празна, пак би било против правилата да я внеса. А трудно бих могла да твърдя, че не съм знаела.
	Заставам на опашката пред въртящата се бариера. Вдясно от мен дръпват жена на моите години за проверка на случаен принцип. Рон преглежда съдържанието на чантата й. Вляво проверяват по-възрастен мъж с ръчен детектор. Извръщам поглед. Усещам гъделичкането на капки пот по челото, по горната устна. Идва моят ред, прокарвам през четеца пропуска си, на клавиатурата въвеждам кода. Въртележката се отключва и ме пуска да мина.
	Чува се сигналът на сензорите, тихо пиукане, и двама непознати от охраната поглеждат към мен. Сърцето ми препуска, думка толкова силно, че няма начин хората наоколо да не го чуват. Надявам изненадано изражение за част от секундата, после се ухилвам и вдигам термоса към тях. Ето, от това е. Не се тревожете. Нищо електронно. Сензорите, които улавят електронни устройства, са пословично чувствителни.
	Единият от охранителите тръгва към мен. Взема ръчен детектор и го прокарва нагоре-надолу по тялото ми. Устройство пиука само до термоса. Мъжът ми маха да мина с отегчено изражение.
	Усмихвам му се и кимвам. Продължавам по коридора бавно, с премерена крачка. Когато се скривам от поглед, избърсвам чело с опакото на треперещата си длан.
	Влизам в подземието с помощта на пропуска, вкарвам личния си код. Тежката врата се отваря и аз я бутам. Виждам Патриша. Усмихвам й се и подминавам с „добро утро“ като всяка друга сутрин. После пристъпвам в кабинката и включвам компютъра. Обичайното ежедневие, обичайните поздрави, всичко е обичайно.
	Сядам на бюрото и впивам поглед във вратата с надпис „Ограничен достъп“ с големи алени букви. Разглеждам сензорите на стената: единия за пропуски, другия за пръстови отпечатъци. Върху екрана ми е отворена програма, но аз не я поглеждам. Не работя, не отварям имейли. Само се взирам във вратата.
	Няколко минути след девет пристига Питър. Наблюдавам го как поднася пропуска си към един от четците, въвежда код, после долепя пръст върху другия четец, задържа го. Влиза и затваря тежката врата след себе си. След няколко минути вратата се отваря отново и той си тръгва.
	Поглеждам термоса, щръкнал пред мен на бюрото. Компютърът е включен в системата, мога да го направя във всеки един момент. Трябва да го направя. Посягам към термоса, свивам пръсти около цилиндъра. Изправям се с усилие и принуждавам краката си да тръгнат към вратата.
	Прокарвам пропуска си през единия четец, притискам пръст към другия. Ключалката изщраква и аз отварям тежката врата. Вътре е тъмно. Щраквам ключа на лампата. Помещението е малко, по-тясно дори от кабинета на Питър. Два компютъра, един до друг върху масата, екраните са обърнати в противоположни посоки. Трети до отсрещната стена. Именно той привлича вниманието ми. Виждам юесби порта отпред.
	Сядам пред един от другите два компютъра и слагам термоса пред себе си. Регистрирам се. Ако някой влезе, трябва да изглежда, сякаш работя. Отварям възможно най-секретната информация, до която имам дос тъп — информация, която може да бъде разглеждана от шепа хора в цялото Управление. Толкова секретна, че ако някой влезе, ще бъда принудена да го помоля да излезе и да се върне, когато приключа. После си поемам въздух и развинтвам дъното на термоса. Виждам флашката. Дръпвам ръкава си надолу, обгръщам дланта си с плата, изтръсквам флашката в шепата си и завинтвам дъното обратно.
	Замирам за миг и наострям уши, но не чувам нищо подозрително.
	В следващия миг скачам от стола и заставам пред третия компютър. Покрила пръсти с ръкава, пъхам бързо флашката, която влиза плавно. Крайчето почти веднага пламва в оранжево. Само след секунди седя обратно на стола.
	Треперя. Никога в живота си не съм изпитвала такъв ужас.
	Все още не се чува никакъв шум. Поглеждам часовника в долната част на екрана. Пет минути. Само толкова ми трябват. Трябва просто да остана тук необезпокоявана за пет минути, после да извадя флашката, да я пъхна обратно в термоса и всичко ще приключи. Все едно никога не се е случвало.
	Поглеждам пак флашката и светещото й крайче. Какво ли прави в момента? Вероятно си проправя път през сървърите. Готви се да изтрие всичко от последните два дни. И само толкова, нали? Господи, надявам се да е само това.
	Минава минута, влачи се като цяла вечност. Пресмятам наум. Една пета. Двайсет процента.
	В този миг откъм вратата се чува пиукане, нечий пропуск минава през четеца. Замръзвам, после се обръщам към вратата. Запази спокойствие! Трябва да запазя спокойствие. Нужни са ми само още четири минути.
	Вратата се отваря. Питър. О, господи, Питър е! Страхът сграбча вътрешностите ми с железни нокти. Има право на достъп до всичко, до което имам и аз. Нямам извинение да го изгоня. Ще седне пред съседния компютър и тогава как ще отида до третия, за да извадя флашката?
	— Здрасти, Вивиан — поздравява ме Питър. Любезно, нормално.
	Надявам се да не забележи колко съм уплашена. Направо ужасена.
	— Здрасти старая се да звуча спокойно.
	Той влиза, сяда пред терминала до мен и започва да въвежда паролите си. Осезаемо усещам флашката, пъхната в компютъра зад нас. Няма причина да реши да използва точно този компютър, нали? Ами ако я забележи?
	Поглеждам часовника. Минали са три минути. Шейсет процента. Още две и…
	— Вивиан? — обажда се Питър.
	— Да? — обръщам се към него.
	— Би ли ме извинила за няколко минути? Трябва да погледна едни нови сведения. „Игъл Джъстис“.
	Сведения, до които нямам право на достъп. Питър прави точно онова, което смятах да направя аз — да изгоня всеки без нужните права. Поглеждам пак часовника. Все още три минути. Заклевам се, днес времето не тече нормално.
	— Би ли ме изчакал? Почти приключвам.
	— С удоволствие бих те изчакал, но трябва да ги погледна преди сутрешното събрание на ръководството. По заповед на Ник.
	Не. Не е възможно. Какво да правя сега? Какво, за бога, се очаква да направя?
	— Вивиан?
	— Да, разбира се. Само да изляза от системата.
	— Просто заключи екрана за малко… наистина ми е спешно.
	Поколебавам се. Разумът ми изневерява, не ми хрумва какво друго да направя, освен да се съглася.
	— Добре. Заключвам екрана, _Control-Alt-Delete_. Изправям се и докато отварям вратата, очите ми се стрелкат към флашката, все още в порта, крайчето й все още пламтящо оранжево.
	Връщам се на бюрото си и сядам, напълно зашеметена. Очите ми спират на часовника пет минути, после се впиват във вратата. Умът ми е като парализиран, не ми хрумва какво бих могла да направя. Прехвърлям отново думите на Мат от сутринта. _Пет минути… не повече от десет… сървърите ще започнат да се рестартират._
	Минали са вече шест минути, а вратата още е затворена. Ами ако Питър забележи флашката?
	Седем минути. Седя ужасена, а страхът пъпли по пените ми.
	Осем минути. Възможно ли е някак да го подмамя да излезе от стаята? Не ми хрумва как. Да изчакам? Съвсем скоро ще приключи, нали?
	Девет минути. Замръзнала съм, неспособна да помръдна. Насилвам се да избутам стола назад, да се изправя. Ще кажа, че съм забравила нещо. Термоса. Ще го съборя от бюрото, ще го търкулна към компютъра и когато се наведа уж да го вдигна, ще измъкна флашката…
	Нещо проблясва пред мен, привлича вниманието ми. Промяна в цвета, в контраста. Екранът ми почернява, само за миг. Извъртам се, поглеждам към коридора, към редицата кабинки, виждам, че и други екрани угасват. Един след друг. През цялото подземие пробягва тръпка като електрически ток. После екраните възстановяват нормалния си вид. Хората се оглеждат, шушукат. Какво става?
	О, господи!
	Хуквам към стаята с ограничен достъп. Поднасям пропуск към сензора, притискам пръст към четеца. Инструкциите на Мат ехтят в главата ми. _Ако флашката още е в компютъра, когато приключи рестартирането, ще могат да проследят в кой компютър е сложена…_
	Вратата се отваря точно когато ключалката изщраква, точно когато съм протегнала ръка да я бутна, и аз, аха, да изгубя равновесие, буквално се блъсвам в Питър.
	— Вивиан — възкликва той стреснат. Намества очилата си.
	— Термоса. Забравих си термоса — избъбрям припряно.
	Твърде припряно. Той ме поглежда озадачено, в погледа му долавям подозрителност, но вече няма значение, нищо няма значение, освен да се добера до флашката, да я издърпам. Отмествам се встрани, пускам го да мине, макар всяка секунда да е мъчение.
	Той най-после излиза и аз нахълтвам в стаята, затръшвам вратата. Хвърлям се на пода, дръпвам флашката, слепешком намирам термоса, развинтвам дъното, пъхам флашката, завинтвам го обратно.
	После рухвам на стола, напълно смазана. Цялата треперя. Не мога да си поема въздух.
	Ужасът не ме напуска и след като треперенето престава. Не знам защо. Би трябвало да се успокоя. Флашката е у мен. В безопасност съм, нали? Няма начин рестартирането да е било приключило.
	Въпреки това ме изпълва тревожното усещане, че дори да ми се размине, няма да съм в безопасност.


	Съвсем скоро анализаторите установяват, че е изчезнало всичко от последните два дни. Надига се всеобщо негодувание заради изгубените документи и презентации. Бързо плъзва слухът, че проблемът обхваща цялата система. Разменят се всевъзможни конспиративни теории, заклеймяват се виновници — от чуждестранни разузнавателни служби до хакери и недоволни служители на отдел „Информационни технологии“.
	Питър обикаля от кабинка на кабинка, проверява дали всичките му анализатори са засегнати по сходен начин. Чувам тихите разговори, усещам, че приближава. Когато стига до кабинката ми, дълго стои на прага, гледа ме, мълчи. Лицето му не изразява нищо, но въпреки това страхът ми се засилва.
	— И при теб ли е същото, Вивиан? — пита накрая. — Последните два дни?
	— Така изглежда.
	Той кимва безизразно и продължава нататък.
	Гледам гърба му и страхът ми прелива в мощна вълна на гадене. Ще повърна. Трябва да изляза, трябва да се махна оттук.
	Бутам стола назад, забързвам по коридора, между редиците кабинки, през вратата на подземието. Тръгвам към дамската тоалетна, като се подпирам на стената. Блъсвам вратата, минавам край двете редици умивалници, двете редици огледала, бързам към кабинките. Затварям се в най-отдалечената. Заключвам вратата, извъртам се и повръщам в тоалетната чиния.
	После избърсвам уста с опакото на дланта си. Краката ми треперят, цялата треперя, обзета от слабост. Изправям се, дишам дълбоко, опитвам се да се успокоя. Получи се, няма начин да не се е получило. Сега трябва да се успокоя, да изкарам остатъка от деня.
	Заставям се да напусна убежището на кабинката и да изляза при умивалниците. Спирам пред първия и мия ръце. В дъното на редицата има някой — момиче, сякаш току-що завършило университета. Усмихва ми се бегло в огледалото. Отвръщам на усмивката и неволно поглеждам отражението си. Тъмни кръгове под очите. Бледа кожа. Изглеждам ужасно. Изглеждам като предателка.
	Извръщам очи, дръпвам квадрат груба кафеникава хартия и бърша ръце. Трябва да се успокоя. Поне да изглеждам спокойна. Заобиколена съм от анализатори на ЦРУ, за бога.
	Дишай дълбоко, Вив!
	Връщам се в подземието, извървявам разстоянието до дъното, мъча се да се изолирам от разговорите, от възбудените коментари покрай прекъсването на захранването. Хората от екипа ми са се събрали на пътеката. Присъединявам се към групичката, скупчена точно до входа на кабинката ми. Разискват случилото се, но аз почти не ти чувам, долавям само откъслечни реплики, кимам, когато трябва, възклицавам в подходящия момент. Или поне така се надявам. Не мога да откъсна очи от термоса, от часовника. Нямам търпение да се махна оттук, да се прибера у дома. Да върна флашката на Мат, да се отърва от доказателствата, да приключа с всичко това.
	— Кой е бил според вас? — пита Марта уж на шега и гласът й пробива мъглата в съзнанието ми. — Руснаците? Китайците?
	Гледа всички ни, но отговаря Питър.
	— Ако руснаците намерят начин да влязат в системите ни, няма просто да изтрият свършеното от последните два дни. — Гледа Марта, не мен, но от изражението му ме побиват тръпки. — Ако са били руснаците, щетите ще са по-големи. Многократно по-големи.


	Карам към къщи, а термосът сгърчи от стойката до мен. Част от напрежението започва да ме напуска, да разхлабва хватката, в която е пристегнало раменете ми, но възелът в стомаха ми така и не се разплита. Какво направих?
	Стискам волана. В главата ми се вихри цяла буря от емоции. Облекчение, несигурност, разкаяние.
	Може би ще се получи. Може би няма да ме вкарат в затвора. А дали страхът от изобличаване ще ме преследва цял живот? Вярно, ще мога да гледам как децата ми растат, но няма ли всичко да е опорочено? Всеки сладостен миг — вгорчен?
	Дали не трябваше да рискувам и да си понеса наказанието?
	Обзема ме смътното чувство, че трябваше да обмисля нещата по-внимателно. Че действах импулсивно, макар да смятах, че съм премислила всичко.
	Спирам пред къщата. Колата на Мат е отпред както винаги. Смрачава се и къщата свети приветливо. Завесите на кухненските прозорци са разтворени и аз виждам петимата около кухненската маса.
	Е, добре. Никога няма да се чувствам напълно спокойна, напълно щастлива, но пък децата ми ще са щастливи. Нали това е да си родител?
	Гася двигателя, излизам от колата, тръгвам към пощенската кутия. Заварвам обичайната купчинка пликове и реклами. Най-отгоре тънък кафеникав плик, извит, за да се побере в тясната кутия, заклещен вътре. Вадя всичко, без да откъсвам очи от плика. Няма марка, няма адрес на подателя, само името ми, изписано с черен маркер, с печатни букви. ВИВИАН.
	Изстивам. Втренчвам се в плика вцепенена, после заставям краката си да се раздвижат, да ме отнесат до стъпалата. Сядам, слагам купчинката до себе си и вземам плика. Обръщам го, плъзгам пръст под капачето.
	Вече знам какво има вътре. Само едно може да е.
	Вадя съдържанието — тънка купчинка листове, три или четири, нищо повече. Стомахът ми се свива. Най-отгоре — снимка на екран, екрана на моя компютър. Отгоре и отдолу се виждат лентите на секретната програма, вижда се и идентификационният ми номер. „Атина“ е отворена, а в прозореца се мъдри изображението от лаптопа на Юри. Отворен файл. „Приятели“.
	Вдигам първия лист, за да видя следващия. Същите ленти, същият идентификационен номер. Само че този път едната от снимките е отворена. За пореден път виждам лицето на съпруга си.


>	10

	Задушавам се. Нали го изтрих? Нали направих точно както ми беше казал Мат — поех риска и пъхнах флашката? А ето че доказателството отново е пред мен. В ръцете ми. Доказателство, което може да ме вкара в затвора. Доказателство, което някой е донесъл тук, в къщата ми.
	Вдигам листа, за да видя следващия и следващия. Компютърен език, поредици от символи, които не разбирам. Не е необходимо. Хронология на действията ми, на предприетите стъпки. Доказателства, че съм видяла снимката на Мат. Че съм изтрила файла.
	Вратата зад гърба ми се отваря.
	— Вив? — Мат е.
	Не вдигам глава. Не мога. Внезапно и последната капчица сила в тялото ми се стопява. Настъпва тишина. Представям си го зад мен, как стои на прага и ме гледа, вижда листовете, зърва съдържанието им. Дали ще го уплашат, както уплашиха мен?
	Усещам го да се приближава и в следващия миг той е до мен, присяда на стъпалата. Не го поглеждам. Не мога.
	Посяга към листовете и аз му ги подавам. Преглежда ги, прехвърля ги мълчаливо един по един. Не казва нито дума. После ги пъха обратно в плика.
	Мълчание. Съсредоточавам се върху дишането си, върху всяко вдишване и издишване. Дори не знам какво да го попитам. Не знам как да подредя хаотичните си мисли в свързано изречение. Затова чакам да изрече нещо, да отговори на неизречените ми въпроси.
	— Това е застраховка — казва накрая той.
	Застраховка. Не е това. Това е нещо друго. Нещо съвсем друго.
	— Предупреждение — продължава Мат, после добавя, по-тихо: — Искат да са сигурни, че няма да проговориш.
	Обръщам се към него. Бузите му са зачервени, носът му е поаленял от студа. Няма яке.
	— Това е изнудване — казвам аз и гласът ми пресеква.
	Той улавя погледа ми за миг и аз отчаяно се опитвам да разчета изражението му. Разтревожен ли е? Не мога да разбера. Извръща очи.
	— Права си, изнудване е.
	Поглежда улицата, тротоара, по който бутаме количката на близнаците, тротоара, на който Люк се научи да кара колело.
	— Дошли са дотук — продължавам аз. — Знаят къде живеем.
	— Винаги са знаели.
	Думите му ми действат като ритник. Естествено, че са знаели. Внезапно вече нищо не ми се струва безопасно.
	— Децата… — едва успявам да изломотя през стегнатото си гърло.
	С периферното си зрение виждам, че Мат клати глава.
	— Няма страшно за децата.
	— Откъде знаеш? — прошепвам.
	— Нали работя за тях. Според тях децата са… техни.
	Знам, че се опитва да ме успокои, но ужасът ми се засилва. Обгръщам коленете си с ръце и се извивам към улицата. Приближава кола, чува се ръмженето на мотора, фаровете чертаят светли ивици. Колата на семейство Гуен. Вратата на гаража им се отваря и колата спира на обичайното си място. Вратата се затваря зад нея още преди двигателят да е угаснал.
	— Това, което направих днес… започвам, но думите ми убягват. Опитвам се отново. — Нали трябваше точно това да се изтрие?
	— Знам.
	— Защо не ми каза, че разполагат с тези снимки?
	— Защото не знаех. — Челото му е набраздено от бръчки, веждите му са сключени. Кълна се, Вив. Не знаех. Явно някак имат достъп до програмата. Или разполагат с човек, който следи хронологията на търсенията.
	Нови фарове. Непозната кола. Отминава, продължава по пътя си. Гледам след нея, докато стоповете й изчезват.
	— Няма да ги използват — казва Мат. — Иначе ще ме издадат.
	В главата ми започва да кристализира някаква мисъл, някакво прозрение, което ще ми помогне да навържа нещата. Опитвам се да го избистря.
	— Няма току-така да хвърлят двайсет и две години на вятъра… — заявява Мат.
	Съзнанието ми все още обработва новата мисъл, превръща я в думи. Няколко думи, които обясняват всичко. Изричам ги на глас бавно, сричка по сричка.
	— Държат ме в ръцете си.
	Как можах да проявя такава наивност? Нали съм анализатор, за бога! Знам как работят разузнавателните служби, агресивните разузнавателни служби. Подмамват те да направиш нещо и когато си им в ръцете, те изнудват да направиш още нещо. Пак и пак. Няма измъкване.
	— Не е така — възразява Мат.
	— Разбира се, че е така!
	— Аз съм в ръцете им. А ти си ми жена. Не биха ти сторили нищо лошо.
	— Така ли?
	Поглеждам многозначително плика. На мен не ми изглежда така.
	Нещо пробягва по лицето му — колебание? — после бързо изчезва. Извръща се, гледа улицата. И двамата мълчим. Тези няколко думи ме разбиват, не спират да отекват в главата ми. В ръцете им съм.
	— Ще ме накарат да направя нещо — казвам.
	Мат клати глава, но този път не така категорично, не така уверено. Вероятно защото дълбоко в себе си знае, че съм права. В ръцете им съм.
	— Въпрос на време е — продължавам. — Ще ме накарат да направя нещо и тогава какво?
	— Ще измислим нещо — прави опит да се усмихне той, но обещанието звучи кухо. — Важното е да се държим един за друг.
	А държим ли се един за друг; питам се. Гледам как една от уличните лампи примигва и угасва. Някога изобщо държали ли сме се един за друг?


	Нещо се промени в мен в деня, в който се роди Люк. Оказах се напълно неподготвена за съкрушителната, смазваща, всепоглъщаща обич, която изпитвах към малкото човече. За потребността да го защитавам, да бъда до него.
	Първият месец от живота му беше истинско блаженство. Вярно, чувствах се изтощена, но и истински щастлива. Вторият и третият — не чак толкова. Всеки ден се будех с мисълта, че до завръщането ми на работа остава един ден по-малко. Че приближава времето да го оставя на грижите на някой, който не му е родител, който не би могъл да го обича като мен, при това часове наред, безкрайни часове. И за какъв дявол? Нямах усещането, че върша нещо смислено в службата. Вече не.
	Щеше ми се още да работех в африканската секция, но постът вече не беше свободен, зает беше от друг, а следващият най-подходящ беше сегашният ми пост, нали? Когато денят дойде, бях готова, доколкото изобщо беше възможно. Записали бяхме Люк в най-добрата ясла в района — с най-много препоръки, с безупречна репутация. Напълнила бях фризера със замразена кърма. Старателно надписани шишета. Купила си бях нов тоалет — копринена блуза и панталон, — който да прикрие няколкото допълнителни килограма и да ми вдъхне нужното самочувствие, за да се справя с един от най-трудните дни в живота си.
	Както се оказа впоследствие, съвсем не бях готова. Нищо не би могло да ме подготви за болката, която ме жегна, когато предадох Люк на напълно непозната жена. Когато се обърнах, преди да затворя вратата, видях, че ме гледа напрегнато, объркано, вперил в мен очи, изпълнени с въпроси: „Къде отиваш? Защо ме оставяш?“.
	Разплаках се, щом затворих вратата. И плаках по целия път към работата, пристигнах със зачервени подпухнали очи и петна от сълзи по копринената риза, с усещането, че са ми отрязали крайник. На три пъти в кабинката ми влизаха колеги да ме поздравят със завръщането, да ме разпитат за Люк. Всеки път се разплаквах. Накрая новината явно се разнесе, понеже до края на деня всички ме избягваха. Което напълно ме устройваше.
	Когато се прибрах вечерта. Люк спеше в креватчето си. Пропуснал беше следобедния сън в яслата и беше заспал по-рано. А аз бях пропуснала часа за лягане. Пропуснала бях цял един ден с него, който никога нямаше да си върна. Нима можех да понеса такова нещо пет път и седмично? Да го виждам само за по час на ден? Разплаках се отново в прегръдките на Мат.
	— Не мога да се справя — простенах през сълзи.
	Той ме прегърна, погали ме по косата. Зачаках да се съгласи. Да каже, че решението е мое. Че ако искам да си остана у дома с Люк, все някак ще се справим. Че ако искам да си намеря друга работа, все някак ще оцелеем и с по-малки доходи. Ще продадем къщата, ще се преместим в друг район, ще минем и без пътувания, спестявания и ресторанти. Ще направим каквото е нужно.
	Когато все пак проговори, гласът му звучеше измъчено.
	— По-нататък ще стане по-лесно, миличка.
	Застинах. Вдигнах глава. Исках да види лицето ми, да разбере, че говоря напълно сериозно. Та той ме познаваше. Щеше да разбере.
	— Мат, наистина не мога.
	Виждах отражението на собствената си болка в очите му. Зарових отново глава в рамото му и започнах да се отпускам. Разбрал беше. Знаех, че ще разбере. Той мълчаливо погали косата ми.
	Проговори едва след няколко секунди.
	— Не се отказвай. — Думите ме прерязаха като нож. — Ще стане по-лесно.


	Минават дни, после седмици. Ходя в службата всеки ден и се чувствам като пълна лицемерка. Ако има нещо хубаво в цялата работа, то е, че за момента няма признаци да са проследили нещо до компютъра в стаята с ограничен достъп. Флашката явно не е причинила сериозни поражения, с изключение на двата изгубени дни. Следя внимателно всички слухове, които се носят из отдела, чета всички доклади, които успявам да докопам. От руснаците — хората на Мат — не съм чула нищо, освен онова писмо.
	Първоначално Управлението се захвана с Юри. Опита се да разбере къде точно в Москва се подвизава, бюрото пък полагаше усилия да идентифицира петимата от снимките — поне допреди седмица, когато един от анализаторите се натъкна на същите тези снимки у известен вербовчик. Този път с подробни данни. Бюрото издири и петимата, разпита ги, установи, че нямат контакти с Юри и вероятно са просто хора, които руснаците са се надявали да вербуват. Юри бързо изпадна от дневния ред на Бюрото — поредният вражески агент от най-ниско ниво, — а скоро след това слезе и от дневния ред на Управлението.
	Отдъхнах си. Колкото по-малко ровят около него, толкова по-добре. Освен това, след като Бюрото реши, че Юри няма общо с програмата за спящи агенти, подозренията на Омар като че ли се поуталожиха, поне малко. Оттогава съм разговаряла с него няколко пъти и разтворите ни постепенно стават все по-дружелюбни, по-нормални. Подозирам, че все още не ми вярва изцяло, но в отношенията ни има напредък.
	Остава Питър. Напоследък не се мярка често. Състоянието на Катрин се е влошило, съобщи Бърт на едно от сутрешните събрания на третия ден от отсъствието на Питър. Стаята утихна. Хелън се разплака, останалите също се просълзихме. След няколко дни Катрин си отиде. Питър се върна на работа, но оттогава насам погледът му е празен. Съсипан е. Не му е до мен.
	С Мат се държим резервирано един с друг, постоянно сме нащрек. Определено го виня за цялата история. Не само защото ме е лъгал години наред и ни навлече такива неприятности, но и защото се обърна към Юри. Защото каза на руснаците. Защото ме предаде.
	У дома вече не се чувствам в безопасност. Поръчах да сменят бравите, да сложат допълнителни резета. Не вдигам щорите. Изключих таблета, лаптопа, безжичните тонколони, напъхах всичко в кашон и го отнесох в гаража. Когато сме заедно: децата, Мат и аз, си изключвам телефона, махам батерията. Карам и Мат да го прави. А той ме гледа, сякаш съм откачена параноичка и действията ми са напълно безсмислени. Не ми пука. Не знам кой ни наблюдава, кой ни подслушва, но съм сигурна, че има някой.
	Един ден, скоро след като получих писмото, си тръгнах по-рано от работа и отидох в магазин за мобилни телефони в другия край на града. Уверих се, че никой не ме следи, и платих в брой за апарат с предплатена карта, таен телефон, който държа скрит. Не казах на Мат, а и не знам защо изобщо го купих. Просто реших, че ще е добре да го имам.
	Децата са единственото ми спасение. Често се хващам да ги наблюдавам, радвам се на всеки миг в присъствието им. Домакинството, готвенето, чистенето — нищо няма значение. Оставила съм Мат да се оправя както може, да поддържа бита ни, а аз седя и гледам децата. Дължи ми поне това.
	И той го знае. Носи ми цветя всяка седмица. Поддържа къщата в безупречен вид, храната винаги е готова, прането — изпрано и сгънато. Винаги взема по-неспокойното бебе, намесва се във всички спорове на по-големите, кара ги на гости у приятели и на занимания след училище. Сякаш всичко това би могло да компенсира лъжите, които едва не съсипаха брака ни и все още биха могли да го съсипят.


	Петък е, пет седмици след като намерих снимката, след като животът ни се преобърна. Дните вече са по-дълги, температурите — по-високи. Дърветата пак са зелени. Тревата е избуяла. Най-после е пролет и най-после започвам да усещам, че и за нас е дошъл нов сезон. Ново начало.
	Тръгнах си от работа няколко часа по-рано, за да заведем децата в местния лунапарк. Паркирахме на широко пасище, след като изчакахме дългата опашка от микробуси и джипове, упътвани от доброволци с оранжеви жилетки. Оттам продължихме пеша. Мат буташе двойната количка през поляната, а аз държах двете по-големи деца за ръцете. Ела буквално подскачаше, толкова беше развълнувана. Не спираше да бърбори.
	Цяла вечер децата не слязоха от въртележките — изреждаха се на въртящите се купички, на нагънатите пързалки, на влакчето с формата на дракон. Радостта, изписана на лицата им, компенсираше всеки цент от прекалено скъпите билети. Снимахме с телефоните. Разделихме си пакет понички и се смяхме на близнаците и на оплесканите им с пудра захар муцунки.
	Сега седим пред влакчето, което обикаля в кръг. Последното забавление. Качили сме и четирите деца — Люк и Кейлъб в едното вагонче, Ела и Чейс в другото. И четиримата се смеят. Сърцето ми направо ще се пръсне.
	Мат посяга да ме хване за ръката — безкрайно познат и същевременно безкрайно чужд жест. От седмици насам избягвам допира му, но не и днес.
	Оставям пръстите му да се увият около моите, усещам топлината и мекотата на кожата му. И в същия миг, неканена, ме връхлита действителността. Замислям се за руснаците, за лъжата. За флашката и постоянната заплаха от затвор. За всичко, което ме измъчва от седмици и което за последните няколко блажени часа почти съм забравила.
	Инстинктивно понечвам да се дръпна, но не го правя. Стискам ръката му.
	Той ми се усмихва и ме притегля към себе си и за миг сме само двамата като едно време. Усещам как напрежението отслабва, а дори не съм съзнавала, че още ме гнети. Може би е време да простя. Време да гледам напред, да приема този живот, да престана да живея в страх. Може би е прав, може би писмото е просто предупреждение. Напълно излишно предупреждение, понеже никога не бих предала Мат. А сега, когато знам истината, може би ще ни оставят на мира. Все ще намерим начин да загърбим случилото се.
	Влакчето спира. Приближавам се и вдигам Кейлъб. Другите трима се измъкват сами, Чейс щапука зад по-големите. Закопчаваме близнаците в количката и поемаме през полето към колата. Ела стиска връвчицата на балон, а Люк е нахлупил пластмасова пожарникарска каска, за която твърдеше, че е твърде голям, но все пак прие. Близнаците се умълчават в количката, подскачаща по неравната поляна. Докато стигнем минивана, вече са заспали.
	Вдигам Чейс, а Мат гушва Кейлъб и ги прехвърляме внимателно, предпазливо на столчетата. Шъткаме усмихнато на Ела и Люк, опитваме се да усмирим възбудата, която още ги владее. Наблюдавам как Люк си закопчава колана, после проверявам.
	— Браво, миличък — хваля го.
	Поглеждам към Мат, който закопчава колана на Ела, пъха балона й в купето. Отварям пасажерската врата. И го виждам.
	Кафеникав плик, името ми е изписано с печатни букви с черен флумастер. Лежи върху седалката ми. Същият като онзи в пощенската кутия.
	Замръзвам. Гледам го втренчено и не помръдвам. Главата ми, ушите ми пулсират. Не чувам нищо заради думкането. Гласовете на децата заглъхват, изчезват всички звуци, освен пулсирането в главата ми.
	Хайде, заповядва мозъкът ми. Вземи го. Подчинявам се. Вземам плика и се качвам в колата. Смътно дочувам гласове зад гърба си, чувам как Мат отваря вратата и влиза. Не се обръщам. Втренчила съм поглед в плика в скута си. С периферното си зрение виждам как Мат трепва, застива. И той го е видял.
	Насилвам се да вдигна глава към него. Разменяме си погледи, натежали от неизречени мисли.
	От задната седалка се надигат гласчета. Ела пита защо не тръгваме. Люк пита какво с тава.
	— Добре, добре — казва Мат с престорено бодър глас, но на мен ми е ясно, че нищо не е добре. — Потегляме, ето, потегляме.
	Той завърта ключа, превключва на задна скорост. Не откъсвам очи от плика. Знам, че трябва да го отворя, да видя какво има вътре.
	Кой го е сложил? Юри? Или някой друг? Как са го пъхнали в заключената кола? Явно са ни проследили. Дали ни наблюдават и в момента?
	Обръщам плика и плъзвам пръст под капачето. Отлепям го, надниквам вътре. Флашка. Черна като онази, която ми даде Мат, която занесох в службата. Изтръсквам я в шепата си. С флашката пада и листче хартия. Бележка с познатите печатни букви.
	КАКТО ПРЕДИШНИЯ ПЪТ.


>	11

	Гледам втренчено флашката, бележката. Би трябвало да усещам, че светът ми се разпада. Би трябвало да си мисля: сега ли? Точно когато най-после си позволих да се радвам на живота? Вместо това ме обзема странно спокойствие. Дълбоко в себе си знаех, че ще се стигне дотук. Още откакто намерих първия плик в пощенската кутия. Може и да не съм предполагала под каква форма ще се случи, но бях сигурна, че няма да ми се размине. И сега, когато най-после това стана, изпитвам известно облекчение. Да научиш най-лошото понякога е по-добре, отколкото да се гърчиш в неизвестност.
	Мат гледа право напред, впил очи в шосето. Лицето му е бледо, почти призрачнобяло, но може би оттенъкът се дължи на лунната светлина. Скованата челюст… тя определено се дължи на писмото.
	— Прочете ли? — питам глухо.
	Виждам как преглъща мъчително.
	— Да.
	— Знаех си, че ще го направят — отбелязвам шепнешком.
	Той поглежда в огледалото към децата, после към мен.
	— Ще измислим нещо.
	Извръщам очи, заглеждам се през прозореца към уличните светлини — те се превръщат в размазано петно. Мат мълчи, децата мълчат, единствените звуци са моторът на колата, свистенето на гумите. Затварям очи. Ето на. Това очаквах. Права бях, макар да не изпитвам никакво удовлетворение, че съм се оказала права. Чувствам само празнота. И усещането, че всичко, което обичам, всичко, което е важно за мен на този свят, ще ми бъде отнето.
	Когато пристигаме пред къщата, Ела вече спи. Слагаме и четирите деца в леглата — за късмет, бърз процес тази вечер. Целувам Люк за „лека нощ“, грабвам бебефона и излизам през задната врата. Не изчаквам Мат. Сядам на един от столовете на задната веранда и се взирам в двора.
	От време от време поглеждам монитора, зърнестите черно-бели кадри, които прескачат от стая в стая, от спящо дете на спящо дете. Въздухът ухае приятно от градината на съседа долита ухание на цветя. Жужат цикади. Цари покой, нарушен само от проскърцването на задната врата. Не се обръщам.
	Мат се приближава и сяда на съседния стол. Не казва нищо.
	— Съжалявам проговаря той след малко, не очаквах подобно нещо.
	— Аз пък очаквах.
	С крайчеца на окото си виждам как кимва.
	— Знам.
	Мълчим.
	— Мога да се опитам да поговоря с Юри обажда се накрая Мат.
	— И какво ще му кажеш?
	Настъпва пауза и ми става ясно, че няма представа.
	— Бих могъл да се опитам да го разубедя.
	Изсмивам се и смехът ми прозвучава жестоко. Няма смисъл да отговарям, толкова абсурдна е идеята му.
	— Не виждам как биха могли да те натопят. Не и ако не искат да се лишат от мен — отвръща той, донякъде отбранително.
	— А пука ли им изобщо дали ще се лишат от теб? — питам остро. — Нали разбираш? Ако не могат да изкопчат нищо от мен, каква е ползата от теб?
	Мат подритва късче тор с носа на обувката си. Не отговаря.
	Примигвам в тъмнината, оставям мълчанието да ни обгърне, тежко и лепкаво.
	— Какво има на флашката? — питам.
	— Мога да проверя.
	Пауза, после краката на шезлонга му остъргват пода на верандата. Мат се изправя. Влиза в къщата, без да каже нищо повече. Не се обръщам, не го поглеждам, не проследявам с поглед как се скрива зад вратата. Седя и гледам втренчено очертанията на дърветата в тъмнината, сама с мислите си.


	Забременях за втори път, когато Люк беше на две. Този път не казах веднага на Мат. Цял ден пазих новината за себе си, моята собствена малка тайна. На път за вкъщи минах през един магазин и купих на Люк тениска с надпис: „Голямо братче“. Вечерта го изкъпах, сложих му пижамата — мъхестото долнище с динозаврите, а вместо горнището му облякох тениската.
	— Иди да покажеш на татко новата тениска — прошепнах му.
	Люк припна към всекидневната, изпъчил гърди. Мат хвърли един поглед на тениската и изражението му се смени. Очите му литнаха към мен и видях същата необуздана радост, която се изписа на лицето му, когато му показах първия тест за бременност преди три години.
	— Бременни ли сме? — Имаше вид на хлапе пред коледна елха.
	— Да.
	Минаха седмици. Дрехите ми теснееха, коремът ми растеше. Скоро прибрах обикновените панталони и извадих ластичните. Отидохме на ултразвук, видяхме малкото фъстъче. Научихме, че е момиченце, вечер разглеждахме списъци с имена, коментирахме варианти. Люк целуваше корема ми, увил ръчички около талията ми, шепнеше: „Обичам те, сестричке“. Именно той усети първото ритниче.
	Животът беше прекрасен.
	— Като се роди бебето, ще си взема неплатен отпуск — обявих на Мат една вечер, докато лежахме в леглото. От месеци обмислях този вариант и най-после бях събрала смелост да му кажа. — И бездруго таксата за две деца в яслата ще глътне почти цялата ми заплата…
	Мат мълчеше. Обърнах се към него, но лицето му не се виждаше в тъмното.
	— За колко време?
	— Година или две.
	— Ще ти пазят ли мястото?
	Свих рамене.
	— Не съм сигурна.
	Носеха се слухове за бюджетни съкращения — от онези, след които наемането на нови служители и връщането на работа на стари би било почти невъзможно.
	Мат отново се умълча.
	— Наистина ли това искаш, миличка? Работи толкова усилено, за да стигнеш до тази позиция.
	— Сигурна съм.
	Не бях, но ми се струваше, че с редно да проявя твърдост.
	— Добре заяви той решително. — Щом това искаш.
	Съставихме нов бюджет, изцяло въз основа на неговата заплата. Не записахме бебето в списъка с чакащи за яслата. Започнах да обмислям как ще поискам неплатен отпуск, какво точно ще кажа.
	А после, както трябваше да се досетя, нещата се объркаха.
	— Ще има съкращения — обяви Мат една вечер на масата. — Доста хора ще си заминат.
	Виждах тревогата в ъгълчетата на стиснатите му устни. Стори ми се, че сърцето ми спира за миг. Ръката ми с вилицата увисна във въздуха.
	— За теб има ли опасност?
	Мат ровеше из картофеното пюре в чинията си, без да ме поглежда.
	— Мисля, че не.
	След това всяка вечер носеше новини. Онзи човек го съкратили. Същото чакало и еди-кой си, поне така разправяли.
	Всяка вечер губех по малко надежда. Не коментирахме, но аз си знаех. Не можех да напусна Управлението, не сега. Ако не друго, моята работа беше сигурна. Чакахме второ дете. Трябваше ни поне една заплата.
	Така че отлагах. Все повече и повече. Бебето и коремът ми продължаваха да растат. Записахме я в яслата, за всеки случай. Скоро вече се клатушках като пате из офиса, клатушках се до тоалетната на всеки кръгъл час, също и до „Човешки ресурси“, за да подам молба за отпуск по майчинство. И да определя датата, на която ще се върна — три месеца след термина.
	Чак тогава осъзнах истината. Че нямаше да напусна. Че животът за пореден път не се развиваше според моите планове. Съобщих на Мат на вечеря.
	— Днес определихме датата, на която ще се върна на работа — казах съвсем делово.
	Донякъде се надявах да възрази, но знаех, че няма да го направи.
	— Само за известно време — измърмори той. — Щом приключат съкращенията…
	— Знам — казах, макар да не знаех.
	Усещах някаква окончателност. Щях да пусна още едно дете на ясла. Нямаше да мога да си остана у дома. Нито с бебето, нито с Люк.
	— Съжалявам, миличка — каза Мат. И май наистина съжаляваше.
	Свих рамене и оставих вилицата. Нямах апетит.
	— Имам ли избор? — казах.


	Вратата се отваря и Мат излиза на верандата. Изгубила съм представа за времето. Час ли е минал? Или два?
	В момента всичко ми се струва нереално. Луната виси високо в небето, тънко резенче светлина. Цикадите са замлъкнали, ветрецът е утихнал. Мат сяда до мен. Гледам го. Чакам да проговори, но той мълчи, мълчи и върти халката около пръста си.
	— Много ли е страшно? — питам накрая.
	Той продължава да върти пръстена, отново и отново. Опитва се да каже нещо, но не успява.
	— Какво ще направи? — настоявам.
	Мат си поема дъх тихо.
	— Ще им предостави достъп. Ще ги пусне във всички програми в мрежата.
	— Класифицирани програми?
	— Да.
	Така и предполагах. Така бих постъпила и аз на тяхно място. Кимвам. Не чувствам нищо, сякаш това не се случваше наистина.
	— Значи ще им предоставя секретна информация — казвам тихо.
	Мат се поколебава.
	— Общо взето, да.
	— И ще могат да правят, каквото си поискат.
	— Докато хората от поддръжката не забележат присъствието им и не им отрежат достъпа.
	Опитвам се да си представя кое е първото, което ще направят. Да изкопчат каквото могат за агентите ни, за информацията, която ни предоставят. Да ги открият. Да ги хвърлят в затвора или по-лошо.
	Да рестартирам сървърите е едно. Но това? Може да загинат хора.
	Духва ветрец и аз потрепервам. Обгръщам тялото си с ръце, заслушвам се в шумоленето на листата. Нима бих могла да направя подобно нещо? Как ще се погледна в огледалото след това?
	— Хората от поддръжката ви си ги бива — проронва Мат. — Сигурно бързо ще се справят.
	— И твоите хора си ги бива. Сам го каза. — Стискам по-плътно ръце около тялото си — търся топлина, сигурност, и аз не знам какво. — Ами ако се окаже, че ги бива повече?
	Мат поглежда надолу и не отговаря. Хрумва ми, че нарекох руснаците „твоите хора“. И че той не ме поправи.
	Зарейвам поглед в тъмнината. Как се докарах дотук? Да седя и най-сериозно да обмислям дали да направя нещо толкова ужасно, толкова долно, че да не мога да си простя?
	Защото проявих слабост. Защото не се противопоставих още в началото, не постъпих както бе редно. Затъвах все по-дълбоко и по-дълбоко и всеки път ми ставаше по-трудно да изпълзя обратно, затова не се и опитвах. Просто се заравях още по-дълбоко.
	Нов порив на вятъра, този път по-силен. Чувам как в короните на дърветата се чупи клон, после глухо тупване, когато пада на земята.
	Същото направих и с живота си, нали? Имаше толкова много случаи, когато трябваше да отстоявам позицията си, да постъпя както смятах за редно. Да откажа да купуваме къщата. Да настоявам да си остана у дома с Люк, а после и с Ела. Животът ми можеше да е съвсем различен, ако не бях толкова мекушава.
	Усещам капка дъжд върху кожата си, после още една, като студено убождане. Ако се съглася, ще затъна още повече.
	— Не мота да го направя — прошепвам.
	Капките зачестяват, сипят се все по-бързо. Чувам как потропват по верандата, усещам как мокрят дрехите ми. Не мога да сторя такова нещо. Не мога да изложа чужд живот на опасност. Затова повтарям, този път по-силно, решително, сякаш така ще убедя сама себе си:
	— Няма да го направя.


>	12

	— Няма да го направиш ли? — повтаря Мат.
	Въпреки тъмнината виждам изненадата, изписана на лицето му. Изненада, която пред очите ми се превръща в нещо друго. Раздразнение, струва ми се.
	— Не може просто… да не го направиш.
	— Може пък да мога.
	Изправям се и тръгвам към къщата, за да избягам и от дъжда, и от него. Звуча по-уверено, отколкото се чувствам. Истината е, че нямам представа дали бих могла. Нито как. Как да откажа да изпълня заповедта на Юри и същевременно да не отида в затвора? Да остана при децата. Не желая обаче Мат да ми внушава, че не мога.
	Той влиза след мен, затваря вратата зад нас и шумът от дъжда заглъхва.
	— Ще се погрижат да те затворят.
	Не казвам нищо, тръгвам към стълбите, качвам се в спалнята. Не и ако се боря, мисля си, но не го изричам. Знам как ще реагира. Ще изсумти пренебрежително. Сякаш е невъзможно. Сякаш нямам избор. Може пък да имам. Може би е възможно да се противопоставя. Току-виж се окажа по-силна, отколкото предполага.


	В деня, в който Люк едва не умря, с Мат спорехме за нещо. Не помня за какво — нещо незначително, например за високата сметка за органични плодове и зеленчуци. Бяхме в гаража. Разкопчала бях колана на Люк, извадила го бях от колата и го бях пуснала на земята, за да взема пазарските торби от багажника. Мат вадеше столчето със спящата Ела. И никой не забеляза, че Люк е избутал новото си колело от гаража и е излязъл на алеята. Че е яхнал колелото и е насочил кормилото към улицата.
	Чух го, преди да го видя — как колелото полита към улицата. Помощните колела дращеха по асфалта. При този звук рязко се извъртях. Ето го, стиснал здраво кормилото, а колелото набира скорост. Чух и още нещо — кола, която се задаваше по улицата срещу него.
	Кълна се, че времето спря, само за миг. Видях всичко като на забавен каданс — летящото колело, приближаващата кола, траекторията на неизбежния сблъсък. Люк. Моят Люк, сърцето ми, животът ми. Нямаше как да го настигна навреме. Колелото се движеше твърде бързо. Нямаше да успея да го спра.
	Затова изпищях. Смразяващ кръвта писък, толкова силен, толкова животински, че до ден-днешен не мога да повярвам, че излезе от моята уста. Хукнах към Люк с неподозирана бързина. Звукът го стресна, той извърна глава, кормилото се извъртя заедно с него — достатъчно да наруши равновесието на колелото, да го катурне на земята. Люк падна на асфалта в дъното на алеята, колелото се стовари отгоре му, а колата профуча покрай тях само части от секундата по-късно.
	В следващия миг бях до него, вдигнах го на ръце, разцелувах лицето му, мокрите бузи, ожуленото коляно. Когато вдигнах глава. Мат се беше надвесил над нас. Наведе се, прегърна Люк, който още хлипаше заради удареното коляно, без да съзнава, че е можело да стане много страшно. Прегърна и мен, защото все още притисках Люк в обятията си, отказвах да го пусна. Мярнах столчето от колата върху пода на гаража — Ела продължаваше невъзмутимо да спи.
	— Мили боже! — прошепна Мат. — На косъм беше.
	Не отговорих. Имах чувството, че не мога да помръдна, че не мога да разсъждавам. Можех само да стискам Люк, сякаш никога нямаше да го пусна. Ако колата го беше блъснала, щях да искам да умра. Нямаше да мога да живея без него. Наистина не бих могла.
	— Господи, видях ги, и колелото, и колата — обади се Мат със задавен от прегръдката ни глас, — буквално видях какво ще се случи. И че нищо не можем да направим.
	Притиснах Люк още по-силно. Опитвах се да асимилирам думите на Мат. Видял е, че ще се случи. Видял бе и не беше направил нищо. Не че го винях — и аз самата не мислех, преди да изпищя. Действах инстинктивно.
	Важното беше, че притежавах инстинкта, който спаси живота на Люк. А дори не подозирах.


	Тази нощ спя дълбоко и се събуждам, обзета от решителност. Убедена, че постъпвам правилно. Убедена съм и че няма да им позволя да ми отнемат децата. Няма да им позволя да ме вкарат в затвора.
	Мия си зъбите, когато Мат влиза в банята.
	— Добро утро.
	Той улавя погледа ми в огледалото. Изглежда отпочинал предвид цялото напрежение.
	Навеждам се и плюя в мивката.
	— Добро утро.
	Той застава до мен, посяга към четката, изстисква паста от тубата. Захваща се енергично да си мие зъбите. Гледам го в огледалото. И той ме гледа. Изплюва и се обръща към мен, а четката му застива във въздуха.
	— И сега какво?
	Спирам за миг, после продължавам да движа четката, за да спечеля време. Сега какво? Ще ми се да имам отговор. Фактът, че не знам какво да отговоря, подкопава увереността ми. Накрая се навеждам над мивката.
	— Не знам — казвам и пускам водата, за да изплакна четката.
	Свеждам глава. Чувствам се неловко от погледа му.
	— Послушай ме, миличка, не можеш просто да пренебрегнеш желанията им.
	Оставям четката си на плота, минавам покрай него, излизам от банята и отивам в дрешника. Грабвам блуза от закачалката, чифт панталони. Прав е. Юри знае всичко, знае какво съм сторила. Знае, че съм разгласила секретна информация. Че съм изтрила файла. Че съм вкарала флашка в служебен компютър. И разполага с доказателства. Достатъчно, за да ме осъдят. Знам го чудесно, той — също.
	Въпросът е какво смята да прави с тези доказателства.
	— Имам време — казвам.
	Отново звуча по-уверено, отколкото се чувствам. Обаче е вярно, нали? Юри няма да се откаже от Мат така лесно. Защото ще изгуби и мен. Напротив, ще се опита да ме убеди да изпълня заповедите му. Което означава, че разполагам с малко време.
	— Време за какво?
	Свеждам поглед към копчетата на блузата, подравнявам краищата и започвам да ги закопчавам.
	— Да измисля някакъв план.
	Да го убедя да ме остави на мира. Нищо че в момента не ми хрумва как да го направя.
	Мат спира на прага. Косата му стърчи както винаги, когато става от сън, преди да се изкъпе. Би изглеждал смешно, ако не беше изражението на лицето му. Раздразнение.
	— Няма такъв план, Вив.
	Поглеждам отново копчетата. Не може да няма начин. Юри разполага с информация, която не бих искала да излезе наяве. Ами ако и аз имам информация, която той не би искал да излезе наяве?
	— Може да постигнем компромис.
	— Компромис?
	— Мълчание за мълчание.
	Мат клати глава, гледа ме невярващо.
	— Какво би могла да му предложиш?
	Сещам се за едно-единствено нещо, което би било достатъчно ценно. Приглаждам блузата си с длани и вдигам очи към него.
	— Името на ръководителя.


	Веднъж загнездила се в главата ми, тази мисъл не ме напуска. Звучи ми логично — единственият начин да се измъкнем от бъркотията. И така, ходя на работа ден след ден, не мърдам от бюрото до късно вечерта и неотклонно търся ръководителя на групата.
	Хрумва ми нов алгоритъм, на същия принцип като предишния, но леко изменен. С негова помощ успявам да хвърля по-голяма мрежа с надеждата да впримча всеки, който би могъл да изпълнява главната роля, да надзирава нископоставени като Юри, да получава заповеди директно от СВР.
	Пускам алгоритъма в действие, проверявам го по отношение на всеки, който някога е имал контакт с Юри или с някой от контактите на Юри, дори с контактите на контактите му. Получавам дълъг списък с възможни кандидати за главната роля, прекалено дълъг. Трябва да намеря начин да го съкратя, но докато измисля как, докато намеря нужната формула, продължавам да търся. Съставям профили на всеки, който може да бъде ръководителят. Снимки, лични данни, всякакви сведения.
	Няколко пъти улавям Питър да ме поглежда объркано. Защо сега, попита ме веднъж. Просто трябва да го намеря, отвърнах.
	От много дни насам почти не виждам децата. Прибирам се у дома дълго след като са си легнали. Понякога и Мат си е легнал. Никак не му е приятно да работя толкова до късно. Не го казва, но знам, че намира усилията ми за безсмислени. Смята, че би трябвало да се подчиня на Юри, но аз не мога. Отказвам.
	Накрая разпечатвам резултатите, стотици страници. Разлиствам ги, смръщено лице след смръщено лице. Един от тези мъже е ръководителят. И когато успея да го открия, когато убедя Юри, че съм на път да разкрия цялата мрежа, ще мога да си купя мълчанието му.
	Лошото е, че информацията е твърде много. Прехвърлям страниците с нарастващо отчаяние. Трябва да намеря начин да стесня кръга, но ще ми отнеме време. А с колко време разполагам? Кога се очаква да изпълня заповедта? Кога ще получа следващия плик? Чувствам се объркана. Обезсърчена. Уплашена. И все пак сделката с Юри е единствената ми надежда.
	Пъхам листовете в папка, едва се побират. Притискам папката с длан, седя мълчаливо на бюрото. Трябва да намеря решение, изход. Накрая пъхам папката в едно от чекмеджетата на бюрото и си събирам нещата.
	Тази вечер се прибирам по-унила от друг път. Очаквам да заваря къщата тъмна, притихнала, но във всекидневната свети лампа. Мат е буден, седи на канапето. Телевизорът е изключен. Сплел е пръсти пред себе си, а единият му крак подскача нагоре-надолу, както му е навик, когато е нервен. Приближавам се предпазливо.
	— Какво става? — питам.
	— Юри е съгласен да се споразумеете.
	Застивам.
	— Какво?
	— Съгласен е да се споразумеете.
	Кракът подскача още по-бързо.
	Насилвам се да направя още една крачка, да вляза в стаята, да седна на канапето.
	— Говорил си с него ли?
	— Да.
	Не знам дали да настоявам за подробности, или да се съсредоточа върху основното. Решавам за момента да си замълча.
	— Как да се споразумеем?
	Мат кърши ръце, а кракът му продължава да подскача.
	— Мат?
	Той си поема рязко въздух.
	— Това ще е последното, което искат от теб.
	Зяпвам го. Внезапно спира да се тресе.
	— Ако го направиш, ще унищожат снимките, Вив. Цялото досие. Няма да има доказателства.
	— Последното значи — казвам равно.
	— Да.
	Известно време мълча.
	— Да предам родината си.
	— Да живееш нормално.
	Вдигам вежди.
	— Нормално?
	Той се привежда мен.
	— За такова нещо направо ще ме пенсионират. Вив, повече няма да ни закачат.
	Издишвам бавно. Повече няма да ни закачат. Точно това искам. Искам да се махнат от живота ми. Искам нормален живот. Искам това да не се случва. Когато проговарям, от устата ми излиза шепот.
	— Наистина ли са съгласни?
	— Да.
	Виждам вълнението, изписано на лицето му, чувството, че е намерил решение, намерил е начин да ни измъкне.
	— Ще сме си го заслужили.
	Ще сме си го заслужили. Побиват ме тръпки. Но на каква цена?
	Освен това как да сме сигурни, че ще спазят своята част от сделката? Знам как действат тези хора. Изучавам ги от години. Ще поискат още нещо. Може би не утре, не тази година, но някой ден ще поискат. Няма да ни оставят на мира. И тогава вече наистина ще им бъдем в ръцете.
	Мат ме гледа нетърпеливо, чака да отговоря. Чака да се съглася, да попитам какво да правя.
	— Не — отсичам. — Отговорът остава „не“.


>	13

	Черният седан чака пред училището с включен двигател. Паркиран е успоредно в тиха зелена уличка. Двигателят мърка кротко, едва чуто на фона на грохота на преминаващите автобуси, веселите викове и гласовете на пристигащите деца.
	— Ето го — казва Юри.
	Той сваля ръка от волана и сочи през дясното стъкло.
	Отстрани се вижда кръгла алея, редица жълти автобуси. Ниска бяла ограда отделя училището от околните площи.
	Спътникът му Анатолий поглежда ръката, протегната покрай гърдите му, и надниква през прозореца, накъдето сочи изпънатият пръст. Вдига бинокъл пред очите си.
	— Със синята тениска — казва Юри. — И червена раница.
	Анатолий наглася бинокъла, за да види по-ясно момчето. Детето стои на тротоара, точно до вратите на автобуса. Яркосиня тениска и джинси, комично голяма раница. Смее се на нещо, казано от приятеля му, празното място от падналия зъб се вижда ясно.
	— Одрал е кожата на Александър — измърморва Анатолий.
	Момчето говори и размахва ръце. Приятелят му слуша, смее се.
	— Тук ли чака всяка сутрин? — пита Анатолий и поглежда оградата най-близо до автобусите, на хвърлей от момчето.
	— Всяка сутрин.
	Анатолий пуска бинокъла. После, без да се усмихва, без дори да мигне, продължава да наблюдава момчето.


>	14

	Думите на Мат продължават да се въртят в главата ми на следващия ден, а също и на по-следващия.
	_За такова нещо направо ще ме пенсионират._
	_Вив, повече няма да ни закачат._
	И всеки път се опитвам да прогоня тия думи, тази мисъл. Точно за това копнея, да не ни закачат повече. Но как да направя онова, което искат? Да заредя програмата. Да стана причина руснаците да научат тайните ни, да навредят на агентите ни. Не мога. Просто не мога.
	Затова се заравям в работа. Пиша имена в полето за търсене, едно след друго. Чета всичко, което успявам да намеря за всеки от заподозрените. Търся за какво да се хвана, каквото и да било, нещо, което да загатва, че един от тях може да е ръководителят. Или нещо, което да ми позволи да извадя някого от списъка, да намаля купчината.
	Към края на седмицата обаче съм отметнала само най-горните листове, зачеркнала съм само едно-две имена, не съм набелязала нито един човек, който може да е ръководителят.
	Положението е безнадеждно.
	Пристигам у дома. Децата спят, Мат е буден, чака ме. Седи на канапето, а по телевизията тече предаване за домашни ремонти. Щом ме вижда, се прицелва с дистанционното и картината изчезва.
	— Здрасти — казвам, пристъпвам в стаята и спирам до телевизора.
	— Здрасти.
	— Децата добре ли са?
	— Аха.
	Държи се особено. Не мога да кажа защо така мисля, но нещо не е наред. Не е на себе си.
	— Какво става? — питам.
	— Не се тревожи.
	Понечвам да отговоря, да възразя, но се сдържам.
	— Добре. — Имам си достатъчно тревоги, а и съм останала без сили. Добре.
	В продължение на няколко неловки секунди се гледаме един друг, после Мат се изправя, взема бебефона от шкафа и тръгва към стълбите. На първото стъпало се спира и се обръща.
	— Реши ли вече дали ще го направиш?
	— Дали ще пъхна флашката?
	— Да.
	Наблюдавам го внимателно. Определено не е на себе си. Нещо го гризе.
	— Не мога да го направя. Знам, че според теб е редно да се подчиня, но не мога.
	Той ме гледа дълго и челото му се набраздява.
	— Добре — казва и в тона му има нещо толкова особено, толкова примирено, толкова окончателно, че се улавям да гледам след него дълго след като се е скрил от погледа ми.


	Следващият работен ден е точно толкова безплоден, колкото и всички други преди него, затова решавам да не стоя до среднощ. Прибирам се рано, но когато влизам в къщата, вътре е тихо.
	Наближава време за вечеря. Би трябвало Люк и Ела да се карат, Чейс и Кейлъб да пищят, да блъскат. Мат да е в кухнята, да готви, да въдворява ред, някак да се справя с всичко едновременно.
	Вместо това цари тишина. Обзема ме страх. Нещо не е както трябва.
	— Ехо? — провиквам се в празнотата.
	— Здрасти, мамо — чувам.
	Пристъпвам навътре и виждам Люк, седнал край кухненската маса, разгърнал тетрадки и учебници пред себе си. Оглеждам се, но не виждам Мат. Нито останалите дена.
	— Здравей, миличък. Къде е татко?
	— Няма го.
	Люк не вдига очи. Погледът му е сведен към листа на масата, държи молив.
	— Къде е?
	Паниката ме завладява с пълна сила. Люк е едва на седем. Не може да стои вкъщи сам. А и къде са останалите?
	— Не знам.
	Паниката преминава в истински ужас.
	— Не те ли взе от спирката?
	— Не.
	Не мога да дишам.
	— За пръв път ли се случва да не те вземе?
	— Аха.
	Сърцето ми блъска. Ровя в чантата за телефона, вадя го, намирам името на Мат в списъка. Чувам свободен сигнал и си поглеждам часовника. Училището затваря след деветнайсет минути. А дали децата са там? Включва се гласова поща. Затварям.
	— Добре, миличък — старая се гласът ми да не издава паниката, — да идем да вземем сестра ти и братята от училище.
	От колата звъня отново на Мат. Пак гласова поща. Къде ли е? Прелитам покрай останалите коли на шосето, кракът ми тежи като олово върху педала на газта. Дали децата още са в детската градина? Не знам защо ми се върти тази мисъл, но не мога да се отърся от нея. Моля те, Господи, нека са там!
	Не мога да чакам да стигна, за да разбера. Хващам пак телефона, набирам друг номер. Канцеларията на детската градина. Секретарката вдига на първото позвъняване.
	— Обажда се Вивиан Милър — казвам. — Не успявам да се свържа със съпруга си и се чудех дали е взел децата.
	В главата ми отеква мълчалива молитва, отново и отново. Моля те, Господи, нека са там!
	— Изчакайте да проверя — казва секретарката. Чувам шумолене на хартия и се досещам, че проверява списъците, закачени на стената пред канцеларията — онези, които подписваме, когато водим децата и когато ги вземаме. — Май не — казва накрая.
	Очите ми се затварят за миг, залива ме облекчение, а също и нов страх.
	— Благодаря ви — извиквам. — Пътувам към вас.
	Децата са там. Слава богу, децата са там, но ще се почувствам хиляди пъти по-добре, когато ги видя със собствените си очи. Защо още са там? Всеки момент ще затворят детската градина. Мат е наясно с правилата. А няма как да знае, че ще се прибера у дома достатъчно рано, за да ги взема. Напротив, ако се съди по последните седмици, би трябвало да предположи, че ще закъснея.
	Ужасът се стрелка през тялото ми като електрически ток. Люк сам на спирката, сам у дома. И другите ми деца, останали сами в детската градина дълго след обичайния час, в който ги вземаме.
	Мат го няма.
	О, боже! Мат го няма.
	— Мамо! — сепва ме гласът на Люк от задната седалка. Поглеждам в огледалото. Люк ме гледа с ококорени очи. — Зелено е!
	Примигвам, поглеждам напред. Зеленото вече преминава в жълто. Зад мен някой буквално се е облегнал на клаксона. Настъпвам газта и прелитам през кръстовището.
	Замислям се за последните думи, които си разменихме предишната вечер. Отказът ми да се подчиня на руснаците. И онова „добре“ на Мат, особеното му изражение. Дали най-после е осъзнал, че няма да ме убеди да кача програмата, че няма смисъл да остава с нас? Но това би означавало, че съзнателно е зарязал децата сами, че не му пука какво ще се случи с тях. Мат не е такъв човек.


	Спирам пред детската градина, като закачам бордюра с гума. Паркирам, макар че едва уцелвам линиите, натискам спирачката рязко и чантата ми се плъзва от седалката и пада на пода. Дръпвам ключовете от стартера, пришпорвам Люк да излиза и сама хуквам към входната врата. С периферното си зрение виждам часовника — закъсняла съм с две минути, случва ми се за втори път и ме чака глоба, по пет долара на минута на дете, — но не ми пука. Виждам и тримата още щом влизам, наредени пред рецепцията, чакат с директорката.
	Залива ме облекчение, сама не знам защо. Не проумявам защо чак толкова се радвам да ги видя. Нима съм мислела, че руснаците ще им сторят нещо? Или подсъзнателно съм решила, че Мат ги е отвел? В момента не мога да подредя обърканите си мисли и не се и опитвам.
	Разпервам ръце, притискам ги към себе си, без да ме интересува колко налудничаво изглеждам в очите на директорката, колко странна й се струва тази семейна прегръдка във фоайето, която навярно ще ми струва още една минута, още петнайсет долара. Единственото, което ме интересува, е, че са тук, при мен.
	Никога повече няма да ги изпусна от очи.


	С Мат се забавихме с изготвянето на завещание. Редно беше да го направим още преди Люк да се роди. В крайна сметка едва след второто дете се озовахме във Вашингтон, в адвокатската кантора, заемаща високите етажи на сградата на Кей стрийт. Седнахме с адвоката.
	Самото завещание беше лесна работа, не ни отне почти никакво време. Посочихме родителите ми като изпълнители, в случай че нещо се случи с двама ни. Също и за настойници на децата. Не беше идеалното решение, но и двамата нямахме братя и сестри. Нямахме достатъчно близки приятели, нито пък други роднини.
	В колата на връщане към къщи реших да се пошегувам:
	— Не знам как ще се справят с гневните изблици на Люк — казах с усмивка и се обърнах да погледна виновника спеше дълбоко на задната седалка. — Трябва да се постараем поне единият от нас винаги да е на линия.
	Мат така и не отмести очи от шосето, не ме погледна. Загледах го и усмивката ми угасна.
	— Добре ли си? — попитах.
	Мускулите на челюстта му се стегнаха. Пръстите му се впиха във волана.
	— Мат?
	Той ме стрелна с поглед.
	— Да, да. Добре съм.
	— Какво има? — настоях.
	Държеше се странно. Заради завещанието ли? Защото моите родители бяха настойници?
	Той се поколеба.
	— Мислех си какво ще стане, ако ми се случи нещо.
	— Какво?
	— Само на мен. Ако вече не съм с вас?
	Засмях се смутено. Той ме погледна. Очите му блестяха от напрежение.
	— Сериозно говоря.
	Извърнах се, загледах се през предното стъкло, към колите, които ни изпреварваха отляво. Истината бе, че никога не се бях замисляла за това. За децата — да. Още от самото начало, още като новородени, когато постоянно се привеждах над креватчетата им да се уверя, че дишат. По-късно, когато минаха на твърда храна и постоянно се давеха. Неизменният ужас, колкото и ирационален да беше, че ще ги изпусна. Струваха ми се толкова крехки, толкова уязвими. Никога обаче не си бях представяла, че бих могла да изгубя Мат. Той беше моята скала, неизменното присъствие в живота ми, човекът, който винаги щеше да бъде до мен.
	Замислих се. Представих си как телефонът звъни, как полицай ми съобщава, че съпругът ми е загинал в катастрофа. Или как от операционната излиза хирургът и ми казва, че Мат е получил инфаркт, че са направили всичко по силите си. Огромната бездна, в която ще се превърне животът ми, усещането, че съм половин човек. И отговорих съвсем искрено:
	— Господи, не знам. Не мисля, че бих могла да живея без теб.
	А после самият факт, че съм го изрекла, фактът, че съм си го помислила, ме разтърси дълбоко. Какво стана с момичето, което обиколи четири континента сам-само, което работеше на две места, докато следваше, за да си позволи апартамент без съквартирантки? Как така само за няколко години бях станала толкова зависима от друг човек, че не можех да си представя да живея без него?
	— Ще трябва — отвърна той тихо. — Заради децата.
	— Да, знам. Исках да кажа…
	Погледнах го. Взираше се право напред, а мускулите на челюстта му потрепваха нервно. Изгубих нишката на мисълта си, млъкнах, загледах се пак през стъклото.
	— Ако нещо се случи с мен, Вив, направи каквото трябва, за да са добре децата.
	Погледнах го, сбърченото му чело, отпечатаната на лицето му тревога. Нима не вярваше, че съм в състояние да се грижа за децата ни и сама? Толкова ниско мнение ли имаше за мен?
	— Естествено, че ще го направя — отвърнах отбранително.
	— Каквото трябва. Забрави за мен и мисли само за тях.
	Нямах представа какво иска да каже, защо го казва, защо изобщо му минава през ума. Нямах представа как да реагирам. Исках разговорът да приключи.
	Мат ме погледна, откъсна очи от шосето за стряскащо дълго.
	— Обещай ми, Вив. Обещай ми, че ще направиш всичко заради децата.
	Стиснах дръжката на вратата. Защо беше нужно да обещавам такова нещо? Естествено, че ще направя всичко. В този момент се почувствах не просто посредствена, а напълно некадърна.
	— Обещавам — прошепнах аз.


	Прибирам четирите деца у дома, стоплям вечеря в микровълновата, слагам чиниите пред тях. Не спират да питат за него. Къде е татко? Кога ще се прибере? Нямам представа какво да отговоря. Не знам. Да се надяваме съвсем скоро.
	Люк почти не докосва вечерята си. Ела мълчи. Не се учудвам. Мат е опората им. Човекът, на когото разчитат.
	Моето присъствие е непредсказуемо. Неговото не.
	Изкъпвам ги и им слагам пижамите, и на четиримата. През цялото време очаквам Мат да влезе, телефонът ми да иззвъни. Непрестанно поглеждам апарата, да не би да съм получила съобщение, без да чуя, макар поне половин дузина пъти да проверих силата на звука. Поглеждам пак електронната поща, нищо че Мат не ми е писал имейл от години.
	Все някак трябва да се свърже с мен, нали? Не може просто да изчезне.
	Най-после ги слагам да спят и слизам на долния стаж, сама. Измивам чиниите. Подсушавам ги. Къщата е притихнала, потънала е в съкрушителна тишина. Събирам играчки, редя ги по кошовете. Имам чувството, че времето е спряло, че не се е случило нищо особено — просто го чакам да се прибере, да ме прегърне и да се извини, че е закъснял. Макар да допускам вероятността да не се върне, да е заминал, не мога да я осмисля, не мога да повярвам.
	Сещам се за разговора в колата отпреди години. _Какво ще стане, ако ми се случи нещо? Ако вече не съм с вас?_ Нима това е било знак? Нима се е опитвал да ме предупреди, че един ден ще изчезне?
	Тръсвам глава. Не виждам никаква логика. Не може да си тръгне по този начин. Мат не би оставил децата така.
	Интуицията ми подсказва, че нещо му се е случило. Че е в опасност. Но какво да направя? Не мога да се обадя в полицията. Нямам представа как да го намеря, а не мога да кажа на никого. Дори не знам със сигурност дали действително го заплашва нещо.
	Разкъсвам се от страх и безсилие.
	Замислям се за паниката, която ме беше обзела на път за детската градина. За ужаса, че нещо се е случило с децата. Ако наистина смятах, че Мат е в опасност, че му се е случило нещо лошо, нямаше ли да се страхувам така и за него? Не беше ли редно да се страхувам?
	Може би греша. Може би дълбоко в себе подозирам, че ни е напуснал. И изпитвам известно облекчение.
	Тогава се сещам. Нещо толкова очевидно, че не разбирам как не съм се сетила досега. Тръгвам към спалнята. Влизам в дрешника и свалям кутията с официалните обувки от рафта. Свличам се на пода. Страх ме е да я отворя. Страхувам се какво ще намеря, макар вече да се досещам.
	Вдигам капака, виждам обувките. Празни са.
	Пистолета го няма.
	Не е истина, не може да бъде. Продължавам да се взирам в празното пространство, като че пистолетът ще се материализира. Тръгнал си е по собствена воля. Думите отекват в главата ми. Неволно вдигам пръсти към слепоочията си, сякаш бих могла да изтласкам мисълта. Не е възможно. Мат не би направил такова нещо. Трябва да има друго обяснение.
	Накрая бъркам в задния си джоб, вадя телефона и набирам номер.
	— Мамо? — казвам, когато чувам гласа й.
	— Какво има, миличка?
	Как разбра, че нещо не е наред само от тези две срички? Преглъщам мъчително.
	— Ще можете ли с татко да ни погостувате известно време? Малко помощ с децата няма да ми е излишна.
	— Разбира се. Наред ли е всичко?
	Очите ми се пълнят със сълзи. Не мога да изрека думите.
	— Вивиан, мила? Къде е Мат?
	Опитвам се да се стегна, да си възвърна гласа.
	— Няма го.
	— Колко време ще отсъства?
	От устните ми излиза задавен вик.
	— Не знам.
	— О, милата ми! — възкликва мама и в гласа й се долавя болка.
	Повече не мога да се сдържам. Разридавам се тихо в тъмната притихнала къща и сълзите замъгляват погледа ми.


>	15

	Нощта минава без вест от Мат, а на сутринта вече не очаквам да получа някакво съобщение. Все още не знам дали си е тръгнал, или се е случило нещо. И не разбирам защо не ме обзема отчаяние, защо имам усещането, че това не е реално.
	Четирите деца седят около кухненската маса. Пред двете по-големи има купички с овесена каша, а върху подносите на близнаците са разпилени мюсли и смачкани боровинки. Аз съм на плота и приготвям обяда на Люк — нещо, което обикновено прави Мат — и отпивам бавно от втората чаша кафе. Поредната безсънна нощ. Откъм входната врата се чуват няколко бързи почуквания. Ела ахва.
	— Татко? — изписква радостно.
	— Татко не чука — уведомява я Люк и усмивката угасва на устните й.
	Отварям и мама нахълтва сред облак парфюм, стиснала по една издута пазарска чанта във всяка ръка. Бог знае с какво са пълни. Вероятно с подаръци за децата. Баща ми я следва по петите, нерешителен, по-смутен от обикновено.
	Не съм предупредила децата, че ще дойдат. Не бях сигурна кога ще пристигнат. А ето че вече са тук и малките са във възторг, особено Ела.
	— Баба и дядо са дошли! — провиква се, щом ги вижда.
	Мама се насочва право към кухненската маса, пуска торбите на пода, прегръща Ела, после Люк и накрая лепва няколко целувки по бузките на близнаците. Виждам отпечатъците от червило по лицата им.
	— Мамо, защо са дошли? — обръща се към мен Ела.
	— За да ни помагат, докато татко го няма — обяснявам.
	Срещам погледа на мама, докато мажа филия със сладко, но бързам да извърна очи. Баща ми е спрял нерешително до кафе машината, сякаш не знае къде да се дене.
	— Колко време ще останат? — не млъква Ела. — Колко време няма да го има татко?
	Стаята утихва. Родителите ми внезапно застиват. Усещам погледите им. Всички ме гледат, чакат отговор. А аз не мога да отлепя очи от сандвича пред мен, защото колкото и да се мъча, не мога да се сетя дали Люк го предпочита нарязан на триъгълници или на правоъгълници. Мама спасява положението:
	— Подаръци! Нося ви подаръци!
	Рови в торбите и децата се сборичкват за съдържанието им. Издишвам бавно и когато вдигам глава, виждам, че баща ми ме гледа. Усмихва ми се колебливо, неловко извръща поглед.
	Когато децата си получават подаръците — плюшени играчки, флумастери, книжки за оцветяване и огромни туби с боички — и приключват със закуската, приготвям раничката на Ела и й помагам да избере нещо за играта „Донеси и разкажи“, която играят в детската градина. Вече са на буквата „п“, така че се спираме на вълшебната й пръчка на принцеса, онази с блестящите камъчета. Прегръщам и целувам Люк и близнаците, пълня термоса с кафе за из път.
	После напомням на мама и татко в колко часа пристига училищният автобус на Люк, на кой ъгъл спира.
	— Сигурни ли сте, че ще смогнете с близнаците? — питам.
	Те предложиха да гледат и Ела, но реших, че с две деца ще се справят по-лесно, отколкото с три. И че е по-добре Ела да иде на детска градина както обикновено.
	— Разбира се — уверява ме майка ми.
	Поколебавам се с ключове в ръка.
	— Благодаря, че дойдохте. — Усещам как очите ми се наливат със сълзи и свеждам поглед, понеже си знам, че ако продължавам да гледам мама, няма да се сдържа. — Нямаше да се справя сама — прошепвам.
	— Глупости! — Мама се пресяга и стисва ръката ми. Естествено, че ще се справиш.


	Ела още не беше навършила годинка, когато забременях за трети път. Стана случайно. Не бяхме обсъждали кога и дали изобщо ще имаме трето и определено не бяхме започнали да опитваме. Неотдавна бях прибрала дрехите за бременни в найлонов плик заедно с дрешките за новородени. Не хвърлих нищо, а и Мат не предложи да го направя. Всичко отиде в мазето, в склада, заедно с коритцето, бебешката люлка и останалите работи. Явно все пак сме смятали да имаме още едно дете. Само че не толкова скоро. Определено не толкова скоро.
	Тръгнах си от работа по-рано и на път за вкъщи минах да купя тениска за Ела. Не беше лесно да намеря толкова малък размер. Миниатюрна розова блузка с лилав надпис. „Голяма сестричка“. Облякох на Люк тениската му с надпис „Голямо братче“ — още му ставаше от предишния път. И когато Мат се обади да ми каже, че тръгва към къщи, сърцето ми запрепуска. Знаех, че ще е във възторг. Може би щеше да се постресне, да се поуплаши, както и аз, но щеше да е във възторг.
	Когато го чух да отключва, викнах децата да го посрещнем, обърнах и двете с лице към него — Ела в ръцете ми, Люк до мен. Мат влезе, поздрави ги възторжено, както обикновено, наведе се да ме целуне. В този момент забеляза тениските — първо тази на Люк, после и на Ела. Лицето му замръзна, цялото му тяло замръзна. Чаках усмивката, чаках онази радостна емоция, изписала се на лицето му първите два пъти, но не я видях.
	— Бременна ли си?
	Само това каза. Едва ли не обвинително.
	_Бременна ли си?_ Думите му ме срязаха като с нож. Предишните два пъти повтаряше, че „сме“ бременни толкова често, че чак ме дразнеше. На няколко пъти дори му се озъбих, че аз съм тази, която повръща всяка сутрин, която има киселини и скован гръб. Сега пожелах от все сърце да каже същото. Да каже, че сме рамо до рамо и в това приключение.
	— Да — отговорих и се опитах да не обръщам внимание на изражението му.
	Още е в шок. Уплашен е. Дай му малко време да свикне с мисълта и ще видиш колко ще се зарадва.
	— Бременна си — повтори той без усмивка. И добави без никаква емоция: — Еха.
	Същата нощ прокървих. Помня кръвта по бельото, помня колко се уплаших. Първо кафеникава, после алена, когато започнаха болките. Обадих се на лекаря, защото така се прави, нали? Помня тъжния глас, който ми отговори. Нищо не можете да направите. Статистиката. Една от четири бременности. Сякаш от това се очакваше да ми олекне. Помня как се свих на топка върху студените плочки в банята. Не пих болкоуспокояващи, понеже исках да усетя всичко. Дължах й поне това.
	На нея. Беше момиченце. Усещах го. Представях си личицето й, представях си малкото същество, което нямаше да се роди.
	Нямах сили да събудя Мат и да му кажа. Не и след реакцията му. Спомних си изражението му, думите му — не би могъл да разбере каква болка изпитвам. Сигурна бях — трябваше да се справя сама. Да изгубя бебето си, да тъгувам по бебето си. Най-болезненото, най-мъчителното преживяване в живота ми, но исках да съм сама.
	Съжалявам, прошепнах й, когато спазмите се засилиха, когато болката стана нетърпима и по лицето ми потекоха сълзи. Дори не знаех защо се извинявам. Вероятно заради реакцията на Мат. Нима в тъй краткото си съществуване тя не заслужаваше да познава единствено любов? Вълнение? Радост? Толкова съжалявам.
	След това болката се усили още повече, макар да ми се струваше невъзможно. Свих се на две, неспособна да помръдна, потна, стиснала зъби, за да не изпищя. Мислех, че ще умра, толкова ме болеше. И навсякъде кръв, толкова много кръв. Никой не ми беше казал, че ще е като раждане, че ще боли толкова. А после вече не можех да се сдържам. Точно преди да изпищя. Мат приклекна на пода до мен, обви тялото ми с ръце, сякаш усещаше болката ми.
	— Всичко е наред, всичко е наред — прошепна напълно неуместно той, понеже нищо не беше наред, абсолютно нищо.
	Мат ме залюля в прегръдките си, както бяхме на пода. И в този момент всички сдържани чувства се отприщиха отведнъж и тялото ми се разтресе от раздиращи ридания, които не бях в състояние да удържа, защото не исках съпругът ми да е до мен, защото бях изгубила бебето си, защото животът беше толкова несправедлив.
	— Защо не ме събуди?
	Главата ми се притискаше към гърдите му. Чувах сърцето му, кънтенето на думите в гръдния му кош, по-силно от самите думи.
	Вдигнах глава, погледнах го, прошепнах истината:
	— Защото не я искаше.
	Мат трепна, очите му се разшириха. Видях болката, а в следващия момент чувството за вина ме захлупи като вълна. Бебето беше и негово. Естествено, че я е искал. Как можах да изрека нещо толкова грозно?
	— Защо говориш така?
	Сведох глава, вторачих се във фугите между плочките и мълчанието увисна тежко между нас.
	— Уплаших се — продължи той. — Не реагирах както трябва.
	Вдигнах глава, но отново се наведох, смутена от болката в очите му. Зарових лице в ризата му, студена от сълзите ми. Мат се поколеба за миг, после ме прегърна и за пръв път тази нощ си помислих, че може би нещата все пак ще се оправят.
	— Съжалявам — прошепна той.
	И аз проумях, че съм сгрешила. Не биваше така прибързано да решавам най-лошото. Не биваше да се мъча да се справя сама.
	— Обичам те, Вив.
	— И аз теб.


	Мама се обажда късно следобед да ми каже, че е взела Ела от детската градина, че баща ми е посрещнал Люк на спирката, че по някаква причина раницата му е изчезнала, но всички са у дома, живи и здрави. Въздъхвам от облекчение. Няма значение, казвам, леко подразнена, когато за трети път повтаря, че раницата е изчезнала. Ще му купим друга. Важното е, че децата са добре. Дори не бях осъзнала, че подсъзнателно чакам обаждането й, чакам да ми каже, че децата са се прибрали благополучно.
	Цял ден работя трескаво. Вписвам имена в полето за търсене, пресявам досиета, отчаяно се опитвам да открия ръководителя, да напредна поне малко, да си възвърна поне някакво усещане за контрол. Безнадеждно е. Поредният безрезултатен ден.
	Поредният пропилян ден.
	Тръгвам си след точно осем часа. Когато стигам нашата улица, вече се мръква. Спирам на алеята, оставям колата да работи на празен ход и поглеждам къщата. Лампите светят и през прозрачните завеси виждам силуетите на родителите и на децата си.
	В следващия момент нещо друго привлича погледа ми. Друг силует на верандата. Седи на един от столовете, полускрит в сенките.
	Юри. Не виждам лицето му, но знам, че е той. Шесто чувство.
	Сърцето ми се преобръща. Какво прави тук? Пред къщата ми, само на метри от децата ми. Какво иска? Дръпвам ключа от стартера, пресягам се за чантата, без да снемам очи от него. Излизам от колата и тръгвам към верандата.
	Юри седи съвсем неподвижно и ме наблюдава. На живо изглежда по-едър. По-опасен. Облечен е с джинси и черна риза. Горните две копчета са разкопчани и на шията му се вижда златна верижка с висулка. Черни кубинки. Спирам пред него и отправям гореща молитва вратата да си остане затворена, децата да стоят на сигурно вътре.
	— Какво търсиш тук? — питам.
	— Ела да седнеш, Вивиан.
	Говори с акцент, но не толкова силен, колкото очаквах. Посочва стола до себе си. Моят стол.
	— Какво искаш?
	— Да си поприказваме.
	Не ме изпуска от поглед и чака да седна, но аз не сядам. Той свива рамене и се изправя. Посяга към задния си джоб и вади кутия цигари. На хълбока му виси нещо твърдо — виждам очертанията под ризата.
	Сигурно е кобур. Сърцето ми препуска.
	Почуква кутията с длан, веднъж, втори път. Оглежда ме преценяващо.
	— Ще гледам да съм кратък, понеже знам, че децата те чакат.
	Отваря кутията, вади цигара, затваря кутията.
	При споменаването на децата през тялото ми пробягва тръпка и очите ми неволно се насочват отново към хълбока му. Минава ми нелепата мисъл, че не бива да пали цигара тук. Че не искам цигарен дим на верандата, толкова близо до децата. Сякаш това е най-голямата ми тревога в момента.
	Юри пъха цигарата между устните си и бърка в предния си джоб за запалка. Ризата му се повдига леко, виждам черната пластмаса на хълбока му. Определено е кобур.
	— Направиш ли го, и двамата ще получим каквото искаме.
	Цигарата подскача между устните му, докато говори.
	— И двамата?
	Той щраква със запалката веднъж, два пъти и пламъкът грейва. Поднася го към крайчето на цигарата и то припламва в оранжево. После ме поглежда, свива рамене.
	— Естествено. Аз си качвам програмата, а ти си получаваш живота обратно. Ще си бъдеш с децата.
	С децата. А не със съпруга и децата.
	— Ами Мат? — изричам, преди да успея да се удържа, преди да помисля.
	— Мат ли? — поглежда ме неразбиращо. После се изсмива и вади цигарата от устата си. — А, Александър. — Той поклаща глава, все така усмихнат. — Наистина си наивна, но пък Александър точно на това разчиташе.
	Призлява ми. Юри дръпва от цигарата, издишва облак дим.
	— Нали той те забърка в тази каша? Нали той те предаде?
	— Мат никога не би ме предал.
	— Вече го направи — изсмива се отново. — Предава ни всичко, което му споделяш. От години.
	Тръсвам глава. Невъзможно.
	— Например за колегите ти. Как им бяха имената? Марта? Трей?
	Усещам стягаща болка в гърдите. Мат ме уверяваше, че не го е направил. Закле ми се. А аз можех да се закълна, че казва истината.
	Усмивката изчезва от лицето му, стопява се и остава само студенина. Юри присвива очи и вади цигарата.
	— Да престанем с глупостите. Да поговорим като професионалисти. Не искаш ли тази история да приключи?
	Чака да отговоря.
	— Да — казвам.
	Знаеш, че нямаш избор.
	— Имам избор.
	Устните му се извиват в усмивка.
	— Затвор? Наистина ли това би избрала?
	Пулсът ми се ускорява.
	— Ако откажеш да ни сътрудничиш, каква причина имам да не споделя с властите информацията, с която разполагам?
	— Мат — прошепвам, но още на мига съзнавам, че това не е никаква причина.
	Юри се изсмива, после дръпва силно от цигарата.
	— Съпругът ти отдавна замина, Вивиан — казва той и думите излизат от устата му заедно със струя цигарен дим, лепкав и всепроникващ.
	— Не ти вярвам — прошепвам, макар че вече не съм сигурна на какво да вярвам.
	Той се втренчва в мен с непроницаемо изражение. После почуква цигарата, за да изтръска пепелта.
	— Но настоява да се погрижим за теб.
	Гледам го в очите, затаила дъх, и чакам да продължи.
	— Ще ти платим. Достатъчно, за да се грижиш за децата спокойно, при това дълго време.
	Продължавам да го гледам втренчено, виждам как дръпва отново, бавно издишва дима през носа и оглежда улицата. После пуска фаса на верандата, смачква го с тока си и ме поглежда многозначително.
	— Децата ти имат само теб. Не го забравяй.


	След спонтанния аборт вече не стоеше въпросът дали искам още едно дете. Душата ме болеше за изгубеното бебе. За момичето, чието личице продължаваше да навестява сънищата ми. Видех ли бременна жена, неволно сравнявах корема й със своя — какъвто щеше да бъде, ако не бях изгубила детето — и сърцето ми се свиваше. Исках и аз да ходя с панталони с ластична талия, исках и моите глезени да са подути. Исках да превръщам стаята за гости в детска стая, да сгъвам миниатюрни дрешки.
	И най-вече исках да гушкам бебе. Знаех, че никога няма да прегръщам нея, която изгубих, но исках друго бебе. Малко човече, което да гушкам, да кърмя, да обичам, да защитавам. Исках втори шанс.
	Успявахме да си позволим две деца в яслата, но с три щеше да е невъзможно. Мат не закъсня да ми го изтъкне, а и аз не можех да забравя реакцията му при последната бременност. Затова, макар да нямах търпение да забременея, решихме да изчакаме Люк да тръгне на детска градина, преди да опитаме отново.
	А когато се появи синята чертичка, изпаднах в ужас. Ужас, че ще изгубя и това дете. Че Мат ще реагира като миналия път. Затова си замълчах, ден, после втори. Чаках кървенето. И когато не прокървих, реших, че е редно да му кажа.
	Не планирах нищо грандиозно. Тениските от предишния път се бяха превърнали в болезнен спомен. Изчаках децата да заспят, да останем сами, сгушени на канапето пред телевизора, извадих теста за бременност и зачаках.
	Мат погледна теста, после мен.
	— Бременни сме — прошепна.
	Лицето му бавно се разтегли в усмивка. После ме прегърна толкова силно, че се уплаших за мъничето в утробата си.
	Няколко седмици по-късно отидохме на първия преглед. Броях дните нетърпеливо, отчаяно копнеех за потвърждение, че всичко е наред, всеки път в тоалетната умирах от ужас, че ще видя кръв. Но когато седнах до апарата за ултразвук, в главата ми се загнезди друг страх. Че няма да чуя сърдечен тон. Че се е случило нещо фатално.
	Доктор Браун започна прегледа. Мат ме хвана за ръката, стиснах силно неговата и вперих поглед в екрана, обзета от паника. Зачаках образът да се избистри, а лекарката въртеше устройството, търсеше подходящо местенце, подходящ ъгъл. Умирах от нетърпение да доловя движение, припърхването на сърчице. И ето: миниатюрна бяла точица, туптящо сърце.
	А до него — още едно.
	Зяпнах екрана, прекрасно разбирах какво виждам. С мъка откъснах очи, за да погледна Мат. И той гледаше екрана. Лицето му пребледня. Той се усмихна, но усмивката му трепна.
	Може и да беше уплашен, притеснен, но аз бях във възторг. Близнаци. Щях да гушкам не едно бебе, а две. Имах чувството, че съм получила втори шанс след детето, което бях загубила година по-рано.
	На път към къщи мълчахме, всеки потънал в мислите си. Накрая Мат се обади:
	— Как ще се справим?
	Не знам какво имаше предвид как ще се справим с четири деца или с близнаци, които ще се будят един след друг цяла нощ, или как ще се справим с парите. Отговорих на въпроса, който смятах, че задава, с онова, което ми се въртеше в главата.
	— Ще си остана вкъщи.
	Мат стисна волана толкова силно, че кокал четата му побеляха.
	— Поне за известно време…
	— Няма ли да ти липсва работата?
	Зареях поглед през стъклото.
	— Възможно е. — Замълчах. Знаех, че ще ми липсва. Щеше да ми липсва възможността да постигна нещо. Шансът да разбера дали алгоритъмът, който бях разработила, действително ще ни доведе до спящ агент в мрежата. — Само че децата ще ми липсват повече.
	— Но по-нататък…
	— По-нататък може да се върна.
	Поне така се надявах. Когато децата тръгнеха на училище, когато вече нямах чувството, че времето изтича между пръстите ми. Когато можех да се съсредоточа върху работата, да й отдам заслуженото внимание, вместо да усещам, че се провалям във всяко отношение.
	— Сигурна ли, че ще можеш? — хвърли ми той бърз поглед.
	Замълчах. Нямаше гаранция, че ще ме вземат обратно. Дълго обсъжданите съкращенията на бюджета вече бяха реалност и за момента не наемаха нови хора. Ако си тръгнех, можеше да се окаже завинаги.
	— Ще ни дойде нанагорно със здравните застраховки — отбеляза Мат. — С твоята имахме късмет — поклати той глава. — Моята не покрива нищо, а вноските са безобразно високи.
	Извърнах поглед, загледах се през прозореца. Вярно беше. Работата му имаше плюсове, но здравната застраховка не беше сред тях.
	— Здрави сме — казах.
	Точно сега не исках да се замислям за трудностите.
	— Трябва да сме подготвени, с близнаци понякога има усложнения…
	В съседната лента профуча кола, твърде бързо. Не отговорих.
	— А и няма да ни е лесно да се оправяме само с една заплата.
	Стомахът ми се сви и гърдите ми се стегнаха толкова силно, че се уплаших за бебетата. Не биваше да се напрягам. Трябваше да се успокоя. Поех си дълбоко въздух, после още веднъж.
	— Бебетата няма да си останат бебета, нали знаеш? — отбеляза Мат.
	— Знам — прошепнах аз.
	През прозореца всичко е размазано. Ами ако се окаже, че не просто ще си почина малко? Ако се окаже, че никога повече няма да имам кариера? Работата ми беше част от мен. Готова ли бях да се откажа от нея?
	Исках всичко. Време с децата и стойностна кариера, но ми се струваше невъзможно.
	След няколко секунди ръката му потърси моята.
	— Просто не виждам как ще се справим — каза тихо. — Искам единствено да сме добре.


	Гледам как Юри крачи към колата, паркирана на отсрещната страна на улицата. Черен седан с четири врати. Вашингтонска регистрация в червено, бяло и синьо. Прочитам номера и го повтарям шепнешком веднъж, втори път. Изчаквам да потегли, да се отдалечи по улицата, докато задните му светлини изчезнат. После ровя в чантата, вадя химикалка и късче хартия и записвам номера.
	Едва тогава рухвам. Свличам се на земята и обгръщам коленете си с ръце. Треперя неконтролируемо. Нима това действително се случва?
	Единствената причина да се окажа в това положение бе, че исках да защитя Мат, да го задържа при себе си и децата, да запазя досегашния ни живот. А ето че него го няма.
	Излъгал ме беше за Марта и Трей. Разказал беше на Юри за тях, естествено, че го е направил. Как може да съм толкова доверчива? Защо просто не ми беше казал истината? Не мога да изтрия от мислите си изражението му онзи път, когато ми се закле, че не е споменал и дума. Колко искрен изглеждаше. Очевидно съм напълно неспособна да различа истината от лъжата.
	И децата. Мили боже, децата! _Децата ти имат само теб._ Юри е прав. Какво ще стане с тях, ако ме пратят в затвора?
	Чувам как вратата се отваря зад гърба ми — скърца, трябва да се смаже.
	— Вивиан?
	Мама. После стъпки, приближават се, долавям уханието на парфюма й, когато прикляква до мен.
	— О, миличка!
	Прегръща ме силно, както когато бях малка. Заравям глава в меката й гръд, сякаш отново съм дете.
	— Вивиан, миличка, какво има? Нещо с Мат ли? Чу ли се с него?
	Имам чувството, че се давя. Клатя глава, все така заровена в прегръдките й. Тя гали косата ми. Усещам как от цялото й същество струи любов. Усещам огромното й желание да поправи нещата, да премахне болката ми. Готовността й да направи всичко за мен.
	Отдръпвам се бавно и я поглеждам. По някаква причина в тъмното изглежда по-възрастна — може би заради ъгъла, под който светлината от отворената врата пада върху лицето й, или заради тревогата, разкривила чергите й. Колко ли години им остават в добро здраве, на нея и татко? Недостатъчно, за да се грижат за четирите ми деца. За да ги отгледат.
	А и да преживеят вкарването ми в затвора. Не мога да си представя колко ще им е тежко.
	— Ще ти се обади, миличка. Сигурна съм, че ще ти се обади — казва тя.
	Но на лицето й се изписва колебание. Неувереност. Смътното усещане, че може би Мат не е този, за когото го е мислила, понеже човекът, когото тя познава, никога не би изчезнал просто така. Не искам да виждам тази неувереност. Не искам да чувам лъжите, изречени, за да ми помогнат да се чувствам по-добре.
	Тя се размърдва и сяда на земята, премества се по-близо до мен. Седим и мълчим. Едната й длан чертае нежно кръгове по гърба ми, като правя и аз с децата. Чувам цикадите. Отваря се врата на кола, затваря се.
	— Какво стана? — пита тихо, най-после изрекла въпроса, който я гложди още откакто й се обадих. — Защо го няма?
	Втренчвам се право напред, към къщата на семейство Кедър, към сините капаци, спуснатите щори, няколкото осветени прозореца.
	— Ако не ти се говори, няма да те разпитвам — казва мама.
	Говори ми се. Изпитвам непреодолимото желание да си кажа всичко, да споделя всички тайни. Няма да е честно да я товаря така. Не мога да го направя. Товарът си е само мой, редно е да го нося сама.
	Все пак трябва да й кажа нещо.
	— Има някои неща от миналото му — започвам предпазливо. — Неща, за които не ми е казвал.
	С периферното си зрение виждам как кима, сякаш точно това е очаквала или поне не е изненадана. Представям си ги с татко вечерта, след като им се обадих, как гадаят какво се е случило. Внезапно ме напушва смях. О, мамо, не е това, което си мислиш.
	— Преди да се запознаете?
	Кимам.
	Тя не отговаря веднага, сякаш й е нужно време, за да си събере мислите.
	— Всички допускаме грешки — отбелязва накрая.
	— Неговата грешка е, че не сподели с мен истината — казвам тихо.
	Защото е точно така. Причината да стигнем дотук не е моментна слабост, а десет години в лъжа.
	Мама кима отново. Гали гърба ми, безкрайни кръгове. Един от прозорците отсреща угасва.
	— Понякога — запъва се мама… — си мислим, че ако скрием истината, ще предпазим хората, които обичаме най-силно на света.
	Взирам се в тъмния прозорец, в малкия черен правоъгълник. Точно това направих аз самата, нали? Опитах се да защитя семейството си. Представям си как седя пред компютъра в работата, а курсорът се колебае над бутона „Изтрий“.
	— Не знам никакви подробности, естествено — добавя тя. — Но мъжът, когото познавам, е добър човек.
	Сълзите парят в очите ми и аз се опитвам да ги преглътна. Онзи Мат, когото аз познавам, също е добър човек. Човек, който не би изчезнал току-така.
	Ами ако човекът, когото познаваме, всъщност не съществува?


	Когато децата са по леглата, а мама и татко са се оттеглили в импровизираната стая за гости — малката ниша с разтегателното канапе, сядам във всекидневната, сама в гнетящата тишина.
	Юри дойде в дома ми. Нещата изобщо не са приключили. Няма да ме оставят на мира, както бяха оставили Марта и Трей.
	Направих нещо незаконно, а те разполагат с доказателства, които ще ме вкарат в затвора. Държат ме в ръцете си.
	Предупреждението на Юри отеква в главата ми. _Децата ти имат само теб._ Вярно е. Мат го няма. Не мога да продължавам да го чакам да се появи на бял кон и да ме спаси. Ще се наложи да се справя сама.
	Ще се наложи да се боря.
	Да се спася от затвора.
	Докато Юри разполага с доказателства за стореното от мен, ми се струва невъзможно да се спася. Докато Юри разполага с доказателства. Тази мисъл ме зашлевява като плесница. Ами ако се погрижа да изчезнат?
	ЦРУ не разполага с никаква информация срещу мен. Доказателства имат само руснаците. Само Юри.
	Със сигурност притежава копие от съдържанието на плика. Разпечатките, които доказват, че съм видяла снимката на Мат. Нали именно на тях разчита, за да ме изнудва. Ами ако открия неговите копия и ги унищожа? Няма да има средство да ме принуждава да правя каквото и да било. Естествено, пак би могъл да ме издаде на полицията, но тогава ще е моята дума срещу неговата.
	Точно така. Това е решението, единственият начин да не попадна в затвора, да остана с децата. Ще унищожа доказателствата.
	Което означава, че трябва да го намеря.
	Във вените ми нахлува адреналин. Ставам, отивам в коридора. Ровя в чантата си и вадя късчето хартия, върху което съм записала номера на колата на Юри.
	Влизам в дрешника в стаята на близнаците, свалям пластмасова кутия от най-горния рафт. Умалели дрешки. Изваждам телефона с предплатената карта. Връщам се във всекидневната, намирам номера на Омар, вадя батерията от своя телефон и се обаждам от предплатения.
	— Вивиан е — казвам, когато вдига. — Трябва ми услуга.
	— Казвай.
	— Искам да ми намериш собственика на един автомобил.
	— Добре. — После се поколебава. — А можеш ли да ми кажеш защо?
	— Пред къщата ми имаше паркиран автомобил днес. — Дотук не се отклонявам от истината. — Стори ми се подозрително. Вероятно си внушавам, но реших да проверя.
	Лъжата излиза от устата ми по-лесно, отколкото очаквах.
	— Ясно. Една секунда.
	Чувам шумолене и си представям как отваря лаптопа, влиза в базата данни на Бюрото, в някаква програма, която черпи информация от всички регистри, от всички налични данни. Ще ми каже име и адрес. Ако имам късмет, ще науча псевдонима, който Юри използва в Щатите. А ако не разбера точния му адрес, поне ще имам някаква следа. Нещо, което да проуча.
	— Готово — казва Омар.
	Диктувам му номера и чувам как клавиатурата потраква. Настава дълга пауза, последвана от ново почукване. После ми повтаря номера, пита дали съм сигурна, че е този. Поглеждам листчето и потвърждавам.
	— Хм — казва той. — Странна работа.
	Затаявам дъх и чакам да продължи.
	— Досега не ми се беше случвало такова нещо.
	Сърцето ми бис толкова силно, че буквално го чувам.
	— Какво?
	— Не е вписан в никой от регистрите.


	На следващата сутрин, докато вадя чаша за кафе от шкафа, погледът ми неволно попада върху термоса. Седи си кротко на рафта, лъскав и метален. Замръзвам.
	Номерът на автомобила беше единствената ми следа. Нямам представа как да открия Юри, как да унищожа доказателствата, които може да ме вкарат в затвора.
	Бавно посягам към термоса. Свалям го от рафта, слагам го върху плота.
	Бих могла да го направя. Бих могла да отнеса флашката в офиса, да я пъхна в компютъра. Точно като миналия път. И всичко ще приключи. Така каза Мат. Така каза и Юри.
	_Ще ти платим. Достатъчно, за да се грижиш за децата спокойно, при това дълго време._ Обещанието на Юри отеква в главата ми. До голяма степен причината да не предам Мат се дължеше именно на страха, че няма да мога да издържам децата сама, ако него го няма. Ето че сега го няма. И Юри ми беше предложил решение.
	Сещам се и за думите на Мат отпреди много години, онзи път в колата. _Ако нещо се случи с мен. Вив, направи каквото трябва, за да са добре децата._
	Каквото трябва.
	— Вивиан?
	Обръщам се. Мама. Дори не съм я чула да влиза в кухнята. Наблюдава ме тревожно.
	— Добре ли си?
	Поглеждам термоса, виждам разкривеното си отражение. Това не съм аз. Не съм такава. По-силна съм. Извръщам поглед, обръщам се към мама.
	— Добре съм.


	Седя на бюрото с чаша кафе, по чиято повърхност плуват зрънца. Взирам се в екрана, на който е отворен разузнавателен доклад, избран съвсем произволно, така че, ако се случи някой да погледне, да изглежда, сякаш чета. Всъщност отчаяно се опитвам да се съсредоточа.
	Трябва да намеря доказателствата. Трябва да ги унищожа. Но нямам представа как да го направя.
	Омар провери и в други бази данни, но така и не намери информация за регистрационния номер. „Вивиан, какво точно става?“, попита ме. „Явно съм сбъркала номера“, казах. Но знаех, че не съм сбъркала, а фактът, че номерът не е вписан никъде, ме изпълва с ужас.
	За миг се замислям дали да не грабна децата и да избягам, но това не е решение. Руснаците си ги бива. Ще ни намерят.
	Ще се наложи да остана тук и да се боря.


	Късно вечерта, след като децата и родителите ми заспиват, оставам сама във всекидневната. Пуснала съм някакво малоумно предаване по телевизията, колкото да ми прави компания и да избегна тежката тишина, която се спуска в къщата, когато телевизорът не работи. Предаване за срещи — десетки жени се съревновават за един-единствен мъж, всички лудо влюбени в него, но нито една не знае що за човек е всъщност.
	Телефонът ми вибрира, започва да танцува лекичко на възглавницата до мен. Мат, казвам си, защото това е единствената причина да го държа включен. Но на екрана пише „Неизвестен номер“. Не е Мат. Апаратът продължава да вибрира, жужи дразнещо. Изключвам звука на телевизора, после се пресягам и вдигам, приближавам апарата внимателно до ухото си, сякаш може да експлодира.
	— Ало?
	— Вивиан — казва познатият глас с руски акцент. Стомахът ми се сгърчва. — Мина още един ден, а ти не си изпълнила задачата.
	Тонът е лек, дружелюбен. Всъщност е плашещ, понеже думите са заплашителни, обвинителни.
	— Днес нямах възможност — лъжа, тъй като в момента ми се струва, че единственият ми ход е да протакам.
	— Аха — отвръща Юри лаконично, от което ми става ясно, че не ми вярва. — Добре. Ще те свържа с някой, който… — Той замлъква, сякаш търси подходящи думи. — Може би ще те убеди да намериш възможност.
	В слушалката се чува изщракване, после още едно. Шумолене. Чакам напрегнато и накрая чувам гласа на Мат.
	— Вив, аз съм.
	Пръстите ми стискат здраво телефона.
	— Мат? Къде си?
	Пауза.
	— В Москва.
	Москва. Невъзможно. Следователно си е тръгнал. Онзи ден е оставил децата сами, без възрастен човек край тях. До този момент не бях осъзнала, че не вярвах да е постъпил така. Че все още хранех надежда да се върне, да не ни е напуснал.
	— Слушай, трябва да го направиш.
	Онемявам. Буквално оставам без думи. Москва. Звучи напълно нереално.
	— Помисли за децата.
	_Помисли за децата._ Как смес да ми го казва?
	— А ти помисли ли? — питам и гласът ми прозвучава по-твърдо.
	Представям си Люк сам на кухненската маса. И другите три деца до рецепцията в детската градина.
	Мат не отговаря. Чувам как диша, а може би диша Юри, няма как да съм сигурна. В настъпилата тишина си представям двама ни на дансинга, на сватбата, чувам думите, които прошепна в ухото ми. Тръсвам глава. Вече не знам на какво да вярвам.
	— Ще ти платят — казва накрая Мат. — Достатъчно, за да можеш да напуснеш работа.
	— Какво? — прошепвам.
	— Ще можеш да прекарваш повече време с децата. Винаги си го искала.
	Не по този начин.
	— Исках да сме заедно — шепна. — Ти и аз. Семейство.
	Отново мълчание.
	— Аз също.
	Гласът му звучи глухо. Представям си изражението на лицето му, гънките на челото.
	Очите ми се наливат със сълзи, почти не виждам.
	— Моля те, Вивиан — казва Мат и аз изтръпвам от страх заради настойчивостта му, заради отчаянието в гласа му. — Направи го заради децата.


>	16

	Притискам телефона към ухото си дълго след като разговорът приключва. Накрая го пускам на възглавницата и се втренчвам в него. Последните думи на Мат кънтят в главата ми, тонът му, страхът в гласа му. Нещо не се връзва.
	Може би трябва да ги послушам. Обещанията се умножават: това ще е последното нещо, което ще ме накарат да направя. Ще ми платят добре. Ще мога да издържам децата. Да бъда до тях. Трябва само да пъхна флашката в компютъра — нещо, което вече съм правила.
	Обаче не мога. Не мога съзнателно да навредя на агентите ни, на страната си. А и не вярвам, че са искрени, че няма да ми възложат друга задача, щом им се яви възможност.
	Знам, очакват да се чувствам притисната, лишена от избор. Лишена от подкрепа и твърде слаба, за да се справя сама.
	Грешат. Имам избор.
	А когато става дума за децата ми, съм далеч по-силна, отколкото предполагат.


	Бях точно в двайсетата седмица, когато ми се обадиха. По мобилния, докато шофирах към къщи след работа. Местен номер, вероятно от кабинета на гинеколожката. Сутринта ми бяха направили поредния ултразвук — феталната анатомия, която чаках с нетърпение от седмици.
	На седалката до мен лежеше дълга ивица неясни черно-бели снимки. Личица, които най-после се очертаваха, ръчички и крачета, миниатюрни пръстчета. Апаратът беше хванал едно от бебетата да се усмихва, другото — да смуче палче. Нямах търпение да ги покажа на Мат.
	Пликът също. Обикновен бял плик с думата „Пол“ отгоре. Запечатан, защото не бях сигурна, че ще се сдържа да не надникна. Ще го отворим заедно, когато се прибера: Мат, децата и аз.
	— Ало? — казах.
	— Госпожо Милър?
	Непознат глас. Не беше рецепционистката, която се обаждаше обикновено да каже, че всичко е наред. Стиснах волана. Мина ми мисълта, че може би не е зле да отбия. Каквото и да се канеше да ми каже, сигурна бях, че не искам да го чуя. Почти бях започнала да вярвам, че всичко ще е наред.
	— Да? — успях да кажа.
	— Обажда се доктор Джонсън от педиатричната кардиология.
	Педиатричната кардиология. Усетих как ме затиска непоносима тежест. След ултразвука направиха и фетална ехокардиография. „Не се тревожете — прошепна ми сестрата, докато ме водеше по коридора. Понякога при близнаци искат да се презастраховат“. И аз й повярвах. Повярвах й, че е излишно да се тревожа. Повярвах, че операторите чисто и просто са сдържани, че не им е позволено да казват нищо, повярвах, че всичко е наред.
	— При единия от фетусите не отбелязахме аномалии — продължава гласът на доктор Джонсън.
	При единия от фетусите. В периферията на мозъка ми бавно се оформи неясна мисъл. Това означава, че при другия има.
	— Добре — едва прошепнах.
	— Госпожо Милър, налага се да ви съобщя неприятна новина. Другият фетус има критичен вроден сърдечен дефект.
	Не помня как съм спряла, но в следващия момент се озовах в аварийната лента, с пуснати аварийни светлини, а отляво фучаха автомобили. Все едно някой ме ритна в корема.
	Лекарката не млъкваше, но до мозъка ми достигаха само откъслечни фрази: „… пулмонална клапа… цианоза, затруднения в дишането… операция непосредствено след… и все пак има варианти… ако прецените… два мъжки фетуса… селективно прекъсване…“.
	Два мъжки фетуса. Ето това запомних, това се загнезди в съзнанието ми. Две момчета. Значи нямаше да се скупчим развълнувани около илика. Люк и Ела нямаше да се надвикват възбудено. Всъщност и бездруго нямаше да се развихрят радостни вълнения. Какво значение имаше полът при такава новина?
	— Госпожо Милър? Там ли сте?
	— Да.
	Мислите ми препускаха. Щеше ли да живее като другите деца? Да тича, да спортува? Щеше ли изобщо да оцелее?
	— Знам, че не е лесно човек да осмисли такава информация. Особено по телефона. Бих искала да насрочим среща, възможно най-скоро. Елате в клиниката и ще обсъдим вариантите…
	Вариантите. Сведох очи към снимките, усмивката на едното личице, палчето в устата на другото. Стиснах клепачи и си припомних как се въртяха и подскачаха на екрана. Чух отново едното сърчице: _туп-туп-туп-туп_, и другото — _туп-туп-туп_. Сложих ръка на корема си и усетих как се размърдва — двамата вътре се боричкаха за пространство.
	Нямаше варианти. Това си беше моето бебе.
	— Госпожо Милър?
	— Ще го задържа.
	Настъпи пауза, кратка, но все пак достатъчно дълга, за да усетя неодобрението й.
	— В такъв случай няма да е зле да се видим и да обсъдим какво бихте могли да очаквате…
	Мразех я. Мразех тази жена. Знаех с абсолютна сигурност, че никога няма да седна да обсъждам с нея каквото и да било.
	Ставаше дума за сина ми! Щях да се погрижа да достигне пълния си потенциал. Щях да се грижа за него, да му вдъхна сили. Щях да направя всичко необходимо.
	Гласът й проникна през пелената на мислите ми: „… поредица от операции в бъдеще… възможно забавено развитие…“.
	Сякаш отново ме сритаха. Операции. Рехабилитация. Всичко това струваше пари. Сериозна сума, която щеше постоянно да нараства. Нужна беше солидна здравна застраховка, каквато получавах в момента. За да не се налага да плащаме от джоба си и да се разорим в старанието си да подсигурим нужните грижи.
	Ето как планът да си остана у дома с бебетата отиде по дяволите.
	Но аз щях да направя всичко необходимо. Ставаше дума за сина ми.


	Продължавам да се взирам в телефона на канапето. В главата ми започва да се оформя подобие на план.
	Или ще сработи, или зрелищно ще се провали. В момента обаче не разполагам с друг вариант. Трябва да открия Юри. И най-после имам втора следа.
	Вадя батерията от телефона и вземам другия, с предплатената карта. Набирам, вдигам апарата до ухото си и чувам изщракване. Омар вдига.
	— Трябва да поговорим — казвам тихо. — Насаме.
	Кратка пауза, после той казва:
	— Добре.
	— Езерото пред Линкълн Мемориъл? Утре сутринта в девет?
	— Става.
	— Само аз и ти, нали? — добавям след миг.
	Очите ми неволно скачат към снимката над камината — аз и Мат в сватбения ни ден. Чувам дишането на Омар.
	— Добре — отвръща той.


	Пристигам преди него и сядам на пейка близо до средата на езерото. Паркът тъне в тишина, дърветата са съвсем неподвижни. Въздухът е прохладен, но крие обещание за топлина. Край паметника на Линкълн обикалят туристи, малки цветни точици, но тази част от парка е пуста, с изключение на някой и друг бягащ за здраве.
	Три патици в редичка диплят водата около себе си. Колко щеше да е хубаво, ако бях тук с децата и те хвърляха залчета хляб във водата, за да гледаме как патиците бързат да ги излапат.
	Забелязвам Омар едва когато сяда в другия край на пейката и не ме поглежда веднага, затова за момент сякаш съм във филм, сякаш това не се случва наистина. После се обръща към мен.
	— Здрасти.
	— Здрасти.
	Срещам очите му за миг. Долавям известно подозрение в погледа му, но не колкото преди месеци, когато влязохме в компютъра на Юри. Извръщам очи към водата. Една от патиците се е отделила от групата, плува в обратна посока.
	— Какво става, Вивиан? Защо се срещаме тук?
	Завъртам годежния си пръстен около пръста. Веднъж, втори, трети път. Така ми се иска да не предприемам тази крачка.
	— Трябва ми помощта ти.
	Омар мълчи. Стреснала съм го. Няма да се получи.
	Преглъщам.
	— Искам да проследиш едно обаждане. Да видиш какво ще откриеш за номера.
	Той се поколебава за миг.
	— Добре.
	Прокашлям се. Идеята определено е рискована. Не мога да преценя дали постъпвам правилно, но не ми хрумва нищо друго, това е единственият ми шанс да издиря Юри. И мога да се обърна само към Омар.
	— Обаждането беше до моя телефон, вчера вечерта от неизвестен номер. Пренасочен през Русия.
	Устата му леко се отваря и оформя кръгче, после бързо се затваря.
	— Мога да говоря с шефа…
	— Не. Не бива да казваш на никого.
	Изражението му помръква. Вдига вежда. Прочитам въпроса по лицето му, без да се налага да казва и дума.
	Усещам как по челото ми избива пот.
	— Преди време ми каза, че в контраразузнаването има къртица. Е, в твоя отдел също има къртица. Управлението го разследва.
	Опитвам се да докарам открито, искрено изражение. Омар познава кога го лъжат. Не бива да се издам.
	Той извръща поглед, размърдва се, видимо смутен.
	— Само на теб мога да се доверя, но трябва да си остане между нас.
	Омар гледа право напред, към езерото. Заглеждам се и аз. Патиците са възстановили редичката и бързо се отдалечават.
	— Искаш да направя нещо незаконно — да проследя обаждане към телефона ти, без да го документирам.
	— Имам нужда от помощ. Не знам към кого друг да се обърна.
	Той клати глава.
	— Ще трябва да ми обясниш по-подробно.
	— Знам.
	Пак въртя годежния си пръстен. Обзема ме дълбок смут, имам чувството, че не постъпвам правилно. Думите на Мат отново и отново се въртят в главата ми. _Направи каквото трябва. Забрави за мен и мисли само за тях._
	— Става дума за мрежата. Мисля, че съм на път да я разкрия.
	— Какво? — прошепва Омар.
	— Въвлечен е един човек. — Поколебавам се. — Човек, който е важен за мен.
	— Кой? — Очите му се впиват в моите.
	Клатя глава.
	Първо трябва да съм сигурна. Още е рано да говоря.
	Не и преди да унищожа всичко, което биха могли да използват, за да ме изнудват.
	По алеята приближава тичаща жена с яркорозови шорти и слушалки в ушите. Наблюдаваме как подминава, стъпките й се чуват отчетливо в отъпканата пръст, после заглъхват в далечината. Обръщам се към Омар.
	— Ще ти кажа всичко, обещавам. Само ме остави да стигна до дъното на нещата.
	Той прокарва пръсти през косата си и когато вдига ръка, забелязвам долната част на кобура му под ръба на ризата. Впивам поглед в него.
	— Не мога да те оставя да действаш сама — казва.
	Вдигам очи към лицето му, като се старая да докарам най-искреното си изражение, мълчаливо да изразя цялото си отчаяние.
	— Моля те.
	— Няма да кажа на никого. Само аз и ти, Вив. Можем…
	— Не — отсичам и млъквам. — Нали сме приятели? Затова се обадих на теб. Каза, че ако някога имам нужда от помощ…
	Омар отново прокарва пръсти през косата си и се взира в мен. Погледът му е непреклонен и същевременно тревожен. Ще го направи, нали? Не може да не го направи.
	Колебае се. Твърде много се колебае, сякаш се кани да откаже. Трябва да използвам още нещо, достатъчно важно за него, че да се съгласи да заобиколи правилата заради мен. Сещам се за разговора в асансьора отпреди месеци.
	_В контраразузнаването има къртица._
	_Ако си загазила, знаеш къде да ме намериш._
	Гърлото ми се стяга.
	— Прав беше за къртицата. — Налага се да му дам нещо. Да спечеля време. — Ще науча повече, ако проследиш номера.
	— Номерът е свързан с къртицата, така ли? И с мрежата?
	Кимвам. Очите му се взират настойчиво в моите, виждам нетърпението му, жаждата. Размахала бях стръв под носа му и той захапа. Захапа достатъчно, че да направи всичко, и то още сега.
	— Дай ми малко време — моля го аз.
	Омар въздъхва.
	— Ще видя какво мога да направя.


	Все пак ще провери номера, без да каже на никого. Сигурна съм, че ще го направи, изобщо не се съмнявам. Задвижила бях механизма, включила бях таймера, който щеше да ми осигури кратък отрязък от време, за да се добера до Юри, преди Бюрото да стегне примката. Трябва само да намеря доказателствата преди тях.
	Може би сбърках, като се обърнах към Омар, но истината е, че съм в невъзможно положение. Обаждането на Юри е единствената реална следа, с която разполагам. Длъжна съм да го използвам.
	В офиса се улавям, че не откъсвам очи от телефона, чакам да звънне. С усилие на волята се съсредоточавам върху папката с потенциални ръководители, която е изтъняла съвсем леко. Подскачам при всеки звън на телефон, но уви, не е моят. Гадая какво ли прави Омар в момента, моля се да не говори с началниците си, моля се началниците му да не се обаждат на моите, защото все някой ще ме накара да говоря, все някой ще издири Юри и тогава какво ми остава? Затворът.
	Отново иззвънява телефон и този път е моят. Сграбчвам го и вдигам насред поредното иззвъняване.
	— Ало?
	— Имам каквото искаш — казва Омар. — В „О’Нийл“ след час?
	— Ще бъда там.


	Точно шейсет минути по-късно влизам в „О’Нийл“. Бутам вратата и над главата ми издрънчава звънче, но никой не ми обръща внимание. Барманката се е облегнала на бара и пише съобщение на телефона си с палци. В средата на бара седи самотен мъж, прегърбен над чаша с кехлибарена течност. На масичката под предния прозорец се е настанила двойка, потънала в разговор.
	Пристъпвам по-навътре, изчаквам очите ми да привикнат с полумрака. Оглеждам помещението — неонови реклами на марки бира, стари автомобилни номера и всевъзможни предмети от отминали десетилетия — и го забелязвам в дъното, седи сам на маса за двама и ме наблюдава.
	Приближавам се и сядам срещу него. Пред него има чаша. Нещо безцветно, с мехурчета. Тоник или газирана вода. Омар не пие. И определено не е от хората, които пият в работно време.
	Гледа ме съсредоточено, но не мога да разгадая погледа му. Все пак ми се струва, че долавям недоверие. Стисвам ръце под масата. Дали не е капан? Възможно ли е да е казал на някого от Бюрото за разговора ни?
	— Какво откри? — питам.
	Той продължава да ме гледа, мълчи. После бърка в чантата до крака си, вади лист хартия, сгънат на две, и го слага на масата пред себе си. Зървам номер на телефон, написан на ръка. Кодът е местен.
	— Предплатена карта — казва, което не ме изненадва, макар донякъде да ме разочарова. — Само обаждането до теб.
	Кимвам. Моля те, нека има нещичко. Нещо, което да използвам.
	— Купен е в града преди седмица. От „Селфоунс плюс“ в северозападната част. В магазина няма камери, а и счетоводството им куца. Никога не успяваме да проследим техни карти.
	Усещам как възбудата ми се изпарява. Как се очаква да намеря Юри с тази информация?
	Омар ме наблюдава с неразгадаемо изражение. После побутва листа през масата към мен. Вземам го и го разгъвам. Карта, очертан с червено участък. Поглеждам го въпросително.
	— Ако се съди по клетката на мобилния оператор, обаждането е направено оттук.
	Навеждам се над картата, разглеждам я по-внимателно. Северозападната част на града. Очертаният участък обхваща около дванайсет преки. Юри е бил наблизо. Поглеждам Омар.
	— Благодаря.
	Той продължава да ме гледа, после въздъхва.
	— Какво смяташ да правиш с информацията? Защо не ми позволиш да ти помогна?
	— Обеща да ми дадеш време — напомням му. — Потърпи малко, моля те.
	Той кимва примирено, без да откъсва очи от мен.
	— Внимавай, Вивиан.
	— Внимавам. — Сгъвам листа на две, после още на две и го пъхам в чантата в краката ми. Бутам стола назад и се изправям. — Благодаря ти още веднъж. Наистина.
	Той не се изправя, наблюдава ме. Премятам чантата през рамо, обръщам се и тъкмо правя първата крачка, когато гласът му ме спира.
	— Още нещо. За обаждането.
	Обръщам се. Той поклаща глава.
	— Нямало е пренасочване през Русия.


>	17

	Шофирам към къщи като в мъгла. Правя всичко необходимо — следвам обичайния маршрут, спирам на светофарите, пускам мигача, — но действам напълно машинално. Пред очите ми всичко е размазано.
	Нямало е пренасочване. Това означава, че Мат не е в Москва. Намира се тук, в северозападната част на града, в очертания с червено участък. С Юри. Защо обаче?
	И защо ме беше излъгал? Има нещо странно в цялата работа.
	Страхът се прокрадва в периферията на съзнанието ми, опитва се да го завладее.
	Заварвам мама в кухнята, пред печката. На мястото на Мат. Сложила е моята престилка — имам я от години, но обикновено си стои в чекмеджето, недокосната. Уханието, изпълнило кухнята, ме връща в детството. Месно руло — прави го още откакто бях дете. И картофено пюре, от истински картофи с много масло. Не от онова, което купувам обикновено полуфабрикат за микровълновата. Има нещо безкрайно познато в тези миризми, безкрайно утешително.
	Поздравявам я, поздравявам децата. Лепвам си усмивка, кимам, когато трябва, задавам въпроси. Как мина училището? Как бяха близнаците днес? Уж съм сред тях, но всъщност ме няма. Умът ми е в онова очертание с червено. Мат е там някъде.
	На вечеря татко седи на стола на Мат. Странно ми е да го гледам, сякаш не му е тук мястото. Мама се намества до Ела. Тясно ни е около масата, но се справяме.
	В главата ми нахлуват видения. Мат, овързан с въже, с опряно в слепоочието дуло, докато говори с мен, докато ми съобщава, че е в Москва. Това беше единственото възможно обяснение, нали? Единственото логично обяснение, единствената причина да излъже. Гледам рулото в чинията, апетитът ми се е изпарил. Тогава защо не изпадам в паника? Не би ли трябвало да изпадна в паника?
	Мама разпитва децата как е минал денят им, опитва се да насочва разговора, да изпълни мълчанието с думи, с усещане за нормалност.
	Татко реже руло на малки парченца за близнаците и те ги тъпчат в уста с шепи с бързината, с която той им ги подава.
	Ела отговаря на въпросите, бъбри доволно. Люк мълчи, свел глава над чинията, побутва храната с вилица. Не участва в разговора, не се храни. Копнея да го утеша. Да върна баща му, да възстановя обичайния ритъм на живота ни. Да върна усмивката му.
	Ела се впуска да разказва как играли на гоненица на детската площадка. Поглеждам я, обаждам се, ахкам и възклицавам, сякаш слушам внимателно, насърчавам я да говори, но очите ми непрекъснато бягат към Люк. В един момент вдигам глава и виждам, че мама ме гледа с тревога. Тревога за Люк или за мен — не знам. Улавям погледа й само за миг. Знам, че иска да заличи болката ми, както аз искам да залича болката на Люк.
	По-късно, когато три от децата вече са по леглата, отивам да пожелая „лека нощ“ на Люк. Присядам на ръба на леглото и забелязвам, че е гушнал старото си плюшено мече. Съвсем е опърпано, а от скъсаното ухо стърчи пълнеж. По-рано го разнасяше навсякъде, носеше го в детската градина за следобедния сън, спеше с него всяка нощ. Не съм го виждала от години.
	— Кажи ми какво те тревожи, миличък — подканвам го, като се опитвам да уцеля правилния тон: мек, нежен.
	Той стиска мечето. Очите му са ококорени в тъмното, големи, кафяви и умни като на Мат.
	— Знам, че не е лесно без татко — уверявам го и усещам, че губя почва под краката си.
	Как да го успокоя, след като не знам какво да кажа? Не мога да му обещая, че баща му ще се върне. Нито дори, че ще се обади. И категорично не мога да му кажа истината.
	— Отсъствието му няма нищо общо с теб, с братята и сестра ти — изтърсвам и мигом съжалявам.
	Защо му говоря такива неща? Какво казваш, когато единият родител напусне семейството? Трябва да увериш детето, че не е виновно.
	Люк стисва очи и през миглите му се процежда сълза. Впрегнал е всички сили да не се разплаче. Погалвам го по бузата и отчаяно искам да поема поне част от болката му.
	— Това ли те тревожи? Мислиш, че татко си е тръгнал заради теб? Ти нямаш нищо…
	Той клати глава. Подсмърча.
	— Тогава какво има, миличък? Просто си тъжен?
	Люк отваря уста съвсем леко и брадичката му потреперва.
	— Искам да се върне прошепва и по бузите му потичат още сълзи.
	— Знам, миличък, знам.
	Сърцето ми се къса.
	— Каза, че ще ме пази — отронва Люк толкова тихо, че не съм сигурна дали съм чула правилно.
	— От какво да те пази?
	— От онзи мъж.
	При тези думи се вцепенявам. Обзема ме ужас и цялата изстивам.
	— Кой мъж?
	— Онзи, който дойде в училище.
	— Какъв мъж е идвал в училище? Ушите ми писват, кръвта пулсира болезнено във вените ми. Говори ли с теб?
	Люк кимва.
	— Какво ти каза?
	Синът ми примигва и очите му се замъгляват, сякаш си спомня нещо. Нещо неприятно. После тръсва глава.
	— Какво ти каза мъжът, миличък?
	— Знаеше ми името. Каза да ти предам много поздрави. — Ново подсмъркване. — Странен беше. И говореше странно.
	С руски акцент. Естествено.
	— Защо не ми каза, миличък?
	Той ме поглежда стреснато, уплашен, че е направил нещо нередно.
	— Казах на татко.
	Кълна се, сърцето ми спря за миг.
	— Кога се случи това? Кога каза на татко?
	Люк се замисля.
	— В деня, преди да замине.


	Минаха пет месеца след раждането на близнаците, преди с Мат да успеем да излезем от къщата заедно, само двамата.
	Родителите ми дойдоха от Шарлотсвил за уикенда. Най-после бяхме успели да установим вечерен режим, близнаците спяха в креватчетата си вече по-дълго нощем, будеха се едва към полунощ. Решихме, че родителите ми ще успеят да удържат положението за една вечер.
	Мат обяви, че е организирал нещо, и аз с удоволствие предадох юздите. Очаквах да ме изненада приятно. Мислех, че е направил резервация в новия италиански ресторант, в който отдавна искахме да отидем, но беше прекалено тих за родители с деца.
	Отказа да ми каже къде отиваме. Упорството му ми се стори очарователно, забавно. Докато не пристигнахме. Едва тогава осъзнах истината: знаел беше, че ако ми каже, ще откажа.
	— Стрелбище ли?
	Зяпнах табелата пред голямата грозна сграда с паркинг, насипан с пръст и пълен с пикапи. Мат вкара королата и я насочи към първото свободно място, без да отговори.
	— Това ли ти е изненадата?
	Мразя оръжията. Мат знаеше, че мразя оръжията. Откакто се помня, оръжието е било неизменна част от живота ми — навремето баща ми беше полицай, носеше пистолет всеки божи ден и всеки божи ден се тревожех да не го застигне куршум. Продължи да го носи и след като се пенсионира, което беше повод за чести спорове. Не исках у дома да се внасят пистолети, при никакви обстоятелства. Той пък не искаше да излиза без пистолет. Постигнахме компромис. Разреших му да носи пистолет, когато ни идва на гости, но само, при условие че не е зареден и стои заключен в специално куфарче.
	— Трябва да се упражняваш — заяви Мат.
	— Не трябва.
	През първите години в Управлението, когато исках да отговарям на всички изисквания, да съм готова за всякакви задачи, бях отличен стрелец. С течение на времето обаче престанах да се явявам на изпити. Чувствах се чудесно зад бюрото, близо до дома. Не бях докосвала пистолет от години. Мат паркира и се обърна към мен.
	— Трябва.
	Усетих как гневът се надига в гърдите ми. Последното нещо, което исках да правя в момента, беше да стрелям. Изобщо не очаквах така да прекарам първата си свободна вечер. Би трябвало да се досети.
	— Няма да го направя. Не искам.
	— Заради мен. — Той ме погледна умолително.
	Откъм сградата отекнаха изстрели. Буквално ме полазиха тръпки при този звук.
	— Защо?
	— Заради работата ти.
	— Работата ми ли? — озадачих се. — Та аз съм анализатор. Работя на бюро.
	— Трябва да си подготвена.
	Започвах да губя търпение.
	— За какво?
	— За руснаците!
	Млъкнах, смаяна, че ми повишава тон. Нямах представа какво да кажа.
	— Работиш в руската секция, нали? — Тонът му омекна. — Ами ако някой ден те погнат?
	Гледаше ме тревожно. Не ми беше хрумвало, че работата ми го плаши, че се тревожи за сигурността ми.
	— Нещата въобще не стоят така. Те не…
	— Или децата — прекъсна ме Мат. — Ами ако погнат децата?
	Понечих да възразя. Да обясня, че положението не е каквото си представя, че руснаците няма току-така да „погнат“ анализатор. И че определено няма да погнат децата ни. Нима смяташе, че бих се ангажирала с нещо, което излага децата на опасност? Изражението му обаче ме възпря, накара ме да замълча.
	— Моля те, Вив! — Същият умолителен поглед.
	Наистина смяташе, че е важно. Тревожеше се. Тежеше му.
	— Добре — съгласих се. — Добре. Ще се поупражнявам.


	Ако има нещо, в което съм сигурна по отношение на Мат, то е, че обича децата.
	Всъщност вярвам, че обича и мен. Може и да имам известни съмнения — в крайна сметка бракът му с мен е бил плануван. Но децата? В съзнанието ми няма и капка съмнение, че ги обича. Начинът, по който ги гледа, по който общува с тях — очевидно е. Затова ми е толкова трудно да повярвам, че си е тръгнал, че е оставил Люк да се прибере сам от спирката, а другите три деца — да чакат в детската градина.
	След думите на Люк ми е направо невъзможно да повярвам. Няма начин да е избягал и да ни е изоставил, след като е разбрал, че руснаците са намесили и сина ни.
	Щеше да тръгне след човека, заплашил сина ни.
	Късно същата нощ, когато къщата утихва, слизам тихо по стълбите и надниквам в нишата на всекидневната, към разтегателното канапе, на което спят родителите ми. Баща ми похърква тихо. Виждам как гърдите на мама се повдигат и отпускат. Приближавам се внимателно откъм страната на татко. Върху масичката лежи връзка ключове. Вземам я.
	Похъркването продължава без промяна. Поглеждам мама — гърдите й се движат ритмично. Отивам до багажа им, нареден до стената, и отварям най-големия куфар.
	Повдигам купчинка сгънати дрехи, тършувам известно време и накрая го виждам. Куфарчето с пистолета на дъното.
	Изваждам го внимателно. Избирам най-малкия ключ от връзката, пъхам го в ключалката, завъртам и чувам как изщраква. Замръзвам и поглеждам към канапето. Родителите ми продължават да спят. Отварям куфарчето и вадя пистолета, едновременно лек и тежък в ръцете ми. Вадя и пълнителите, кутийката с патрони. Оставям всичко на килима, затварям куфарчето и го заключвам. Пъхам го обратно на дъното на багажа и нареждам дрехите отгоре. С татко сме се споразумели да не докосва оръжието, докато е у дома, затова няма как да разбере, че съм го взела.
	Връщам ключовете на масичката, като внимавам да не издрънчат. Натъпквам пълнителите и кутийката с патроните в джобовете на халата си и се измъквам тихо от стаята.



>	18

	През нощта лежа будна с пистолет на нощното шкафче. Взирам се в тъмнината. Не мога да повярвам. Вече и децата са замесени. Вярно, никой не е отправил недвусмислена заплаха, но намекът е повече от ясен: ще използват децата ми, за да ме принудят да направя каквото искат. Това променя всичко.
	Не мога да спра да мисля за онзи ден на стрелбището. Мат искаше да се упражнявам. Изрично спомена руснаците. Сякаш е знаел, че може да се стигне дотук, знаел е, че трябва да съм подготвена.
	Превъртам се настрани, по-далече от пистолета, към онази половина на леглото, в която обикновено спи Мат. Тази вечер леглото ми се струва особено празно, особено студено.
	Накрая ставам. Мозъкът ми отказва да изключи, няма да ме остави да заспя. Тръгвам из тихата къща. Надниквам в стаите на децата, проверявам ключалките на вратите и прозорците за трети път тази вечер. Спирам в антрето, вадя сгънатия лист хартия от чантата. Отнасям го във всекидневната, в стаята, в която играят децата, където се разиграва основната част от живота ни. Отпускам се на канапето и разгъвам листа, взирам се в картата и в очертания квадрат.
	Юри е някъде там. Човекът, който е заговорил сина ми, който го е уплашил до смърт. А също и Мат. Нещо му се е случило. Изпаднал е в беда.
	Разглеждам улиците, разположението им. Намирам някогашния ми апартамент, улицата, на която се запознахме, в рамките на червените очертания. Как се стигна дотук? Кой би могъл да предположи преди десетина години, че един ден ще се окажем в такова положение — изнудвани от руснаци, на косъм да загубим всичко?
	Влизам в кухнята, слагам картата на плота. Включвам кафе машината и се заслушвам в гъргоренето на завиращата вода, в съскането на кафето. Бъркам в шкафа за чаша и виждам термоса. Поколебавам се за миг и затварям вратата.
	Наливам кафето в чаша и се връщам при плота, разглеждам отново картата.
	Преди много години обикалях същите тези улици. Заедно с Мат. Той е там някъде. Само че аз не знам как да го намеря.
	Не знам какво да правя.
	Изпивам последната глътка кафе и оставям чашата в мивката. После вземам бебефона от плота, отнасям го на горния етаж, слагам го до мивката в банята. Влизам под душа, затварям очи и оставям горещата вода да ме залива, парата да ме обгръща, докато накрая въздухът става толкова гъст и горещ, че едва виждам, едва дишам.
	— Не искам да предавате децата на никой, освен на лицата, които съм посочила за извънредни случаи — предупреждавам директорката на детската градина на другата сутрин.
	Стискам ръчичката на Ела толкова силно, че тя роптаеше, докато бързахме от паркинга. С другата ръка стискам ръката на Люк. Мога да изчакам в колата, измърморва той, но и дума не може да става да го оставя сам. Не и тази сутрин.
	Моите родители и съседката ми Джейн.
	Погледът на директорката се отмества от сенките под очите ми към лявата ми ръка.
	— Ако водите дело за попечителство, ще ни трябва съдебно…
	— Съпругът ми, аз и лицата за извънредни случаи — настоявам и стискам ръцете на децата още по-силно. — Ако дойде друг, проверете личната му карта. И ми се обадете веднага. — Записвам й номера на предплатената карта, после й хвърлям най-строгия си поглед. — Никой друг!
	Откарвам Люк до училището и той се цупи, защото предпочита да пътува с автобуса. Оглеждам оградата, взирам се в още празната улица, после забързвам към сградата, обгърнала раменете му с ръка. Когато стигаме вратата на класната стая, се навеждам, така че лицето ми да е на нивото на неговото.
	— Ако видиш онзи човек отново, веднага ми се обади — казвам.
	Пъхам в ръката му листче, предплатения номер. По лицето му пробягва тревога и внезапно става с години по-малък, отново е моето момченце, а аз не мога да го защитя. Гледам как отваря вратата и ме залива отчаяние.
	Когато вратата се затваря зад него, отивам при директора. Уведомявам го, че непознат мъж е заговорил Люк на територията на училището, като влагам всичкия гняв и възмущение, на които съм способна. Сигурна съм, че е свикнал с подобни емоции от другите родители. Очите му се разширяват и лицето му пребледнява, после бързо обещава допълнителна охрана в училището и конкретно по отношение на Люк.
	Включвам се в сутрешния трафик. Поемам по обичайния път, пълзя машинално към града. Вътрешно негодувам, понеже би трябвало да съм с децата, но пък не мога до безкрай да ги държа затворени в къщата, а няма как да съм едновременно в детската градина, в училището и на работа.
	Колата пъпли, все по-близо до знака за най-близката отбивка. Същата, която някога използвах, за да стигна до стария апартамент, отбивката, която води към северозападната част на града. Гледам табелата, гледам лентата, съвсем празна. И когато приближавам, извъртам волана и натискам газта. Юри е някъде там. Също и Мат.
	Навлизам в познати улици. Обикалям ги и се опитвам да си представя червения квадрат, въртя кормилото, докато накрая влизам в очертанията му. Оглеждам улиците, търся колата на Мат или колата на Юри. Погледът ми спира върху всеки черен седан, проверявам регистрационните номера. Нито един не съвпада.
	Накрая паркирам на тиха уличка и тръгвам пеша. Преметнала съм чантата през рамо, а пистолетът съм пъхнала в козметичния несесер на дъното. Още отсега е топло. Приятно. От онези утрини, в които щяхме да сме навън, да идем на кафе или да се отбием в малката закусвалня на ъгъла, която харесвахме.
	Връхлитат ме спомени за онези ранни дни, блажено щастливи и без усложнения. Минавам покрай кооперацията, в която се намираше предишният ми апартамент, спирам на мястото, където се сблъсках с Мат преди години. Представям си как нося кашона, препятствието на пътя ми. Почти виждам петната от кафе по асфалта, усмивката му. Бих ли променила миналото, ако можех? Така че никога да не го срещна? Сърцето ми е като стиснато в юмрук. Тръсвам глава и продължавам нататък.
	Стигам ъгъла, на който го видях за втори път. Книжарницата отдавна е затворена, на нейно място има бутик за дрехи. Въпреки това се взирам във витрините, представям си, че пак е книжарница, че Мат стои отпред с книга в ръка. Спомням си чувствата, които ме обзеха тогава — вълнение, облекчение. Сега изпитвам тъга, единствено тъга.
	И кафенето, в което седнахме на маса в дъното и не спряхме да разговаряме, докато кафето ни изстиваше. Италианският ресторант — сега закусвалня за дюнери, — където вечеряхме за пръв път. Имам чувството, че се лутам из собствения си живот, и усещането е изключително странно, защото това са миговете, което са ме изградили каквато съм, довели са ме там, където съм днес, а въпреки това нито един не е бил истински.
	Виждам банката, онази на ъгъла, с куполообразния покрив. Усещам тежест в гърдите, докато я наблюдавам и куполът блести на слънцето. Никога не съм се заглеждала в тази сграда, никога не ми е хрумвало, че Мат идва тук най-редовно и се среща с човека, когото ден след ден се опитвах да издиря, докато децата ни са на детска градина.
	Приближавам се, намирам малкия двор отстрани затревен квадрат, дръвчета, цветни лехи и две пейки от тъмно дърво и ковано желязо. Поглеждам дясната, обърната към входа. Опитвам да си представя как Мат седи тук. И Юри.
	Сядам и се оглеждам, пред очите ми е същата гледка като пред Мат, а навярно и пред Юри. Дворът е пуст, тих. Внезапно ме обзема желание да проверя долната страна на пейката, където Юри е оставил флашката за Мат. Протягам ръка и опипвам, но не намирам нищо.
	Премествам се към другия край на пейката и опипвам и там. Нищо. Прибирам ръка, бавно, стисвам я с другата. Гледам втренчено в празното пространство, чувствам се изтръпнала. Нима наистина очаквам да намеря нещо? Та Мат и Юри са заедно.
	Истината е, че просто не знам какво друго да сторя. Нямам никаква представа как да открия Юри, как да намеря Мат, как да поправя нещата.


	В пет часа — най-натовареното време — спирам на паркинга пред детската градина. Препълнен е, има коли чак на третата редица, която обикновено е празна. От средната редица потегля миниван и аз изчаквам да излезе на заден, бавно и плахо, и накрая да потегли. Насочвам се към мястото му и паркирам.
	Тъкмо излизам от колата, и го виждам. В дъното на паркинга, в най-отдалечената редица. Колата му е паркирана, а той се е облегнал на капака със скръстени ръце и гледа право към мен. Юри.
	Заковавам се на място. Сърцето ми се свива от ужас. Той тук?! Какво да нравя сега, да се престоря, че не съм го видяла? Да взема Ела и да рискувам да ме пресрещне, докато съм с нея?
	Нареждам си да тръгна, да се приближа. Гледаме се втренчено. Облечен е с джинси и риза с две разкопчани копчета, без фланелка отдолу. Златната верижка на шията проблясва на слънцето. Изражението му е сурово, явно днес не смята да ми пробутва фалшивото си дружелюбие.
	— Не намесвай децата ми — предупреждавам, далеч по-уверено, отколкото се чувствам.
	— Нямаше да се налага да идвам дотук, ако ме беше послушала. Всичко щеше да е приключило.
	Поглеждам го гневно.
	— Не ги намесвай.
	— За последен път се срещам с теб, Вивиан. Последно предупреждение.
	Той задържа погледа ми, очите му прогарят моите.
	Чувам стъпки и се обръщам. Непозната майка с едва проходило дете на хълбока води малко по-голямо хлапе за ръка. Говори на по-голямото, не ни обръща внимание. Спира пред джипа, паркиран през няколко коли от Юри.
	И двамата мълчим, докато жената слага децата вътре, закопчава коланите, после влиза в колата.
	Когато вратата й се затваря, Юри продължава:
	— Очевидно затворът не те плаши достатъчно — усмихва се той подигравателно и ръката му докосва хълбока, кобура под ризата. — За щастие, имам още четири варианта за действие.
	Цялата изстивам. Четири. Децата ми. Заплашва децата ми.
	Моторът на джипа изръмжава и аз подскачам. Пристъпвам към Юри.
	— Да не си посмял!
	Усмивката му се разтяга още повече.
	— Защо, какво ще направиш? Както виждаш, аз командвам парада. — Удря се с палец в гърдите и златната висулка подскача. — Аз.
	Полицията. Трябва да отида в полицията. При Омар. Вече няма значение, че ме изнудват, че се опитвам да се спася от затвора. Не ме интересува какво ще стане с мен. С радост бих прекарала остатъка от живота си зад решетките, ако децата ми ще бъдат в безопасност.
	— Знам какво си мислиш — казва Юри и аз примигвам, завърнала се рязко в настоящето. И отговорът е „не“.
	Поглеждам го, очите му, изражението му. Действително ли знае? Възможно ли е да знае какво си мисля?
	— Ако отидеш в полицията — подхваща той и аз осъзнавам, че наистина чете мислите ми, — никога повече няма да видиш Люк.
	Замръзвам, буквално се вцепенявам, а той се обръща и влиза в колата, която цял ден обикалях да търся. Пали двигателя и излиза от мястото. Наоколо е пълно с хора, родители влизат в сградата и се връщат с деца, най-малките на хълбок или в столче за кола, а по-големите, хванати за ръка, с миниатюрни ранички на гръб. Стоя неподвижно и гледам как колата излиза от мястото, напуска паркинга и изчезва от погледа ми.
	Едва тогава издишвам. Въздухът излиза от гърлото ми като стенание и краката ми се огъват, внезапно твърде слаби, за да издържат тежестта ми. Подпирам се на най-близката кола, за да не падна. Люк. Моят Люк? Как е възможно това да се случва? О, господи!
	Ще го направя. Ще направя каквото поискат. Представям си как пъхам в компютъра флашката, как пускам руснаците в системата, как нося вината за изгубения живот на хората, за безименните агенти, чиито сведения чета в докладите, на които разчитам. Поне няма да е Люк.
	Представям си усмивката му, смеха му, невинността му. Няма да е моето дете.
	Или поне не сега.
	Имам чувството, че за пореден път някой изцежда въздуха от дробовете ми.
	Защото в крайна сметка ще стигнат до моите деца. До някое от тях. Този кошмар няма да свърши. Юри знае, че само да заплаши децата ми, и ще направя всичко, което поиска. А е въпрос на време да ги заплаши отново.
	Принуждавам краката си да се раздвижат. Не знам как успявам, защото ги чувствам като оловни. Ледена ръка стиска вътрешностите ми. Всичко ми се струва безкрайно нереално и същевременно съвсем истинско. Виждам входната врата на детската градина, но краката не ме водят натам. Водят ме към колата.
	Влизам и закопчавам колана с разтреперани ръце. После подкарвам по-бързо, отколкото е редно. Завивам в посоката, в която зави Юри, с една ръка на волана, а с другата бъркам в чантата, вадя тайния телефон. Набирам наизустения номер и притискам апарата към ухото си.
	— Мамо? — казвам, когато тя най-после вдига. Чувам гласа на Люк някъде край нея, разговаря с баща ми, и усещам как ме залива облекчение, че той е в безопасност у дома. — Можеш ли да вземеш Ела от детската градина?


	Спряхме в дъното на стрелбището. Мат с плавни движения зареди един от пистолетите под наем. Навсякъде около мен отекваха изстрели, чувах ги ясно въпреки наушниците.
	— Кога за последно си стрелял? — провикнах се, понеже собственият ми глас звучеше глухо.
	Знаех, че умее да стреля, макар да не помнех кога ми беше казал, не помнех подробности. Също като с риболова и голфа.
	— Преди цяла вечност — отвърна той с усмивка, — но стрелбата е като карането на колело.
	Заредих втория пистолет, докато Мат приготвяше мишената: хартиен силует с маркирани зони, в които трябваше да се целим. Гърди, глава. Закачи я на макарата и я изпрати в дъното на коридора.
	— Готова ли си?
	Кимнах и заех позиция. Изравних мушката с мерника, както ме бяха учили преди години, и примижах с едното око. Дръпнах плъзгача, сложих пръст на спусъка. Отстъпих бавно назад и гласът на някогашния ми инструктор прозвуча в ухото ми. _Остави го да те изненада._
	_Бум._ Пистолетът отскочи назад и цялата ми ръка се изметна. Мат беше прав, стрелбата действително беше като каране на колело — всички спомени се пробудиха по-бързо и по-ясно, отколкото очаквах.
	Мат прихна.
	— Кое му е смешното? — попитах отбранително.
	От години не бях стреляла, можеше поне да ме остави да загрея. Той посочи мишената.
	— Виж.
	Проследих погледа му. Точно в средата на хартиените гърди се виждаше малка кръгла дупка.
	— Аз ли го направих?
	Той се усмихна широко.
	— Я да те видя още веднъж. Вкарай го в същата дупка.
	Поех си дълбоко въздух, вдигнах пистолета и се прицелих. Пръст на спусъка, натискам бавно. _Бум._ Този път погледнах. Втората дупка беше съвсем близо до първата. Мат отново се засмя.
	— Да не би да си се упражнявала тайно?
	Сега и аз се разсмях.
	— Това да ти е за урок. Внимавай да не ме ядосаш.
	Усмивката изчезна и той ме изгледа продължително.
	— Ще можеш ли да го направиш, ако си в опасност?
	Погледнах мишената и се опитах да си представя какво е да застреляш човек.
	— Не — отвърнах съвсем искрено. — Не смятам, че бих могла.
	— Ако някой те заплаши, няма ли да го застреляш?
	Поклатих глава. Не можех да си представя ситуация, в която ще се окажа с пистолет. Ако попаднех в опасност, предпочитах да не вадя оръжие. Най-вероятно самата аз щях да свърша с куршум в тялото.
	Очите му не се откъсваха от моите. Търсеха нещо, пронизваха ме. Почувствах се неловко и побързах да се обърна, да насоча поглед към мишената, да изравня мушката.
	Пръст на спусъка. Тъкмо се канех да го натисна, когато чух гласа на Мат:
	— Ами ако някой заплаши децата?
	В този миг мишената се превърна в истински човек, който заплашваше децата ми, искаше да им навреди. Дръпнах спусъка и пистолетът изтрещя. Дупката, в която се целех, онази първата, се бе разширила. Вкарала бях куршума в нея. Обърнах се към Мат и го погледнах сериозно.
	— Ще го убия.


	След няколко пресечки успявам да го настигна. Виждам задницата на черния седан само през няколко коли отпред. Стоповете светват, когато спира на светофар. Машинално се смъквам по-надолу в седалката, без да откъсвам очи от червените светлини.
	Слава богу, че съм с королата. Безлична съм колкото и той. Но може и да е нащрек, да се оглежда за преследвач в огледалото. Дори само по навик.
	Научих се да проследявам хора преди години. В един от курсовете, за които изобщо не ми беше хрумвало, че някога ще ми влязат в работа. Исках просто да отметна поредното обучение. Изчаквам, пускам достатъчно коли между нас, гледам да не попадам в полезрението му. Следя лентите от двете страни, чакам да се престрои, да завие, да предприеме нещо.
	Най-после седанът се престроява в дясната лента. Аз оставам в средната, изчаквам, наблюдавам. Моментът е деликатен. Дали се оглежда дали го следят? Или е напълно сигурен, че не съм казала на жива душа, че съм рухнала на паркинга и ридая или се прибирам у дома, ужасена и безпомощна?
	Скоро седанът завива и аз осъзнавам, че съм затаила дъх. Колата зад него също завива, после и втора. И аз бих могла да го направя — толкова много коли завиват нататък, че няма да ме забележи. Приближавам завоя и в този момент забелязвам табела. Отличителното синьо „М“, стрелката надясно. Входът към метрото.
	Поглеждам надясно. Отбивката води към подземен паркинг. Седанът е спрял пред бариерата за билет. Разполагам само с част от секундата, за да взема решение. Не мога да го последвам в паркинга. Твърде тясно е, а и не бих могла да го проследя пеша сама. Със сигурност ще ме забележи.
	Натискам газта и профучавам покрай отбивката. В последния момент поглеждам и виждам как бариерата се вдига и седанът продължава напред. Дишам учестено, намалявам скоростта. Сега, когато вече не е пред мен, се чувствам изгубена.
	Не мога да се изгубя. Не мога да си позволя да бъда безпомощна. Трябва да се боря.
	Ровя за картата от Омар в чантата. Вадя я, разгръщам я, очите ми се стрелкат между шосето и хартията. Разглеждам внимателно схемата и накрая виждам синьото „М“, станцията на метрото, в средата на оградения участък.
	Натискам газта.


	Шансът е минимален. Знам го. Напълно е възможно да е минал през паркинга, за да провери дали не го следят — влиза в паркинга, излиза от другия край и си продължава по пътя. А ако действително се е качил на метрото, може да е навсякъде. Буквално навсякъде.
	Въпреки това паркирам на улицата така, че да виждам изхода на метрото. Чакам и наблюдавам. В тишината се замислям за децата. Цял живот съм искала единствено да бъда добра майка. А сега семейството ми е в опасност.
	— Моля те, Господи — прошепвам. — Защити ги.
	Не съм се молила от години и ми се струва нередно, но ако съществува и най-слаба вероятност молитвата ми да бъде чута, струва си да опитам. Защото с всяка изминала секунда, с всяка секунда, в която не виждам Юри да излиза, расте вероятността планът ми да не проработи. А ако стане така, не знам какво друго да предприема.
	Вдигам очи към покрива на колата, сякаш така е по-вероятно бог да ме чуе.
	— Не ме интересува какво ще стане с мен — казвам. — Опази тях.
	Осезаемо усещам пистолета до мен, дълбоко в чантата.
	За малко да не го видя, когато излиза от паркинга. Нахлупил е избеляла бейзболна шапка, червена, на „Нешънълс“. Сложил е и яке, черно, шушляково. Върви насам, от моята страна на улицата, и дишането ми мигом се накъсва, цялото ми тяло се сковава, но главата му е наведена, виждам само шапката. Наблюдавам го иззад чифт слънчеви очила, напълно неподвижна, и мълчаливо се моля да не вдигне глава. Когато минава покрай колата, затаявам дъх, а после, щом го виждам в огледалото, все така навел глава и прегърбил рамене, издишвам шумно.
	Не откъсвам очи от него, докато фигурата му не се смалява в далечината. Връхлита ме паника. Трябва да го проследя. Трябва да разбера къде отива. Ако сега потегля обаче, съвсем ще го изгубя — трябва да направя обратен и да го последвам по платното, а дотогава сигурно ще с изчезнал. Ако пък не е изчезнал, нищо чудно да ме види и всичко ще отиде по дяволите.
	Завъртам ключа с треперещи пръсти, все така вторачена в огледалото, в гърба му, който продължава да се отдалечава. Очите ми се откъсват само за миг, колкото да проверя дали не идва кола, за да изляза от мястото си. Миг по-късно отново търся с очи и точно преди да се отлепя от бордюра, спирам. Свил е. Изкачва стъпала. Спира пред вратата на къща. Отключва.
	Във вените ми нахлува адреналин, примесен с облекчение. Наблюдавам, докато се скрива от поглед. Старая се да запомня вратата — синя, с арка отгоре. Бяла пощенска кутия. Третата след пожарния кран.
	Посягам към телефона в чантата, набирам последния номер и вдигам апарата до ухото си, без да откъсвам очи от синята врата.
	— Ало? — казва мама.
	— Здрасти. Аз съм. Как са децата?
	— О, добре са, миличка. Всички са у дома, живи и здрави.
	— Благодаря ти, че прибра Ела.
	— Няма защо.
	Настъпва неловка пауза. Чувам потракването на съдове. Звънливото гласче на Ела.
	— Довечера ще закъснея — предупреждавам.
	— Добре — отвръща тя. — Не се тревожи. С баща ти ще ги сложим да спят.
	Кимвам и стискам клепачи, за да удържа сълзите поне още малко. Поглеждам към чантата на седалката до мен, чантата с пистолета.
	— Кажи им, че ги обичам, става ли?
	После нагласям предното огледало, смъквам се на седалката, впивам очи в синята врата и започвам да чакам.


>	19

	Синята врата се отваря няколко минути след десет сутринта. Вече съм говорила с мама и татко, извинила съм им се, че ме е нямало цяла нощ, уверила съм се, че децата са добре.
	Поизправям се на седалката и проследявам как Юри излиза навън. Сложил е друга шапка, този път черна, долнище на анцуг и тъмна тениска. Обръща се и заключва, после слиза по стълбите с наведена глава. Натиска копче върху ключа в ръката си и една от колите, паркирана на отсрещната страна на улицата, присъства с мигачи и пиука. Седан, този път бял. Настанява се на шофьорското място и потегля.
	Мислите ми веднага литват към децата. Все пак ми е дал време, за да направя каквото иска. Засега са в безопасност.
	Вадя пистолета от чантата и го пъхам в колана на панталона. Усещам твърдата му хладина с кожата си. После посягам за кредитната карта, която приготвих в жабката още снощи, и грабвам фибата, която изрових от дъното на чантата, изпаднала от някой балетен кок на Ела. Усукала съм я, както ме е учила Марта. Стискам ги здраво в юмрук, измъквам се от колата и притичвам към къщата, навела глава като Юри.
	Пред синята врата спирам и се ослушвам. Не чувам нищо отвътре. Почуквам веднъж, втори път. Затаявам дъх и се заслушвам. Никакъв звук. В главата ми отново изплува образ. Мат, завързан на стол, устата му е залепена с тиксо.
	Приготвям фибата, пъхам я в ключалката, човъркам внимателно, докато усетя, че прави контакт. С другата ръка подпъхвам кредитната карта в цепнатината между вратата и рамката и натискам леко. Ръцете ми така треперят, че едва не я изпускам. Страх ме е да се огледам, моля се никой да не гледа, надявам се тялото ми да скрива от евентуални минувачи какво върша.
	Ключалката изщраква. Зашеметена от облекчение, завъртам дръжката и бутам леко вратата, наострила уши в очакване да задействам аларма, въобще нещо да се случи, но нищо не се случва. Отварям вратата по-широко и надниквам вътре: всекидневна, оскъдно обзаведена само канапе и голям телевизор. В дъното се вижда кухня. Застлано с килим стълбище води нагоре, друго — надолу.
	Влизам и затварям вратата. Мат не се вижда никъде. Може би е някъде във вътрешността. Ако не е тук, дали няма да намеря поне доказателствата? Файлът, с който Юри ме изнудва?
	Внезапно ме изпълва съмнение. Ами ако Мат не е тук и не успея да открия доказателствата? И по-големият ужас — ами ако Юри се върне? Какво ще направи, ако ме завари вътре?
	Все пак трябва да опитам. Принуждавам се да направя крачка напред, после още една.
	И в този момент чувам нещо. На горния етаж. Стъпки.
	Мили боже!
	Замръзвам. Вадя пистолета, изпъвам ръка напред, прицелвам се към стълбите. Не е възможно да ми се случва такова нещо.
	Но ето че се случва. Стъпки, слизат по стълбите. Буквално съм вцепенена от страх. Показват се чифт стъпала — боси стъпала, мъжки. Следя ги внимателно през мерника. Показват се и крака, мускулести. Спортни къси панталони, твърде големи, торбести. Бяла тениска. Мерникът ми не го изпуска, изчаквам да се появят гърдите, за да се прицеля.
	— Бързо се връщаш — чува се глас.
	Гласът на Мат.
	Осъзнавам този факт точно когато човекът срещу мен влиза в полезрението ми. Мат. Вдигам очи от мерника, поглеждам над пистолета, право в лицето му. Невъзможно, но е истина. Мат е.
	Той замръзва, пребледнява, като че е видял привидение. Косата му е влажна, все едно току-що излиза от банята. Изглежда… като у дома си. Не свалям пистолета. В главата ми се завихря истинска буря от противоречиви чувства.
	— Господи, Вив, какво правиш тук? — възкликва той и се втурва през последните стъпала към мен.
	Лицето му е открито, изпълнено с облекчение. Ще ми се да спре, да забави крачка, да ми даде време да осмисля какво се случва, защото нещо не се връзва. Всъщност нищо не се връзва. Представях си го завързан някъде. Пленник, а не сам, свободен, къпещ се в къщата на Юри.
	Почти е стигнал до мен, без да обръща внимание на пистолета, усмихва се, сякаш е безкрайно щастлив, че ме вижда. Й аз свалям пистолета, защото това е съпругът ми, насочила съм оръжие срещу съпруга си, но никак не ми е лесно да сваля ръце, мускулите ми протестират. А може би протестира мозъкът ми. Мат ме прегръща силно, но тялото ми не откликва.
	— Как ме намери? — пита невярващо.
	Все още не съм помръднала, не съм отвърнала на прегръдката. Не разбирам. Нищо не разбирам. Той се дръпва назад, хваща ме за раменете и ме поглежда изпитателно, очите му се впиват в моите.
	— Вив, толкова съжалявам. Отишъл в училището на Люк. Говорил с Люк. Не можех да чакам. Трябваше да тръгна…
	Зяпвам го, откритото му честно лице. Объркването ми като че ли започва да се разсейва. Оказва се точно както си мислех, нали? Оставил ни е, за да защити Люк, да предупреди Юри да не припарва до децата ни. Тогава защо мозъкът ми продължава да крещи, че нещо не е наред?
	Защото е тук, сам. Никой не го държи в плен, не е вързан за стол и скрит в къщата — образът, който ме преследваше, е бил безкрайно далече от истината. Оглеждам го от глава до пети — влажната коса, дрехите. Стомахът ми се свива. Защо още си тук? Защо не си си тръгнал?
	— Каза, че ако си тръгна, ще убие Люк.
	При тези думи ме побиват тръпки.
	— Може би трябваше да опитам… не бях сигурен, че ще успея да го надвия… — продължава той засрамено и сърцето ми трепва. — Не съм те изоставил, Вив, кълна се.
	Имам чувството, че ще се разплаче.
	— Знам — казвам, отчасти за да убедя сама себе си.
	— Никога не бих направил такова нещо.
	— Знам. Знам. — Знам ли действително?
	Очите му се вглеждат в моите и в следващия миг през лицето му преминава сянка, паника.
	— Юри ще се върне всеки момент. Излезе да купи кафе. Трябва да изчезваш, Вив.
	— Какво?
	— Трябва да тръгваш — повтаря той настойчиво. — Трябва да се махнеш оттук.
	В главата ми се завърта вихър от емоции. Страх, объркване, отчаяние.
	— Трябва да намеря файла. Онзи, с който ме изнудват.
	Мат ме поглежда с неразгадаемо изражение.
	— Опасно е. Децата…
	— Къде е? — гледам го, без да мигам. — Имал си време да потърсиш.
	Очите му се впиват в моите и внезапно омекват.
	— Горе.
	Значи все пак е потърсил. Намерил го е. Залива ме облекчение.
	— Можеш ли…
	Спирам насред изречението и се извъртам към вратата. В ключалката влиза ключ, превърта се. Вдигам пистолета и се прицелвам към затворената врата, към ръба, който всеки миг ще се отвори. Върнал се е. Юри се е върнал.
	Наблюдавам ръба на вратата през мерника. Вратата се отваря и го виждам, свел глава, с картонен поднос с две чаши кафе. Още не ме е забелязал. Не свалям пистолета. Юри прави крачка, понечва да затвори вратата.
	И ме вижда.
	— Не мърдай! — заповядвам.
	Той застива.
	— Затвори вратата!
	Прицелвам се в средата на гръдния му кош. Направи ли опит да побегне, ще го застрелям. Кълна се в бога, ще го застрелям. Това е човекът, който уплаши детето ми.
	Той затваря вратата бавно, предпазливо.
	— Вдигни си ръцете — нареждам и сама се изненадвам колко спокойно звучи гласът ми, колко заповеднически, колко уверен, а изобщо не съм уверена. Чувствам единствено безкраен ужас.
	Той се подчинява, поне отчасти. Протяга ръце напред, хванал подноса с едната, и разперва дланта на другата.
	— Само да си опитал нещо, ще те застрелям! — заявявам напълно сериозно. Чувствам се странно, сякаш се гледам във филм.
	Той ме поглежда равнодушно, после очите му се стрелват към Мат, но изражението му не издава нищо.
	Важното е да си придам вид, че знам какво правя. Важното е да овладея ситуацията. Насилвам мозъка си да разсъждава, да измисли следващия ход.
	— Вържи го — нареждам на Мат.
	Юри се обръща към мен. Очите му се приспиват леко, но не помръдва.
	Не поглеждам към Мат, но чувам, че излиза от стаята. С Юри се гледаме втренчено. На лицето му се чете едва доловима подигравателна усмивка, която засилва безпокойството ми. Вероятно точно това е целта му.
	Мат се връща след няколко минути. Поглеждам го за миг и виждам, че носи дървен стол с права облегалка и широка ролка тиксо.
	Юри също го поглежда, но не успявам да разгадая погледа му. Иска ми се да каже нещо. Каквото и да е. Все ще е по-добре от това мълчание. Ръцете ми стисват пистолета по-здраво.
	Мат слага стола на земята и Юри сяда, без да го подканят — предпазливо, бавно. Втренчва се в мен и извива ръце назад. Не се съпротивлява, не се бори. Мат увива китките му с тиксо. После глезените. Накрая и тялото — първо през гърдите и облегалката, после през коленете и седалката. Юри не сваля очи от мен. В тях се чете увереност, каквато не би трябвало да изпитва, при положение че е напълно безпомощен, с насочено към сърцето дуло.
	Мат приключва, оставя тиксото и се обръща към мен с безизразен поглед. Не виждам страх, нито гняв, нищо. Свалям пистолета, но продължавам да съм нащрек.
	— Можеш ли да донесеш файла? — питам.
	Той кимва и тръгва към стълбите. Гледам как се отдалечава и ме обзема странното чувство, че не бива да го изпускам от поглед.
	Юри също го проследява с поглед, после се обръща към мен. По устните му пробягва пренебрежителна усмивка.
	— Сериозно ли мислиш, че така ще оправиш всичко?
	При този въпрос сърцето ми се свива.
	— Да, точно така мисля.
	Той поклаща глава. В главата ми пропълзява съмнение. Ако доказателствата изчезнат, поне няма да ме вкарат в затвора. Няма да може да ме изнудва. Останалото ще измисля по-нататък.
	Чувам стъпките на Мат по стълбите и вдигам глава. Пръстите ми се стягат около пистолета, мускулите ми се напрягат, готови за действие. Сещам се как бе слязъл по стълбите преди няколко минути, видимо съвсем спокоен. Вече е напълно облечен. В ръцете си държи тънка купчинка листове. Краката ми внезапно омекват.
	Какво ми става? Та това е Мат. Отпускам пистолета и проследявам как се приближава, подава ми безмълвно листовете. Поемам ги със свободната си ръка и поглеждам първата страница, познатото изображение от екрана ми. Същите разпечатки, като онези, които Юри бе оставил в пощенската ми кутия. Не може да е всичко. Няма как да разполагат само с това.
	— Къде е останалото? — питам.
	— Кос останало?
	— Дигиталното копие.
	Мат ме поглежда неразбиращо.
	— Само това намерих.
	Гърдите ми се свиват. Сгъвам листовете на две, пъхам ги в колана на панталона откъм гърба и се обръщам към Юри.
	— Знам, че имаш и друго копие. Къде е?
	Старая се да говоря твърдо, но усещам как паниката се прокрадва в гласа ми. Юри ме гледа втренчено с неприятната си усмивка.
	— Естествено, че има и друго копие.
	Тогава ще го намеря. Не ме интересува как ще трябва да го заплашвам, какво ще трябва да му причиня. Правя крачка напред и той накланя глава назад, за да ме гледа.
	— Не е тук. Не е у мен.
	Цялата изстивам.
	— О, Вивиан! А ти си мислеше, че си ме надхитрила. — Снизходителната му усмивка се разтяга още повече. — Нали някой ми е набавил материалите? Някой с достъп до „Атина“, до цялата засекретена информация. Вътрешен човек.
	Започва да ми се гади.
	— Приятелят ми има копие. И ако нещо се случи с мен, информацията отива право във ФБР.


	Стаята се завърта около мен.
	— Кой? — питам и гласът ми звучи напълно чужд, сякаш е на друг човек. — У кого е копието?
	Юри се хили самодоволно и от тази усмивка ме обзема ярост. Това беше последната ми надежда. Почти бях повярвала, че е възможно да успея.
	— Може да блъфира — обажда се Мат, но аз не се обръщам.
	Не блъфира. Сигурна съм, че не блъфира.
	— Кой? — повтарям и правя крачка към него, вдигам пистолета.
	Лицето му не изразява никакъв страх.
	Усещам докосване и цялата настръхвам. Насочвам пистолета назад. Мат стои зад мен, хванал ме е за лакътя. Зърва изражението ми и ме пуска, вдига ръце във въздуха.
	— Аз съм, Вив казва равно той.
	Не свалям пистолета. Той поглежда дулото, после мен.
	— Всичко е наред, Вив. Искам само да помислиш. Да не действаш импулсивно.
	Мозъкът ми не работи, не успява да осмисли случващото се. _Да не действаш импулсивно._
	— Той заплаши Люк! — възкликвам. Обръщам се към Юри и насочвам пистолета срещу него. — Ще го убия.
	Лицето на Юри дори не трепва.
	— И каква полза? — пита Мат.
	Зяпвам го невярващо. Не иска да убия Юри. Защото е на негова страна?
	— Така няма да разбереш каквото ти трябва.
	Защо е толкова влудяващо спокоен? Въпреки това се опитвам да помисля върху казаното. Истина е. Ако застрелям Юри, никога няма да разбера у кого е другото копие. Може би все още има надежда да намеря доказателствата.
	Мат ме поглежда съчувствено, после нежно побутна ръката ми надолу.
	— Вив, вече ни е в ръцете — казва тихо. — Не може да стори нищо на децата.
	Взирам се в лицето му и осъзнавам, че е прав. Юри е в ръцете ни, завързан. Нищо не заплашва децата ми. Ако повикам полиция, ще го вкарат в затвора за цял живот. Руски шпионин начело на цяла мрежа спящи агенти. Няма да има възможност да припари до децата ми.
	Пистолетът внезапно натежава в ръката ми.
	— Тогава какво да правим?
	Да повикаме полицията, при положение че двамата с Мат ще прекараме живота си зад решетките?
	По лицето му пробягва колебание.
	— Може би ако направиш каквото искат, ако пъхнеш флашката… — предлага той и чертите му мимолетно се озаряват от надежда.
	Подът сякаш пропада под краката ми. Пак ли опираме до това? Защо си го е навил на пръста? Защо е толкова важно за него?
	— Това няма да ги защити.
	— Юри обеща…
	— Ще поискат нещо друго. И пак ще заплашат децата.
	— Няма как да си сигурна. Освен това така ще спечелим време…
	Гърлото ми се стяга. Всичките тия безкрайни разговори за флашката. Имам чувството, че е отчаян. Защо го е грижа толкова много, защо толкова иска да го направя, защо, освен ако не е един от тях?
	— И какво? — озъбвам се аз. — Мат, този човек няма да се поколебае да навреди на децата ни. Казал ти е, че ще убие Люк. Наистина ли искаш да го пуснем?
	Мат пристъпва от крак на крак смутено. Не мога да откъсна очи от него. В мислите си отново го виждам как най-спокойно слиза по стълбите, за да си побъбри с Юри.
	Виждам го как ми се кълне, че не е казвал на руснаците за Марта и Трей. Как ме лъже в очите. А аз вярвам. Вярвам, че ми казва истината.
	Имам чувството, че за пръв път виждам истинското му лице.
	Нещо се променя в изражението му и отново ме обзема неприятното чувство, че знае точно какво си мисля.
	— Не ми вярваш — поклаща глава той.
	Изричам на глас мисълта, която ме гложди през цялото време.
	— Добре, да приемем, че не си можел да си тръгнеш оттук. Не можа ли поне нещо да направиш?
	Той усуква халката около пръста си.
	— Опитах се да ти се обадя веднъж… телефонът ти беше изключен… — изговаря с мъка. — Юри разбра какво съм направил и се върна с раницата на Люк. Каза, че ако пробвам нещо, следващия път…
	Раницата на Люк. Значи затова беше изчезнала. Били са на крачка от него. Влезли са в училището му, в класната му стая. Бръкнали са в шкафчето, където си държи сандвича. Посланието е пределно ясно: могат да се доберат до сина ни, когато и където поискат. Поглеждам Юри, който ни наблюдава с усмивка.
	Иде ми да повърна. Естествено, че Мат не е предприел нищо повече. Как би могъл? Животът на Люк е бил в опасност.
	Нареждам си да се съсредоточа. Проблемът не е само, че Мат е тук, в тази къща. Ами всичко останало? Лъжата за Марта и Трей? Поредният опит да ме убеди да пъхна флашката?
	— Каквото и да кажа, няма да ми повярваш, нали? — прошепва Мат.
	— Не знам — не откъсвам поглед от очите му. — Струва ми се, че твърде много ти се иска да ги послушам. И се опитвам да разбера защо.
	— Защо ли? — Гледа ме невярващо. — Защото ги познавам. Защото знам, че няма друг изход. — Посяга към мен, после отпуска ръка. — И защото не искам нещо да се случи на децата.
	Стоим и се гледаме. Мат първи нарушава мълчанието.
	— Ако бях на тяхна страна, Вив, ако толкова го исках, защо не го направих още в началото?
	— Какво? — възкликвам, но по-скоро за да спечеля време, а не защото не разбирам. Напротив, отлично разбирам въпроса му.
	— Дадох ти флашка. Ти я вкара, където трябва. Ако съм искал да ги пусна в системата, защо ще протакам? Нямаше ли да ги дам сегашната флашка още тогава?
	Не мога да отговоря. Прав е. Звучи съвсем логично.
	— Защо просто не те излъгах? Защо не ти казах, че и във втората флашка няма нищо, че просто ще рестартира сървърите?
	Ако ме беше излъгал, щях да го направя. Вече щях да съм пъхнала флашката.
	— На твоя страна съм, Вив — продължава Мат тихо. — Но не съм сигурен дали ти си на моя.
	В главата ми е пълна каша. Не знам какво да мисля, не знам какво да предприема.
	В този момент телефонът ми започва да вибрира в джоба. Изваждам го и поглеждам номера. Училището на Люк.
	Вече трябваше да е пристигнал! Но явно още го няма. Господи, какво ли се е случило? Трябваше да се обадя на мама, да проверя, да се уверя, че са го качили на автобуса, може би дори са го закарали дотам. Че е бил в безопасност. Натискам зеленото копче.
	— Ало?
	— Здрасти, мамо.
	Люк. Издишвам, а не съм усетила кога съм затаила дъх. Завива ми се свят. После ме връхлита нов ужас. Защо ми се обажда от училище?
	— Люк, миличък, какво има?
	— Нали каза да ти се обадя, ако пак го видя.
	— Кого? — отвръщам, без да мисля, но още докато го изричам, разбирам.
	— Онзи мъж. Който ме заговори в училище.
	Не. Не е възможно.
	— Кога го видя, Люк?
	— Току-що. Стои отвън. До оградата.
	Не може да бъде. Поглеждам Юри, който следи разговора с усмивка.
	— Люк, сигурен ли си, че е той?
	— Аха. Пак ме заговори.
	— Какво ти каза? — едва успявам да изломотя.
	— Да ти предам, че времето изтича — отвръща Люк тихо и гласът му потреперва. — Какво означава това, мамо?
	Обзема ме истинска паника. Поглеждам Мат и ми става ясно, че е чул разговора. По лицето му пробягва гняв, почти животинска ярост, и в този миг той отново се превръща в моя съпруг, в мъжа, който би направил всичко, за да ни защити, за да предпази семейството ни.
	— Върви — казвам му, като покривам телефона с длан.
	Мат поглежда Юри, после мен, видимо се колебае.
	— Ще се оправя. Върви при Люк.
	Никога не би позволил някой да стори зло на децата ни, сигурна съм. Разменяме си още един поглед, после Мат дръпва телефона от ръката ми.
	— Люк, стой, където си — казва. — Не мърдай оттам, приятелче. Идвам веднага. Татко идва да те прибере.


>	20

	Вратата се затваря след Мат. Настава тишина. Цялата треперя от страх и гняв, и отчаяние. Ужасът няма да приключи, дори да вкараме Юри в затвора. Присъствието на онзи мъж пред училището на Люк е достатъчно ясен знак. Още някой знае. Още някой ни заплашва.
	Дори да се обадя в полицията, няма да мога да защитя децата си.
	Ще успея ли изобщо да ги защитя?
	Юри ме наблюдава с развеселено изражение. Доближавам лице до неговото и го поглеждам в очите.
	— Кой заплашва сина ми? — просъсквам с тон, който звучи заплашително дори в собствените ми уши.
	Как е възможно да сгреша така? Ако има нещо, което са ми втълпили в службата, то е никога да не правя предположения. А ето че направих точно това. Разбрах, че мъж с акцент е заговорил Люк, и веднага допуснах, че е Юри. С акцент. Така беше казал Люк, нали? Именно затова реших, че е Юри. Напъвам се да си припомня разговора, да се сетя за точните думи на Люк. _Звучеше странно._ Господи, дори не знам със сигурност дали е имал руски акцент.
	Дали не е вътрешният човек, за когото спомена Юри? Никой от хората, които познавам и които имат достъп до „Атина“, не говори с акцент. Може ли да е някой на по-високо ниво или някой от отдел „Информационни технологии“?
	Или друг руски спящ агент?
	— Кой заплашва сина ми? — изсъсквам отново.
	Юри не отговаря, само ме гледа подигравателно. В този момент ме завладява първичен инстинкт. Халосвам го здраво с дръжката на пистолета по челото. Изненадата му е точно толкова голяма, колкото и моята. Никога в живота си не съм удряла човек.
	— Ще те убия! — заплашвам го напълно сериозно.
	Ако съм сигурна, че така ще предпазя децата си, ще го убия начаса.
	Той се усмихва присмехулно. На челото му се появява алена резка. От силата на удара и отмятането на врата разкопчаната му риза се е разкривила отпред. Висулката на златната верижка се е показала и улавя светлината. Безвкусно кръстче.
	— Защо не? — обажда се той. — Нямаш какво да губиш.
	Кипвам.
	— Кой? — повтарям и го мушвам с цевта в слепоочието.
	Който и да е, вероятно ще си е тръгнал, преди Мат да пристигне. Как ще го открием, за бога?
	— Може да са много хора. Имам много приятели, на които мога да разчитам — ухилва се Юри.
	Буквално си играе с мен. Извръщам се, за да не вижда лицето ми, за да не прочете отчаянието и ужаса, които изпитвам.
	Много приятели. В главата ми се върти някаква мисъл и бавно се прояснява. Който и да е човекът на Юри в Управлението, със сигурност знае за Мат. Не трябва ли да крият самоличността му от всички, ако мрежата действително функционира на отделни самостоятелни нива?
	Ами спящите агенти на сватбата ми — на едно място едновременно? Може би отделните нива не са толкова самостоятелни, колкото си мислим. Може би грешим за програмата. Може би…
	Дмитрий Маневриста. Името му внезапно изплува в съзнанието ми и изтиква всичко останало. Дмитрий, доброволецът шпионин, който твърдеше, че в Щатите има десетки клетки от спящи агенти. Човекът, когото взехме за двоен агент, изпратен от руснаците, за да ни подава фалшива информация. Бил е прав, нали? Ако на сватбата ми е имало толкова много агенти, значи е бил прав.
	Казвал е истината.
	Напрягам се да се сетя какво друго беше казал. Какви други сведения ни беше дал, които не съответстваха на информацията ни и затова ги пренебрегнахме, заклеймихме ги като лъжливи следи.
	Казал беше, че имената на спящите агенти винаги са у отговорниците. Винаги.
	Поглеждам Юри. Мозъкът ми работи на пълни обороти, напасва части от пъзела, за чието съществуване дори не съм подозирала. _Отговорниците винаги носят имената у себе си._ А според нашите сведения имената се съхраняваха в електронен формат. Нещо ми прищраква.
	Възможно ли е? Впивам очи в лицето му и дъхът ми секва. Напипала съм истината. Виждам го в изражението му. Долавям безпомощност, същата безпомощност, която аз изпитвам от седмици насам. Вързан е за стола, не може да го скрие, не може да го опази. Наглата му усмивка е изчезнала.
	Правя крачка към него, после още една, надвесвам се над него и той няма друг избор — гледа нагоре към мен, беззащитен. Виждам как в очите му се прокрадва страх. Сграбчвам висулката, оглеждам ръбовете на златния кръст, преценявам размера му. Обръщам го и виждам четири миниатюрни винтчета.
	Стискам го в юмрук. Поглеждам Юри в очите и дръпвам висулката с рязко движение. Вратът му се отмята напред, после назад, верижката се скъсва и се усуква около ръката ми.
	— Това е, нали? — казвам, но преди да продължа, чувам изщракване зад гърба си.
	Револвер.


>	21

	Замръзвам. Някой се е промъкнал, без да го чуя. Не заключих вратата, след като Мат излезе.
	Юри е проточил шия и се опитва да погледне зад гърба ми. Очите му са впити в нещо, в някого — в новодошлия. Очевидно го разпознава. По лицето му бавно плъзва усмивка, от която ме обзема паника. Ще умра. Ще умра тук, сега.
	Вцепенена очаквам изстрела. Нямам сили да се обърнала видя човека, който ще ме убие.
	Усмивката на Юри се разтяга още повече. Виждам зъбите му, криви, пожълтели.
	Здравей, Питър. Радвам се да те видя.


	ПИТЪР.
	Чувам името, но не мога да повярвам. Не е възможно, нали? Обръщам се бавно. Панталон с басти, мокасини, очила… и револвер, насочен право срещу мен. Питър. Инстинктивно пускам пистолета, вдигам ръце и отстъпвам назад.
	Омар беше казал, че в контраразузнаването има къртица — някой от моите колеги. Юри беше споменал, че е човек с достъп до „Атина“. Редно беше да навържа нещата.
	Но Питър? Питър?!
	— Вивиан, мисля, че познаваш Питър — подмята Юри и прихва да се смее с налудничав, безумен смях. Истински се забавлява.
	Не откъсвам очи от Питър. Той сваля оръжието, свил ръка под неудобен ъгъл, сякаш не е съвсем сигурен къде да го дене.
	— Нали ти казах, че излишно се мъчиш да намериш разпечатките — не млъква Юри. Нашият приятел Питър има още едно копие. Нали, Питър?
	— Как можа? — прошепвам, без да обръщам внимание на Юри, втренчена в Питър.
	Той примигва, но не отговаря.
	— Трябва да отбележа, че идваш в най-подходящия момент — продължава Юри. — Тъкмо говорех за теб.
	Очите на Питър не се откъсват от моите. Не съм сигурна дали изобщо е чул Юри.
	— Имах предчувствието, че ще те намеря тук, Вивиан, след като не се появи на работа — казва той.
	Питър е къртицата. Работи за руснаците, помагал им е да ме изнудват.
	— Как можа? — повтарям.
	Той намества очила с показалеца на свободната си ръка, понечва да отговори, но затваря уста, без да продума. Кашля мъчително.
	— Катрин.
	Катрин. Естествено, че го е направил заради Катрин. Катрин беше единственото нещо, което обича повече от работата си, повече от родината си. Питър сваля очилата и избърсва очи с опакото на ръката си — онази, която стиска пистолета.
	Неволно насочва дулото ту натам, ту насам. Като че ли не помни, че държи оръжие. А пръстът му е все така на спусъка.
	— Онова експериментално лекарство… — продължава той и слага отново очилата, наглася ги върху носа си. Не я одобриха за изпитването.
	Не я одобриха? Гледам го безмълвно и чакам да продължи. На стола зад мен Юри също мълчи.
	— Оставаха й два-три месеца, не повече. Нямаш представа какво е да чуеш такова нещо… — Гласът му потреперва. Клати глава. — Уж си беше съвсем добре. Целият живот беше пред нас. А на следващия ден ни го сервираха. Само два месеца.
	Пробожда ме съчувствие, което бързо се изпарява. Това не е Питър, моят ментор, моят приятел. Пред мен стои непознат човек, стиснал пистолет, готов да ме убие.
	Той примигва и като че ли едва сега ме вижда ясно.
	— Тогава ме потърсиха. Един от тях — кимва към Юри и продължава с безизразен глас: — Обеща да ни набави лекарствата, ако се съглася да работя за тях.
	— И ти се съгласи — казвам.
	Свива рамене безпомощно. В жеста му се долавя срам. Поне се срамува.
	— Знаех, че не бива. Естествено, че знаех. Но той ми предложи най-ценното нещо на света. Време. Време с човека, който означаваше всичко за мен. Нима такова нещо има цена? Можеш ли да откажеш?
	Гласът му се извисява умолително, сякаш иска да го разбера, да му простя. И в известен смисъл му прощавам. Колкото и да ми е неприятно да го призная, прощавам му. Напипали са най-болното му място. Както направиха с мен.
	— На Катрин не казах. Нямаше да ми позволи. Обясних й, че в крайна сметка са я допуснали до проучването. Пред себе си се заклех, че когато всичко приключи, ще си призная. Ще разкажа всичко, което съм издал на руснаците. Ще поправя всяко зло, което съм причинил.
	Обзема ме странен трепет. Надежда? Всичко вече е приключило, нали? Катрин си отиде.
	— Лекарствата помогнаха, поне за известно време. Юри го слуша съсредоточено, сякаш за пръв път чува тази история. — А после ми дадоха флашка. Казаха ми да кача съдържанието й в компютъра в стаята с ограничен достъп. — Питър отново намества очила. — Отказах. Едно е да предавам сведения за Марта и проблемите й с алкохола, за приятеля на Трей, но да им осигуря достъп до системите ни… да разкрия самоличността на тайните ни агенти, на руснаци, които работят за нас… такова нещо не можех да направя.
	Виждам как стисва зъби.
	— Заплашиха ме, че ще й спрат лекарствата. И го направиха. Катрин почина четири седмици по-късно.
	Отварям уста и дъхът ми излиза със свистене. Сърцето ми се свива за него, представям си как се е измъчвал през онези седмици с ясното съзнание какво ще им струва решението му. А после с нова сила ме завладява омраза към тези хора. Тези чудовища.
	— Мислят си, че няма да кажа нищо — продължава Питър. — Мислят, че няма да се предам на властите, защото ще изгния в затвора. Но не разбират, че животът ми не струва и пукната пара.
	Юри го гледа като ударен. Зашеметен, онемял.
	Питър не му обръща внимание. В очите му блестят сълзи.
	— Нямах никакво желание да живея, но се налагаше. Трябваше да поправя стореното. — Гласът му потреперва. — Особено онова, което причиних на теб.
	— На мен ли? — прошепвам.
	— Казах им, че сме на път да влезем в лаптопа на Юри. Сигурно тогава са качили снимката на Мат, за да я намериш.
	Звучи логично. Навярно затова файловете не бяха кодирани. И затова съдържаха само снимки, нищо повече. Било е нагласено.
	Знаели са как ще постъпя. Знаели са, че няма да предам Мат. Че ще могат да ме манипулират. Знаели са още преди самата мен.
	— Аз съм виновен, че те забъркаха — завършва тихо Питър.
	Редно беше да кажа нещо, но не знам какво, не намирам думи. В главата ми се въртят твърде много варианти.
	Питър поглежда някъде зад гърба ми. На лицето му се изписва страх.
	— Пусни оръжието — чувам.
	Мат.
	Обръщам се и го виждам на прага на всекидневната. Зад него входната врата откъм кухнята е открехната. Промъкнал се е отзад. Пистолетът в ръката му е отпуснат надолу. Втренчил се е в Питър.
	Усещам тъпа пулсираща болка в главата. Това не може да се случва, противоречи на всякаква логика. Мат не би трябвало да е тук, а в училището да прибере сина ни, да се погрижи да е в безопасност.
	— Къде е Люк? — питам. — Защо се връщаш толкова бързо?
	Не ме поглежда. Не съм сигурна дали ме чува.
	— Мат, къде е Люк?
	— Обадих се на вашите. Те ще го вземат.
	Откъде знае, че родителите ми са вкъщи? И защо не е отишъл сам? Нещо не е както трябва.
	— Защо? — едва успявам да изрека.
	— Защото са по-близо. Ще стигнат преди мен. Той отвръща на погледа ми, гледа ме успокоително. — Нямаха нищо против. А и не можех да те оставя тук сама. Продължавай, Питър.
	Питър мълчи. Сплел е пръсти пред себе си, револверът лежи на земята до краката му. Поглеждам Юри, който следи всичко с изострено внимание. Страхът, изписал се на лицето му преди минути, е изчезнал, заменен от самодоволната усмивчица, която ме изпълва с ужас, макар че съм прекалено объркана, за да проумея защо.
	— Продължавай — повтаря Мат и гласът му пресеква.
	— Юри е прав, Вивиан. Свалих резултатите от търсенето, преди системата да се рестартира. Заради мен те изнудват. — Лицето му се изопва. — Но за едно нещо греши. Не запазих копне.
	Той посяга към предния си джоб и Мат вдига пистолета.
	— Мат, спри — казвам. Чувам паниката в гласа си.
	— Спокойно — казва Питър. Вади нещо от джоба си, нещо малко. — Ето — подава ми флашка, закачена за сребрист ключодържател.
	Гледам я втренчено, гледам как се поклаща във въздуха и чакам да обясни. Трябва да има някакво обяснение. Вярвам му. Питър беше мой наставник години наред.
	— Това са снимките, които си намерила, без тази на Мат. Само това запазих. — Протяга флашката към мен. — Вече няма доказателства, че си ги видяла. Няма за какво да се хванат, за да те изнудват.
	Прави крачка към мен, стиснал ключодържателя в ръка.
	— Постъпи както искаш с информацията и със самоличността на петия спящ агент. — Той хвърля бегъл поглед към Мат. — Сигурен съм, че решението ти ще бъде правилно, Вивиан, каквото и да е то. Няма да допусна да те манипулират, както манипулираха мен.
	С мъка откъсвам очи от лицето му и ги насочвам към флашката. Посягам, вземам я. Мат ме наблюдава с непроницаемо изражение. Думите на Питър отекват в главата ми. _Сигурен съм, че решението ти ще бъде правилно, Вивиан, каквото и да е то._
	Погледът ми попада върху пистолета в ръката на Мат. Мислите ми препускат назад към кутията с обувки в дрешника, към празното място, където по-рано стоеше. И внезапно схващам.
	— През цялото време си имал оръжие.
	Думите изскачат от устата ми, преди да успея да ги обмисля, да ги пресея.
	— Какво?
	— Защо не застреля Юри? Защо остана тук?
	— За бога, Вив, сериозно ли говориш?
	— Каза, че не си бил сигурен дали ще го надвиеш. А ето че си имал пистолет.
	— Не съм убиец — отвръща Мат невярващо. — Какъв смисъл има да го убия?
	— Той заплаши сина ни. Донесъл ти е раницата на Люк.
	Пред очите ми изражението му се сменя. Вече е много огорчен.
	— За бога, Вивиан, какво трябва да направя, за да ми повярваш?
	Не мога да отговоря. Гледаме се втренчено, без да мигаме. Виждам как челюстта му се стяга и ноздрите му се разширяват почти незабележимо.
	Някакъв звук привлича вниманието ми. Юри се подсмихва.
	— Точно като на кино — казва през смях.
	Убеден е, че Мат е на негова страна. Мисълта ме попарва като вряла вода, оставя ме без въздух.
	В следващия миг усмивката му изчезва като изтрита. Лицето му е каменно.
	— Момчето ще умре още утре — казва той и очите му се впиват в моите. Думите му сякаш изсмукват целия кислород от стаята, толкова неочаквани, толкова ужасни. — Ако не го направиш, Люк ще умре утре.
	Не се съмнявам, че говори сериозно. Внезапно сме само двамата: аз и той, мъжът, който се кани да убие детето ми. Вцепенявам се, напълно неспособна да откъсна очи от него.
	— А после и някое от другите. Може би Ела.
	Стомахът ми се свива от погледа му.
	— Макар че расте хубавица. Може пък да си я оставя за последно. Да започна с някой от близнаците и да почакам тя да поотрасне…
	Всичко се размазва пред очите ми, последните ми сили изчезват. Едва успявам да се обърна към Мат, към единствения човек, който би могъл да разбере дълбините на обзелия ме ужас. Опитвам се да проговоря, но от устата ми излиза единствено задавен, измъчен вопъл. Нещо пробягва по чертите на лицето му. Изопват се от решителност и, необяснимо как, разбирам какво ще се случи. Виждам как вдига пистолета.
	В следващия миг се чува изстрел.


	Ушите ми писват, всички звуци заглъхват, избледняват. Трясъкът отеква в черепа ми. Примигвам, опитвам се да се стегна. Не е истина. Не може да е истина. Мат пуска пистолета. Неволно вдига ръце, сякаш не знае какво да прави с тях. На лицето му се е отпечатало непознато изражение. Отвращение и ужас, сякаш не е подозирал, че е способен на такова нещо. Поема си шумно въздух, после още веднъж.
	Тялото на Юри седи отпуснато на стола, главата му е клюмнала върху гърдите. Пред очите ми в средата на ризата му започва да тъмнее кърваво петно, да се разраства и разпростира.
	Действителността нахлува в съзнанието ми минута по-късно. Мат току-що уби човек. Съпругът ми отне живот. Вярно, живота на чудовище, но все пак живот.
	— Трябва да се махате — обажда се Питър.
	Едва разбирам какво казва през бученето в ушите, ударите на сърцето си.
	— Бюрото е по петите ми. Всеки момент ще пристигнат.
	ФБР? Тук?! Мили боже!
	— Махайте се — повтаря Питър, този път по-настойчиво.
	Навежда се и вдига пистолета на Мат.
	Трябва да изчезвам. Само че не мога да помръдна. В следващия миг зад гърба ми се чува нещо, думкане. Мощен удар, после втори и вратата се отваря с трясък. Зървам силуети в черна екипировка, приведени ниско, с вдигнати автомати. Викове:
	— ФБР! Горе ръцете!
	Вдигам високо ръце. Виждам бронежилетките, едрите отчетливи букви. Дулата на автоматите, насочени срещу мен и Питър.
	Само срещу мен и Питър. Мат е изчезнал.
	— Хвърли оръжието!
	Поглеждам агентите и съзирам познато лице. Омар. Прицелил се е в Питър и крещи. Всички крещят.
	— Хвърли оръжието! Хвърли оръжието!
	Пистолетът на Мат все още е в ръката на Питър, отпусната до тялото с лакът, щръкнал под неудобен ъгъл. Изражението му е неразгадаемо. Нови викове, нови заповеди — „Хвърли оръжието! Вдигни ръце!“. После гласът на Питър, опитва се да ги надвика:
	— Оставете ме да говоря. Оставете ме да говоря!
	Виковете утихват. Агентите млъкват, заели позиция за стрелба с изпънати напред ръце, насочени автомати — два към Питър, един към мен. Питър забелязва, че съм под прицел.
	— Тя не е направила нищо. — Гласът му звучи съвсем спокойно, стряскащо спокойно. Тук е заради мен. Исках да чуе какво ще обясня.
	Дулото не се отмества.
	— Жената е от нашите — обажда се Омар.
	След известно колебание дулото се отмества.
	— Питър, хвърли пистолета! — нарежда Омар.
	— Искам да говоря — клати глава Питър. — Искам да ме изслушате. — Очилата отново са се плъзнали по носа му, но този път не ги намества, само навежда глава, за да гледа над тях. — Аз го направих — продължава той и посочва стола със свободната си ръка. — Аз убих този човек. Юри Яков. Руски агент. В очите му се чете отчаяние. — Работех за него. Аз съм къртицата.
	Омар го гледа смаяно. Взирам се отново в пистолета в ръката на Питър.
	— Информирах руснаците за колегите си. Заради мен се опитаха да вербуват Марта и Трей. Може би и други. Предупредих ги, че разследваме Юри. Че сме на път да влезем в компютъра му. — Челото му е влажно, блести на светлината. — После пъхнах флашка в компютъра в стаята с ограничен достъп. Изтрих историята на търсенията от сървърите на Управлението.
	Поемам си рязко въздух. Припомням си онзи ден, как се сблъсках с него на вратата. Знаел е. А сега поемаше вината. За да ме защити.
	Истината внезапно блясва пред мен. Има причина да признава всичко, точно сега, точно тук. Има причина да стиска пистолета.
	— Не! — извиквам аз.
	— Съжалявам — прошепва той, без да откъсва очи от моите.
	После вдига пистолета.
	Виждам изстрела, чувам го. Чувам крясъците. Градушка от куршуми. Питър се свлича на пода пред мен, шурва кръв.
	После писък, отначало глух, после все по-пронизителен е проясняването на слуха ми. Накрая осъзнавам, че идва от мен самата.


>	22

	Седя на канапето във всекидневната на Юри, съвсем на ръба, впила пръсти във възглавниците от двете ми страни — твърди и прекалено издути, от потискаща кафеникава материя. Отвън се чува разнородният вой на полицейски сирени, дразнеща какофония. Проблясват светлини и играят върху стената, истинско светлинно шоу от танцуващи алени и сини петна. Наблюдавам ги съсредоточено. В противен случай погледът ми ще се насочи към покритото с чаршаф тяло, а едва ли ще понеса тази гледка.
	Омар седи до мен, но не прекалено близо. Усещам погледа му. Също и очите на останалите агенти, на цялата група, нахлула в апартамента. Размотават ленти, правят снимки, обикалят и коментират, стрелкат ме скришом с погледи.
	Омар чака да заговоря, а аз чакам той да започне. Да ми изчете правата. Осезаемо усещам сгънатите листове под колана си — доказателствата, които ще ме тикнат зад решетките до края на дните ми.
	— Искаш ли нещо? — пита той накрая. — Вода?
	Клатя глава. Продължавам да следя танца на светлините. Опитвам се да анализирам случилото се, да проумея. У мен е флашката с доказателствата, а Питър е унищожил другите копия. Юри е мъртъв и не може да ме обвини в нищо, а Питър пое отговорността за най-голямата ми грешка — рестартирането на сървърите.
	— Ще трябва да поговорим, нали знаеш? — пита Омар меко.
	Кимвам, а умът ми продължава да работи на максимални обороти. Да поговорим като приятел с приятел, колега с колега? Или като обвинител със заподозрян? Мога да се престоря, че току-що съм научила за Мат, че Юри ми е казал. Мога да оставя Бюрото да се разрови. Това е шансът ми да поправя нещата. Да предам Мат, както трябваше да направя още в първия ден. Той ще ме разбере. Нали сам настояваше още от началото.
	Люк ще умре утре. Ако не сложа флашката, ще убият Люк. Нямам представа кой го заплашва, а не мога да кажа на Бюрото, без сама да се замеся. Не мога да им позволя да ме затворят, при положение че Люк е в опасност. Не мога да разчитам, че Бюрото ще открие кой се кани да го убие. Няма време.
	— Можеш ли като за начало да ми обясниш какво правиш тук? — продължава Омар.
	Извръщам глава и очите ми неволно попадат на чаршафа. Омар проследява погледа ми и кимва, сякаш съм отговорила на въпроса му.
	— Онзи ден, обаждането. Питър ли беше?
	Не вдигам поглед. Не съм сигурна какво да отговоря. Трябва ми алиби, което да обясни всичко. И време, за да обмисля нещата, а не разполагам нито с минута.
	— Или Юри?
	Примигвам. Кое обяснение би прозвучало най-логично? Какво му бях споменала за обаждането? Напрягам се да си припомня. _Въвлечен е един човек… важен за мен._
	— Вивиан — обажда се Омар толкова тихо, че гласът му звучи почти нежно. — Не биваше да ти давам информация. Не и без да съм наясно какво се случва.
	— Не съжалявай заеквам.
	Какво знае? Какво му казах онзи път?
	— Трябваше да се доверя на инстинкта си, да се досетя за какво ти е необходима — клати глава той.
	— Направи ми услуга.
	Той се извръща, поглежда чаршафа. Лицето му се сгърчва от неподправена болка. Питър беше и негов приятел.
	— Опитвала си се да му помогнеш.
	Преглъщам. Ето сега. Трябва да кажа нещо.
	— Той ми беше наставник. Приятел.
	— Знам, но е бил предател.
	Кимвам и едва удържам сълзите си.
	— Наблюдавахме го. Подозирахме, че той е къртицата. Проследихме го дотук. А когато чухме изстрела… Какво ти каза, преди да пристигнем? Обясни ли защо го е направил?
	— Катрин. Изнудили са го с Катрин — успявам да изломотя.
	За другите обяснения ще има предостатъчно време. Това обаче искам да обясня, трябва да уточня. Питър не беше от лошите. Възползвали се бяха от него, принудили го бяха. Чрез най-скъпото за него.
	— Винаги напипват слабото място — измърморва Омар.
	Заслушвам се във воя на сирените.
	— Още от самото начало е смятал да поправи нещата. Това се опитваше да направи.
	Неволно потрепервам. Все пак беше успял. Поне що се отнася до мен. Поел беше най-големия ми грях рестартирането на сървърите. Запазил беше самоличността на Мат в тайна. Дори беше възстановил четирите снимки, които бях изтрила и за които се чувствах толкова виновна.
	Четирите снимки. Флашката. Опипвам джоба си, напипвам я. Бъркам и я вадя, подавам я на Омар.
	— Даде ми това. Каза, че на нея са агентите на Юри.
	Омар се втренчва във флашката. Поколебава се за миг, после я взема, обръща се и вика един от агентите. След няколко минути на масичката пред нас се появява лаптоп и Омар пъха флашката. Гледам как снимките се появяват на екрана — жената с оранжевите къдрици, мъжът с кръглите очила, другите двама. Четиримата, които изтрих. Всички са тук. А Мат го няма.
	— Четирима? — обажда се другият агент. — Само четирима?
	— Странно — промърморва Омар. — Би трябвало да са петима, нали? — поглежда ме той.
	Примигвам срещу екрана и кимам разсеяно. Смътно осъзнавам, че агентите обсъждат нещо, коментират дали има значение, че агентите са четирима, а не петима, предлагат теории. Че единият е умрял. Пенсионирал се. Че програмата не е толкова безпогрешна колкото смятаме.
	Омар ме гледа. Продължително, настойчиво. Поглед, от който нервите ми се изопват.
	Разговорите продължават, разменят се мнения, накрая единият от агентите взема лаптопа и изчезва с него. Другите също се отдалечават.
	— Ще те пусна да се прибереш — казва Омар, после снишава глас. — А утре, Вивиан, ще ми разкажеш всичко. Всичко. Ясно ли е?
	Утре. _Люк ще умре утре._ Кимам, защото не съм в състояние да говоря.
	Омар се навежда към мен и ме поглежда изпитателно.
	— Знам, че не ми казваш всичко.


	Все още не съм на себе си, когато се прибирам у дома. Изстрелите не спират да отекват в главата ми. Пред очите ми е лицето на Питър, когато ми се извини, когато вдигна пистолета, когато се свлече. Най-силно чувам гласа на Юри, заплахата към сина ми.
	Когато влизам у дома, Мат е в коридора и присъствието му ме сепва, сякаш не му е тук мястото. Заковавам се на място и двамата се гледаме безмълвно, без да пристъпим един към друг.
	— Защо не си тръгна, когато Питър ти каза? — пита ме той накрая.
	— Не можех.
	Връщам мислено лентата: агентите нахлуват, обръщам се, виждам, че го няма. Вглеждам се в очите му. Защо тръгна без мен, мисля си.
	— Мислех, че си зад мен. Когато изскочих навън и разбрах, че си останала вътре… изпаднах в ужас. — Звучи искрено, но емоцията не достига очите му. — Какво се случи?
	Поклащам глава: твърде много, за да ти разкажа точно тук, точно сега.
	— Добре ли си? — пита той безизразно, сякаш всъщност не му пука.
	И тогава разбирам, обвинява ме. Обвинява ме, че се е наложило да убие човек. Бесен ми е.
	— Да.
	Изражението му не се променя и тъкмо се каня да кажа нещо, когато чувам Ела.
	— Мама си дойде! — извиква тя.
	Дотичва в коридора, хвърля се към мен, прегръща краката ми. Слагам ръка на рамото й, после клякам до нея, целувам я. Когато вдигам глава, виждам Люк няколко крачки по-назад. Пускам Ела, приближавам се до него и го прегръщам. Усещам как ме залива облекчение. Слава богу, че е в безопасност!
	В следващия миг думите на Юри нахлуват неканени в главата ми. Притискам го още по-силно.
	Влизам във всекидневната. Баща ми е на канапето, а мама е приседнала на пода и бърза да се изправи. Пред нея е израснал огромен град от лего.
	— Миличка, най-после се прибра! — възкликва разтревожено тя. — Не мога да повярвам, че изкара цялата нощ в службата. Често ли те карат да работиш по цяла нощ? Не е хубаво това, да знаеш.
	— Рядко се случва — казвам.
	— Точно когато Люк е болен — продължава тя и клати глава.
	Поглеждам сведената глава на Люк, хвърлям поглед към Мат в кухнята. Той свива рамене и избягва погледа ми. Явно се е наложило да излъжат защо Люк се прибира толкова рано от училите. Настъпва неловка пауза. Стоим и се гледаме.
	— Е — казва накрая мама, — щом Мат си е у дома, най-добре да не ви се мотаем из краката.
	Усмихва се на Мат. Баща ми го гледа от канапето без усмивка. Естествено. Не прощава лесно, ако смята, че някой ме е наранил.
	Обръщам се към Мат, но той продължава да отбягва погледа ми. Не бива да си тръгват. Не точно сега.
	— Всъщност — започвам, — ако може да останете още малко…
	Усмивката на мама угасва, а лицето на баща ми се изопва. И двамата поглеждат Мат, сякаш се кани да избяга.
	— Ако не можете, ще разбера. Знам, че си имате работа и…
	— Разбира се, че можем — бърза да ме прекъсне мама. Както кажеш, миличка.
	Очите й отново се стрелват към Мат. Нищо. По-късно ще им обясня. По-късно всичко ще се оправи.
	— Само че няма да е зле да си вземем чисти дрехи. Дали да не отскочим до Шарлотсвил довечера и да се върнем утре сутринта?
	— Изперете се тук — казвам.
	Тя се прави, че не ме чува.
	— Пък и не е зле да нагледаме къщата.
	Иска да ни остави насаме.
	— Щом така предпочитате — казвам.
	Нямам сили да споря. Освен това с Мат действително ще ни е по-лесно да говорим, ако ги няма.
	Скоро след това си тръгват и оставаме само ние, шестимата. Заключвам вратата зад нашите, после проверявам ключалките на другите врати и прозорците. Докато спускам щорите, чувам Мат в кухнята.
	— Какво да приготвим за вечеря, принцесо?
	Тонът му е небрежен, но долавям известна престореност.
	— Макарони със сирене — чува се гласчето на Ела.
	— За вечеря? — учудва се Мат.
	Настъпва кратко мълчание и аз надниквам в кухнята. Ела кима с глава с широка усмивка на лице. Мат се обръща към Люк.
	— Ти какво мислиш по въпроса, приятелче?
	Люк ме поглежда, сякаш очаква да възразя. Не казвам нищо, затова той се обръща към Мат и свива рамене, а в ъгълчетата на устните му заиграва усмивка.
	— Става.
	— Значи макарони със сирене — обявява Мат и посяга към шкафа за тавичка. Гласът му звучи напрегнато и се надявам децата да не забележат. — Защо пък не?
	— С грах? — обажда се Ела, сякаш се пазари.
	Обикновено това е компромисът, когато ядем макарони със сирене за обяд: гарнитура от варен грах.
	— Няма нужда от грах — скастря я шепнешком Люк. — Вече се съгласи.
	Веждичките на Ела се събират.
	— О!
	Кейлъб започва да нервничи, затова го вдигам на столчето му и пускам няколко солети в табличката му. Чейс ги вижда и на свой ред се разхленчва, протяга към мен ръчички с разперени дебели пръстчета. Вдигам го в неговото столче, давам и на него няколко солети.
	Люк и Ела се преместват във всекидневната, а аз гледам как Мат се върти около печката. Застанал е с гръб към мен и мълчи, скован. _Защото не съм убиец_, спомням си думите му. А ето че се превърна в убиец. И обвинява мен.
	— Искаш ли да ми кажеш нещо? — питам.
	Усещам как застива, но не се обръща и не казва нищо. Отчаянието ме обзема още по-силно. Как да се справя със заплахата срещу Люк, когато Мат отказва дори да ме погледне, дори да ми проговори? Как е възможно да съм на път да изгубя всичко, всичко наведнъж?
	— Не съм те карала да го правиш — казвам тихо.
	Той се извърта рязко, стиснал дървената лъжица.
	— Но ясно даде да се разбере какво очакваш.
	— Какво очаквам ли?
	Не е честно. Не може да прехвърля вината върху мен. Сам чу какво каза Юри за Ела…
	Той снишава глас още повече:
	— Ако не го бях направил, нямаше да ми вярваш.
	— А защо да ти вярвам? — избухвам.
	Достатъчно силно, че и децата чуват. В съседната стая Люк и Ела замлъкват насред играта.
	— Мамо? — обажда се Ела плахо. — Тате? Може ли да спрете да се карате?
	С Мат си разменяме продължителен поглед. Той тръсва глава и се обръща към печката. Не си казваме нищо повече.


>	23

	Храним децата, къпем ги, слагаме ги да си легнат и подхващаме нормалната си работа — Мат разтребва в кухнята, аз събирам играчките от всекидневната, само че в цялата ситуация няма нищо нормално, понеже току-що минахме през ада, децата ни са изложени на опасност, а Мат отказва да ме погледне.
	Гледам го, виждам онова местенце на темето му, където косата е започнала да оредява. Мие нещо на мивката. Сядам на пети на пода.
	— Трябва да поговорим.
	Той не се обръща. Продължава да търка.
	— Мат?
	— Какво?
	Той вдига рязко глава и ме поглежда остро, обидено. После отново навежда очи.
	— Трябва да поговорим за Люк — не се предавам и сама долавям отчаянието в гласа си.
	Трябва да поговоря с него. Нужен ми е съюзник.
	Ръцете му замръзват, но не вдига глава. Виждам как раменете му се надигат и отпускат при всяко вдишване. Съсредоточавам се върху петънцето оредяла коса, много по-различна, отколкото преди десетилетие, когато се запознахме. Толкова неща са се променили.
	— Добре — завърта той кранчето.
	Струята спира, прокапват още няколко капки и се стичат в мивката. Издишвам, благодарна за тази възможност, и се мъча да се съсредоточа.
	— Люк спомена ли нещо друго за мъжа?
	Мат мята кърпата през рамо и влиза във всекидневната. Сяда вдървено на подлакътника на канапето.
	— Разпитах го. Накарах го да ми разкаже всичко, което си спомня. Акцентът със сигурност е руски. Пуснах му няколко аудиоклипа на телефона, с различни акценти. Изобщо не се поколеба.
	Тонът му е студен. Опитвам се да не му обръщам внимание, да се съсредоточа.
	— Добре.
	Значи руски акцент. Поредният руски шпионин. Загризва ме полуоформена мисъл. Ръководителят. Възможно ли е? Възможно ли е Юри да се е обърнал към ръководителя си? Да е помолил за помощ?
	— Описа ми и как изглежда. Тъмнокестенява коса, кафяви очи. Среден ръст, средно тегло…
	Всъщност звучи логично. Може би дори по-логично от всичко останало. Юри не би трябвало да поддържа контакт с други руски агенти, с никой, освен с ръководителите.
	— … предишния път бил с джинси, днес с черен панталон. И двата пъти с риза. И с верижка на врата.
	Верижка. Мат продължава да говори, но вече не го слушам. Главата ми буквално ще се пръсне.
	— Верижка ли?
	Мат млъква насред изречението, което дори не съм чула.
	— Да. Златна верижка.
	Ръката ми несъзнателно литва към предния джоб на панталона, напипва твърдата бучка вътре, висулката, после бързам да дръпна пръсти, стисвам ръка с другата.
	Очите ми търсят очите на Мат — дали е усетил колко съм гузна? И откривам объркване. Обида. Сякаш се досеща, че крия нещо, че не му се доверявам достатъчно. Изправя се и понечва да си тръгне.
	— Чакай — казвам.
	Той спира и няколко дълги секунди стои нерешително с гръб към мен. После се обръща.
	— Вив, признавам, излъгах те. И искрено съжалявам, от сърце. — Брадичката му едва забележимо потреперва. — Но вече седмици наред ме ненавиждаш. Не мога повече.
	— Какво означава това?
	Имам чувството, че се сбогува с мен, но нима е възможно точно сега, когато трябва да се справим с опасността, да защитим Люк?
	— Мислех, че сме достатъчно силни да го преодолеем, но вече не съм толкова сигурен — клати глава той. — Не съм сигурен, че някога ще ми повярваш отново.
	Обзема ме смут. Редно ли е да му вярвам? Все пак наистина ме е лъгал, години наред. Разбирам обаче защо го е правил — бил е в капан. А откакто разбрах истината, е напълно честен с мен.
	После си го представям как слиза по стълбите в апартамента на Юри, току-що изкъпан. От друга страна, не е можел да си тръгне оттам. Защото Люк беше в опасност. Люк беше единствената причина Мат да отиде в онази къща.
	Не ни беше изоставил, както се опасявах. Отишъл беше, за да защити децата ни.
	И не беше казал на руснаците за Марта и Трей. Питър призна, че той го е направил.
	— Убих го, Вив. Убих го, а ти продължаваш да не ми вярваш.
	Припомням си ужаса на лицето му, когато осъзна, че е убил Юри. И то не защото ставаше дума за Юри, а защото беше убил човек.
	Направил беше нещо, за което щеше да съжалява до края на живота си. И го беше направил заради мен.
	— Съжалявам — прошепвам.
	Протягам ръка към него, но той само я поглежда безизразно. Пропастта помежду ни никога не е била толкова непреодолима.
	Гледа ме толкова особено, с такава болка, че започвам да се плаша.
	Мисля, че все пак му вярвам. Ако не друго, причините да не му вярвам отпадат една по една. А и точно сега имам нужда да е на моя страна. Така ще е най-добре за Люк. За всички нас.
	Пръстите ми от само себе си се пъхат в джоба, стисват висулката. Издърпвам я и я протягам към него почти като жертвоприношение, жест на доверие.
	— Свалих я от Юри точно преди Питър да пристигне.
	Той не казва нищо, а изражението му си остава все така недоверчиво.
	Обръщам висулката, показвам му четирите винтчета на гърба.
	— Би ли донесъл отвертка?
	Той се поколебава, после кимва. Излиза от стаята и след няколко минути се връща със сандъче с инструменти. Вадя най-малката отвертка. Ще свърши работа. Разхлабвам винтчетата, изваждам ги, а после с нокти повдигам ръба на капачето. Кръстът се разпада в ръцете ми. В единия му край е пъхната миниатюрна флашка. Тръсвам висулката и флашката пада в шепата ми. Вдигам я на светлината, после поглеждам Мат.
	— Според мен вътре са записани имената.
	— Кои имена?
	— На петимата спящи агенти на Юри.
	Той ме поглежда недоумяващо. Сещам се, че няма как да знае какво ни е казал Дмитрий. Поколебавам се, но само за миг.
	— Всеки отговорник носи у себе си имената на петимата спящи агенти, за които отговаря. Ако му се случи нещо, заместникът му трябва да намери флашката, да се свърже с Москва за кода и да поеме контрола. Така запазват самоличността на агентите.
	Веждите му се сключват озадачено.
	— Защо просто не поискат имената от Москва?
	— Защото в Москва не ги знаят. Пазят се по места.
	Мат мълчи, буквално чувам как мозъкът му работи.
	— В Москва не ги знаят?
	Клатя глава. Истината постепенно прониква в съзнанието му.
	— Значи, когато ни инструктираха, че новият отговорник ще се свърже с нас…
	— Само ако намери имената — уточнявам.
	— И затова, ако мине повече от година, трябва сами да осъществим контакт.
	Кимвам.
	— Защото, ако заместникът не открие имената, това ще е единственият начин да се свържат с вас.
	— Нямах представа — прошепва той.
	Предпазливо взема флашката. Държи я с палец и показалец и я разучава, сякаш вътре се крият всички отговори. После ме поглежда. Знам, че мислим едно и също нещо. Ако това тук е единствената информация за имената. Мат няма да отиде в затвора.
	Юри е мъртъв. Край с изнудването. Петте имена също ги няма. Изпратеният от Москва заместник на Юри няма да ги намери. Ще трябва да чака агентите да се свържат с него. А Мат няма да го направи и ще бъде свободен веднъж завинаги.
	Ще бъдем в безопасност, и двамата, никой няма да разбере кой е Мат и какво направих аз. Сладка победа, ако не беше облакът, надвиснал над главите ни. Защото няма значение, че Мат е безопасност, че аз съм в безопасност. Някой се кани да причини зло на сина ни. На децата ни. А аз нямам никаква представа кон е този човек.
	Следващата мисъл ме цапардосва с такава сила, че оставам без дъх. Люк обаче може би знае.


	Когато пристигам, лобито е пусто, с изключение на самотната служителка край бариерата, която ми изглежда смътно позната. Стъпките ми отекват в подобното на пещера помещение. Кимвам й и прокарвам пропуска през сензора, минавам през бариерата. Тя ми кимва в отговор и ме гледа безизразно.
	Крача по притихналите коридори към вратата на подземието. Допирам пропуска към сензора, вкарвам личния си номер. Чува се сигнал, после изщракване и ключалката се отваря. Бутам тежката врата. Вътре е тъмно, тихо. Паля лампите, които заливат помещението със студена флуоресцентна светлина, и тръгвам към кабинката ми.
	Отключвам чекмеджето на бюрото и вадя папката, слагам я на бюрото под корковата дъска със снимки на семейството ми, с рисунки на децата. По-дебела е, отколкото си спомням, издута от сведения за евентуални ръководители. И снимки.
	Сядам и придърпвам папката пред себе си. Залавям се припряно да подреждам документите, да отделям снимките и биографиите от другите данни, не спирам да пресявам, докато не намалявам купчината наполовина. Възможно е Люк да разпознае някого. Ако успеем да го идентифицираме, ще можем да защитим децата си. Заплахата вече няма да е безименна, безлична. Ще разполагаме с име и самоличност, с човек, когото да преследваме и унищожим.
	Въпреки усилията ми купчината е огромна. Как ще я изнеса оттук? Чантата няма да ми свърши работа. Ами ако служителката долу ме спре и бръкне вътре? Не съм стигнала толкова далече, за да оставя да ме хванат да изнасям секретни данни. Погледът ми неволно се насочва към снимката на Юри, закачена на стената, и мислите ми литват към него. Верижката. Отговорниците винаги носят имената у себе си, както бе казал Дмитрий Маневриста. _У себе си._
	Скачам на крака, грабвам купчината и тръгвам към масата в дъното на помещението, върху която са наредени принтерите и копирните машини. Намирам широка ролка скоч. Голям плик за писма. Пъхам листовете в плика. Дръпвам блузата си нагоре, подпъхвам дебелия илик отзад на гърба и започвам да се увивам със скоч.
	Ако някой ме хване, играта приключва начаса. Всичко отива на вятъра. Обаче това е единственото, което ми хрумва, единственият начин да разбера кой ни заплашва. От Бюрото никога не биха се съгласили да покажат на Люк секретни снимки. Рискът си струва, нали? Естествено, че си струва. Пък и едва ли следят дали някой изнася хартия. Ще търсят електронни носители. Шансът да ме хванат е минимален, нали?
	Придърпвам блузата си надолу. Може пък да се получи. Наистина би могло да се получи. Връщам се на бюрото да си взема чантата, премятам я през рамо. Понечвам да тръгна, но рисунките привличат погледа ми. Онази на Люк — аз с наметало и голяма буква S на гърдите. Бавно се отпускам на стола и се взирам в рисунката. Супермама. Така ли ме възприема Люк? Въпреки всичките ми недостатъци като майка за него си оставам супергерой. Човекът, който решава всички проблеми, който винаги ще се грижи за него.
	Замислям се за непознатия, който го е заговорил в училище. Който го е заплашил. Колко ли се е уплашило моето малко момче? Колко ли копнее за истински супергерой, за някой, който да го защити, да пребори злото, да победи лошите.
	— Опитвам се, приятелче — прошепвам.
	Погледът ми се отклонява към рисунката на Ела. Шест усмихнати лица, нашето семейство. Затова съм затънала в тази бъркотия, нали? За да може тези лица да продължават да се усмихват, и шестте. Възможно ли е да го постигна? Мозъкът ми отчаяно се опитва да измисли нещо, да предвиди как ще се развият събитията, как бих могла да защитя децата си и да опазя семейството си.
	И тогава ми хрумва.
	Навеждам се под бюрото и се протягам към тежкия метален шкаф с чекмеджета, завинтен за пода. Завъртам циферблата първо в едната посока, после в другата. Нагласям цифрите. Отключвам и дръпвам едно от чекмеджетата. Прехвърлям папките и намирам нужната. Вътре има доклад, чиято първа страница е отпечатана върху червен лист, а най-отгоре е изписан дълъг секретен код. Малко по-надолу има още един такъв доклад.
	Отварям ги: първо единия, после другия. Прелиствам страниците, докато откривам онова, което ми трябва. Дълга поредица от цифри и букви. Преписвам ги върху жълто листче, сгъвам го и го пъхам в джоба си. Едва тогава се отправям към изхода.


	В лобито чака същата служителка. Седи до бариерата на бюрото, върху което има малък телевизор, включен на един от денонощните новинарски канали. Когато приближавам, вдига глава.
	— Тръгвате ли вече? — поглежда ме сериозно.
	— Да, госпожо — усмихвам й се.
	Опитвам се да се сетя откъде я познавам. Май съм я виждала сутрин, когато пристигам на работа.
	— И какво, наминахте набързо посред нощ?
	— Не можех да заспя.
	— Повечето хора си пускат телевизора.
	Сърцето ми блъска в гърдите.
	— Знам. Откачени анализатори разпервам шеговито ръце.
	Тя не се засмива, дори не се усмихва.
	— Ще трябва да проверя чантата ви.
	— Разбира се.
	Тя се приближава и вече съм сигурна, че чува как тупти сърцето ми, вижда как ръцете ми треперят. Старая се да запазя самообладание и отварям чантата. Тя надниква вътре, после пъха ръка, премества няколко вещи, за да разгледа по-добре. Мярвам биберон залъгалка, еднократна доза бебешка храна.
	Жената сваля детектора от колана си и го прокарва около чантата.
	— Нощни смени ли карате вече?
	Правя опит да отклоня вниманието й от чантата, да го насоча към себе си. Да не изглеждам толкова подозрителна.
	Тя вдига детектора към главата ми, прокарва го по предната половина на тялото ми, толкова близо, че металът ме докосва. Започвам да се паникьосвам. Пликът с листовете на гърба ми е дебел, твърде дебел.
	— Плащат по-добре — отговаря. — Догодина най-големият ми заминава да учи.
	Премества детектора откъм гърба ми, прокарва го по краката ми. Затаявам дъх, по гръбнака ми пролазва неприятна тръпка. Детекторът се катери все по-нагоре, вече почти е стигнал талията ми, почти опира в плика. Точно преди да го докосне, правя крачка настрани и се обръщам с лице към нея.
	— Харесва ли ви да работите нощем? — опитвам се да я заговоря, надянала най-искреното си изражение, и се моля да изглеждам естествено, защото вече съм изпаднала в ужас.
	Очаквам да ми нареди да се обърна. Стиска детектора, но не пристъпва към мен.
	— За децата сме готови на всичко — отбелязва тя намръщено.
	Затаявам дъх с надеждата да забрави, че не е довършила проверката, или да реши, че е излишно да продължава. Тя пъха детектора обратно в колана си и на мен буквално ми се завива свят от облекчение.
	Цялото ми тяло омеква, останала съм без сили, а закрепената за гърба ми папка внезапно натежава.
	— Така си е.
	Вземам си чантата и тръгвам към изхода, без да поглеждам назад.


	Люк седи на ръба на леглото между Мат и мен. Притиснали сме се до него, по-плътно от необходимото, сякаш се опитваме да му вдъхнем кураж, да му внушим, че е в безопасност, че не е сам.
	Облечен е с бейзболната си пижама, долнището му е окъсяло, източил се е. Косата му стърчи отзад точно като на Мат сутрин. Още е сънен, клепачите му тежат.
	— Искам да погледнеш няколко снимки — казвам нежно.
	Той разтърква едното си око, примижава срещу светлината, гледа ме объркано, не е съвсем сигурен дали е буден, или сънува.
	Галя гърба му с леки кръгови движения.
	— Знам, че ти звучи странно, миличък, но се опитвам да разбера кой е човекът, който те е причакал пред училище. За да го намерим и да го накараме да те остави на мира.
	По лицето му минава сянка, сякаш е осъзнал, че е буден, но предпочита реалността да е друга. И на мен ми се иска същото.
	— Добре — казва.
	Вдигам купчината листове и ги слагам в скута си. Най-отгоре има снимка на мъж в близък план, изражението му е сериозно. Наблюдавам Люк, докато я разглежда. Продължавам да разтривам гърба му. Така ми се иска да не се налага да правя такива неща, да го принуждавам да седи между нас и да преживява отново страховете си.
	Люк клати глава, без да продума. Дръпвам снимката, обръщам я с лице надолу върху леглото и му показвам следващата. Пробожда ме остро чувство за вина, че му показвам тези физиономии, които вероятно ще го измъчват насън, както преследват и мен.
	Той я разглежда мълчаливо, отделя й точно толкова време, колкото и на предишната. Улавям погледа на Мат над рошавата му главица и виждам собствената си вина, отпечатана върху лицето му, досещам се, че в главата му се върти същият въпрос: какво направихме?
	Люк отново поклаща глава и аз преминавам към следващата снимка. Наблюдавам Люк внимателно, следя профила му. Изглежда сериозен, по-голям от годините си. Наляга ме смазваща тъга.
	Прехвърлям страница след страница. Той оглежда всяка снимка внимателно, методично, еднакво дълго, после клати глава. Скоро вече сме установили ритъм. Една, две, три секунди, поклащане на главата, отмятане на листа.
	Вече наближаваме края на купчината и наново ме обзема отчаяние. Какво друго да предприема, ако това не проработи? Как да намеря човека, който го заплашва?
	Една, две, три секунди, поклащане на главата, отмятане на листа. Една, две, три секунди…
	Нищо. Този пък не клати глава.
	Застивам. Люк се взира в снимката. Страх ме е дори да си поема въздух.
	— Този е — казва той, толкова тихо, едва чуто. После ме поглежда с широко отворени очи, кръгли като чинийки. — Този е мъжът.
	— Сигурен ли си? — питам, но знам, че е сигурен.
	Виждам увереността, решителността, изписани на лицето му. Също и страха.
	— Сигурен съм.


>	24

	Стоя в кухнята, облегнала гръб на плота, с чаша димящо кафе в едната ръка и снимката в другата. Анатолий Вашченко. Взирам се в издълженото лице, оплешивяващото чело. Лицето на ръководителя. Мъжът, който заплашва Люк. Който заплашва всичките ми деца.
	Обръщам снимката и за пореден път поглеждам текста на гърба. Биографични данни, всичко, което съм успяла да изровя за Вашченко и което би ни помогнало да го открием. Информацията е кратка, най-краткото досие от всички, само няколко изречения. Погледът ми се връща отново и отново върху един и същ ред: „Пътувалия до САЩ: не са известни“.
	_Не са известни._
	Стисвам очи и си пожелавам думите да се сменят. Естествено, не го правят. Блещят се подигравателно. Разбира се, че е пътувал до Щатите, нали в момента е тук. И след като нямаме информация да е пристигал, значи използва чужда самоличност.
	Което означава, че няма как да го издирим.
	Люк спи и къщата е потънала в тишина, с изключение на тихото потракване на клавиатура откъм всекидневната. Мат е на лаптопа, опитва се да декриптира флашката. Потракване, после дълга пауза. Отново потракване, отново тишина.
	Отпивам от кафето, усещам горчивата му жилка върху езика си. Първоначалното ми въодушевление започва да се топи. Открих ръководителя. Действително го открих и какво от това? Пак нямам достатъчно информация, за да го проследя, за да предприема каквото и да било, отново не разполагам с нужното време. _Люк ще умре утре._ Не мога да изтръгна тези думи от съзнанието си. Онзи човек е някъде наблизо, заплашва живота на сина ми, а аз съм безсилна да го спра.
	Безсилна съм да го спра _сама_.
	Тази мисъл се оформя някъде в дъното на съзнанието ми и започва да се промъква към повърхността със зъби и нокти. Опитвам се да я изтласкам назад, надолу, да й попреча да се оформи, но не мога. Това е единственият изход.
	Оставям снимката на кухненския плот и се връщам във всекидневната, стиснала чашата с две ръце, току-виж, успея да ги стопля. Мат седи на канапето, приведен напред, лаптопът му е отворен върху масичката пред него. Пъхнал е флашка, чието крайче свети в оранжево. Когато влизам, вдига глава — лицето му е изопнато, напрегнато. Сядам до него и поглеждам екрана, плетеница от букви, напълно неразбираеми, а той продължава да въвежда върволица знаци.
	— Получава ли се? — питам.
	Въздиша и клати глава.
	— С моя код не става. Защитата е многопластова, сложна работа.
	— Ще успееш ли да я пребориш?
	Поглежда екрана, после мен. Прочитам безсилието в очите му.
	— Май не.
	Кимвам. Не съм изненадана, ни най-малко. Руснаците си ги бива. Постарали са се никой да не пробие защитата. Не и без останалите кодове за декриптиране.
	— Какво да правим сега? — пита ме Мат.
	Взирам се внимателно в лицето му. Искам да видя как ще реагира на думите ми. Защото мисля, че все пак му вярвам. Че за всичко си има обяснение. Обаче трябва да съм сигурна.
	— Обръщаме се към властите.
	Очите му се разширяват, макар и съвсем леко. Разчитам изненада, но нищо друго.
	— Моля?
	— Само така можем да защитим Люк.
	— Но нали знаем кой е…
	— И само толкова. Нищо, което ще ни помогне да го открием. Нищичко. Властите ще се справят.
	Очите му не се откъсват от моите. Виждам отчаяние, безсилие.
	— Не може да няма друг начин…
	Клатя глава.
	— Разполагаме само с име. Руско име. Нямаме нито псевдоним, нито адрес. Може би, ако разполагахме с малко повече време…
	Наблюдавам го, докато асимилира информацията. Трудно му е, точно толкова трудно, колкото и на мен, но това е единственото решение. Не можем да го открием сами. Нямаме време.
	— „Люк ще умре утре“ — казвам тихо. — Ами ако наистина се опита да го убие, а ние не успеем да го спрем?
	Бръчката на челото му се очертава по-ясно. Очевидно прехвърля наум вариантите.
	— Права си — казва съпругът ми накрая. — Нужна ни е помощ.
	Чакам следващия въпрос, неизбежния въпрос. И най-важната реакция реакцията на отговора ми. Искам да видя как ще реагира Мат, когато го изрека.
	— И какво ще им кажем? — пита след няколко секунди.
	Буквално чувам неизречените думи — същите, които и аз не спирам да превъртам в главата си. Как ще ги убедим да ни помогнат, без да хвърлим съмнение върху себе си?
	Поглеждам го в очите и се опитвам да запаметя изражението му, за да видя как ще се промени.
	— Истината.
	— Какво? — зяпва ме той невярващо.
	Наблюдавам го внимателно.
	— Ще им кажем всичко.
	През очите му преминава сянка. Изумление, струва ми се.
	— Ще ни вкарат в затвора, Вив. И двамата.
	Усещам смазваща тежест в гърдите.
	Затворът ще сложи край на живота ми — поне на този живот, който познавам. Няма да бъда с децата. Няма да съм до тях, докато растат. Ще пропусна всичко, целия им живот. Ще ме намразят, че съм ги изоставила, че съм ги превърнала в медийна сензация.
	Мат примигва насреща ми и изумлението му преминава в гняв.
	— И просто ще се предадеш? Точно сега, когато сме толкова близо?
	— Не се предавам.
	Наистина не се предавам, в това поне съм сигурна. Напротив, най-после се съпротивлявам, правя, каквото трябва, каквото трябваше да свърша още в началото.
	— След всичко това…
	— Всичко беше заради децата — прекъсвам го. — И все още е заради децата.
	— Не може да няма друг вариант. Все ще измислим нещо…
	Клатя глава. Трябва да съм твърда. Защото Мат е прав. Вероятно има друг вариант. Друга лъжа, която да скалъпим. Бих могла да седна с Омар, да съчиня нещо, на което да повярва, нещо, което да ни спаси от затвора, да опази децата.
	— Не искам повече да лъжа.
	Не искам да затъвам още по-дълбоко, не искам повече да си служа с измама. Не искам цял живот да се озъртам, да чакам да се случи нещо, да умирам от ужас, че съм взела грешно решение, че децата ми продължават да са в опасност. Искам да ги включат в Програмата за защита на свидетели. Искам да бъдат в безопасност.
	Не желая да рискувам. Няма как да разберат на каква опасност са изложени децата, каква огромна заплаха е Вашченко и защо изобщо заплашва децата, ако не си признаем всичко. Искам да знам, че са в безопасност. Така ще е най-добре.
	— И двамата им родители да са в затвора? Така според теб е най-добре, така ли?
	Честно казано, не знам как ще е най-добре, но интуицията ми подсказва, че постъпвам правилно. Това е начинът да ги предпазя. А и каква майка ще бъда, ако целият ми живот е изтъкан от лъжа? Как да ги науча кое е добро и кое — лошо? Всеки път, когато съм се карала, че послъгват, всеки път, когато съм настоявала да постъпят както е редно, всичко преминава през главата ми като на лента. Също и думите на Питър: _Сигурен съм, че решението ти ще бъде правилно, Вивиан, каквото и да е то._
	— Може би да — казвам.
	Все още тая слаба надежда, че няма да се случи точно така, че няма да вкарат и двама ни в затвора, но не мога да му го кажа. Не още.
	А и дълбоко в себе си знам, че е възможно и двамата да се озовем зад решетките. Може би в крайна сметка най-доброто за децата не е да сме заедно. Може би най-важното е да са в безопасност. Да ги научим, че трябва да постъпват правилно дори когато е безкрайно трудно. Може би някой ден ще се замислят за всичко, което съм направила, за всичко, което е направил Мат, и ще ни разберат. Продължим ли както досега, продължим ли да живеем в лъжа още десет години, още двайсет или докато Управлението все пак ни залови, тогава какво? Как ще ги погледнем в очите?
	Вадя телефона и бавно го слагам на табуретката пред нас. Искам Мат да го вижда.
	Поемам си дълбоко въздух.
	— Вярвам ти. Надявам се да го усещаш, но въпреки това можеш да си тръгнеш. Няма да се обадя, докато не се качиш на някой самолет.
	Мат гледа втренчено телефона, после ме поглежда в очите.
	— Никога — прошепва. — Никога няма да те изоставя. — Посяга към ръката ми. Пръстите му стискат моите, топли, до болка познати. — Щом си сигурна, че така трябва да постъпим, значи ще го направим.
	Това е Мат, моят съпруг, човекът, когото познавам, когото обичам. Как можах да се усъмня в него? Толкова сбърках!
	Пускам ръката му, бъркам в джоба си и вадя листчето. Разгъвам го и го слагам на табуретката, така че и двамата да виждаме дългата поредица от цифри и букви.
	— Искам да направиш още нещо.


	Зазорява се, когато Омар пристига у нас — сам, както го помолих. Посрещам го на вратата и го пускам вътре. Той влиза предпазливо, пристъпва крачка по крачка, очите му обхождат пространството, попиват всичко. Не казва нищо.
	Затварям вратата зад него и оставаме да стърчим неловко в коридора. За миг ми хрумва, че може би не биваше да го викам тук, обзема ме желание някак да се измъкна. Все още има време, но после вирвам решително брадичка. Така е редно. Това е единственият начин да предпазя децата си.
	— Да идем да седнем — кимвам към кухнята и понеже Омар не помръдва, тръгвам пред него.
	Чувам стъпките му зад гърба си. Мат ни чака на кухненската маса. Омар го вижда и спира, поглежда го, после му кимва. Продължава да мълчи. Избутвам столчето на Чейс и дръпвам стола на Люк до масата, правя знак на Омар да седне. Той се поколебава, после все пак се отпуска на стола. Сядам на обичайното си място, срещу Мат. Поглеждам го и внезапно се пренасям назад във времето, озовавам се на същата тази маса преди няколко седмици, в деня, когато научих нещо, което промени моя живот и живота на всички останали.
	На масата пред мен лежи папка, а вътре е пъхнат лист хартия. Виждам как очите на Омар пробягват по папката, после се насочват към мен.
	— Какво става, Вивиан?
	Внезапно гърлото ми се стяга, цялото ми тяло се сковава. Наистина ли така ще е най-добре за децата?
	— Вивиан? — повтаря той вече объркан.
	Да. Само така ще ги опазя. Няма как да се справя сама. Не мога да ги защитя.
	Плъзвам папката към Омар с трепереща ръка. Той слага длан отгоре й, поглежда ме въпросително. Поколебава се, после я отваря предпазливо. Най-отгоре е снимката, която Люк разпозна.
	— Анатолий Вашченко — казвам тихо. — Отговорникът на Юри. Ръководителят.
	Омар дълго се взира в снимката. После вдига очи към мен и в погледа му се четат въпроси.
	— Трябва незабавно да го арестувате. А докато не го приберете, искам охрана за всичките си деца.
	Очите на Омар се стрелват към Мат, после се връщат на мен. Все още не е казал нито дума.
	— Той заплаши Люк — казвам пресекливо. — Заплаха е за всичките ми деца.
	Омар издишва бавно, без да сваля поглед от мен. Клати глава.
	— По дяволите, какво става, Вивиан?
	Трябва да разкрия всичко.
	— Ще има верижка на врата. С висулка. Вероятно кръстче. Вътре ще намерите флашка, а на флашката са записани имената на петимата отговорници.
	Омар примигва. Изумен е.
	— Мат ще ти обясни как да я декриптирате — добавям тихо. — С неговия код и нашия от Москва, кода от Дмитрий Маневриста.
	Поглеждам Мат, който кима сериозно. След като му дадох другите кодове, не му отне много време да влезе в папката. Да открие петте снимки. Същите пет, които видях онзи ден в службата, преди цял един живот, но този път придружени с текст: адреси, професии, начин за връзка, инструкции за срещи.
	Трябва да призная, че не очаквах да видя същите лица. От момента, в който разбрах, че целта на снимките е да ме хванат в капан, бях убедена, че останалите четири са фалшиви. Явно не биваше да се изненадвам. Може би това беше поредното доказателство за арогантността им, за увереността им в развитието на събитията.
	— И отговорниците имат такива. С имената на петимата спящи агент и — казвам и слагам верижката на Юри на масата, тежкия златен кръст. Флашката е пъхната обратно, винтчетата са завинтени. — Петото име е вътре.
	Очите на Омар се разширяват леко. Челюстта му виси отпусната, устата му е зяпнала несъзнателно. Шашнала съм го. Поглежда Мат и той му кима.
	— Вив не знаеше — казва съпругът ми. Гласът му пресеква и сърцето ми се свива. — Пазех го в тайна.
	Омар се обръща към мен.
	Чувствам, че трябва да дам някакво обяснение, но не знам какво да кажа.
	— Винаги напипват слабото ти място — казвам накрая. — За нас това е семейството.
	Омар продължава да ме гледа невярващо.
	— Ако не беше семейството ни, той щеше да се предаде — казвам тихо. — Още преди години.
	Омар извръща поглед. Нещо пробягва по лицето му.
	— Точно такъв човек очаквах да намерим.
	Все още не е посегнал към верижката. Натискам кръста с показалец и го побутвам към него. Какво ли ще се случи сега? Пламъчето на надеждата още потрепва в гърдите ми, но вече е съвсем бледо, почти замряло.
	Със сигурност постъпвам правилно. Само така ще опазя децата.
	Най-вероятно Омар ще извика подкрепление. Ще ни арестуват. Родителите ми би трябвало да се върнат скоро, но сега ми се иска да бях настояла да останат за през нощта. А децата ни? Ами ако ни приберат, преди да са се събудили?
	Омар продължава да се взира във верижката. Плахата искра надежда сякаш се разгаря. Може би ще успеем. Може би това ще е достатъчно.
	Накрая Омар слага показалец върху кръстчето, но вместо да го придърпа към себе си, го побутва обратно към мен.
	— В такъв случай ще ви е нужна защита по Програмата за свидетели — отсича накрая.
	По тялото ми прибягват тръпки като от ток. Нима наистина успяхме? Поглеждам верижката, която отново се е озовала пред мен. Не я иска. Няма да я вземе, няма да погледне петото име. Името на Мат.
	Мъча се да проумея думите му, да разбера дали това наистина се случва. Поглеждам Мат, виждам колко е объркан. Дори не сме коментирали такъв вариант. Вероятността ми се струваше нищожна, пък и не исках да застраша слабия шанс да се получи, ако такъв изобщо съществуваше.
	— В Програмата за защита на свидетели? — повтарям, понеже не знам какво друго да кажа.
	Омар мълчи цяла минута, преди да отговори.
	— Току-що ми дадохте достатъчно информация, за да унищожа цялата мрежа. Руснаците няма да погледнат с добро око на тази работа. А щом вече са заплашили Люк…
	Поглеждам отново флашката. Да не прибързвам с надеждата. Не още. Може би просто не е разбрал. Не е разбрал, че Мат е петият агент и че аз съм знаела. Че мястото и на двама ни е в затвора.
	— Направих някои нередни неща. Ще ти разкажа всичко…
	— Питър призна всичко — прекъсва ме Омар и вдига длан, сякаш да ме спре. — Всичко, което разследвахме, всичко, което приписвахме на къртица или на руски агент с достъп до системите ни. — Той отпуска ръка, поглежда Мат, после отново мен. — Сигурен съм, че петият агент не е направил нищо, с което да застраши националната сигурност.
	Господи! Наистина се случва. Омар ще ни пусне. Точно на това се надявах. Че ако им дадем достатъчно, ще се спасим от затвора, ще запазим семейството си. Информация в замяна на свобода.
	Но свободата би имала смисъл само ако децата са в безопасност.
	— Децата…
	— Ще бъдат защитени.
	— Само това ни интересува.
	— Знам.
	Млъквам и се опитвам да осмисля този нов обрат.
	— Как точно ще стане? — питам.
	— Оттук отивам право при директора — с информация, която ще унищожи цялата мрежа. Ще ми даде всичко, което поискам.
	— Но…
	— Ще му кажа, че Мат се е предал. Дал ми е името на ръководителя, собствения си код, разказал ми е за верижките. И че в замяна ще го защитим заедно с цялото му семейство.
	— Ами ако някой разбере, че…
	— Ще съхраняваме информацията в отделен канал. С най-високо ниво на поверителност.
	— Ще можеш ли… — започвам, но той отново ме прекъсва:
	— Все пак става дума за Русия. Всичко е поверително.
	Чувам думите, които съм изричала безброй пъти, и знам, че са истина. Думи, които внушават, че може би всичко ще се оправи.
	— Директорът ще се съгласи ли? — питам тихо.
	Дори Омар да е готов да направи подобно нещо за нас, все пак няма гаранция, нали?
	Омар кимва.
	— Знам как действат в Бюрото. Сигурен съм, че ще се получи.
	Надеждата най-после избуява несдържана. Надеждата, че може би в крайна сметка ще останем заедно и в безопасност. Поглеждам Мат и виждам същите чувства и на неговото лице.
	— Сега какво? — питам.
	Омар ми се усмихва.
	— Стягайте си багажа.


>	25
>	Една година по-късно

	Седя на пясъка на извития като полумесец плаж и гледам децата. Чейс тича през пяната, пълничките му крачета препускат по втвърдения от солта пясък, а пред него подскача чайка. Кейлъб стои зад него и русите му къдрици блестят на слънцето. Гледа и пиши от радост, когато чайката се издига във въздуха. Ела е малко по-надолу, съсредоточено трупа пясък в пъстри кофички с формата на кули, а пред нея се издига многоетажен замък. Люк е във водата, легнал по корем върху къса дъска за сърф, и чака следващата вълна. Водата блести върху гърба и краката му, които сякаш се издължават с всеки изминал ден, почернели от слънцето и дългите часове, прекарани сред вълните.
	Духа топъл ветрец и люлее листата на палмите, осеяли малкия ни плаж. Затварям очи и се заслушвам. Тихият прибой, шумоленето на палмите, виковете на децата, доволни, щастливи. Най-прелестната, най-хипнотизиращата симфония, която би могла да съществува.
	Мат изниква зад гърба ми и сяда до мен на пясъка, съвсем близо. Кракът му докосва моя. Поглеждам нашите два крака, по-загорели от всякога, почти кафяви на фона на финия бял пясък. Усмихва ми се и аз на него, после пак се обръщам да погледам децата. Стига ми да седя до него в уютно мълчание. Люк улавя голяма вълна и успява да я яхне, язди я чак до плиткото. Кейлъб прави нестабилна крачка, после още една, а в следващия момент тупва в пясъка, грабва голяма мидена черупка и я разглежда внимателно.
	Двайсет и четири часа след онзи разговор край кухненската маса се озовахме на борда на частен самолет, поел към Южния Тих океан. В началото, когато Омар ни нареди да си стягаме багажа, мисълта ми се стори ужасяваща — да напъхаме живота си в куфари, да знаем, че вероятно няма да видим никога повече онова, което оставяме. Затова се ограничих до най-важните неща, незаменимите: снимките, бебешките книжки. Както се оказа, само от тях имах нужда. Все още не съм усетила липсата на всичко останало: дрешниците, пълни с дрехи и обувки, техниката, мебелите. Започнахме отначало, по-простичко. Купихме най-важните неща. Имаме себе си и спомените — в крайна сметка само това ни е нужно.
	Родителите ми дойдоха с нас. Омар ни предложи този вариант и аз им го споменах, макар да не очаквах да се съгласят, не очаквах, че ще поискат да се откъснат от всичко познато. Щом разбраха, че няма да могат да общуват с нас поне година, ако не и повече, въобще не се поколебаха. „Естествено, че ще дойдем — заяви мама. — Ти си нашето дете. За нас си всичко на света“. И толкова, решението беше взето. Решение, което напълно разбирах.
	Нещата между нас с Мат отново са като преди. „Прощавам ти“, каза ми още в първата нощ в новата къща той, докато лежахме на непознатото легло. Щом съпругът ми беше в състояние да прости съмненията ми, да прости внушението, че е необходимо да убие, за да спечели доверието ми, значи и аз можех да оставя миналото назад. Сгуших се в прегръдките му, където се чувствах най-добре. „И аз ти прощавам“.
	Чувам хеликоптер в далечината, глухо пърпорене на перки. Гледам как се появява в полезрението ни, очертава се все по-ясно, чува се по-силно, тихото пърпорене се превръща в ритмично бумтене. Децата са прекъснали заниманията си и зяпат нагоре. Минава точно над нас, така трещи, че Ела и Люк запушват уши. Чейс и Кейлъб гледат в почуда.
	Тук рядко виждаме хеликоптери. Настаниха ни в отдалечена част на острова, в две къщи, кацнали върху скалите над океана, в двата края на извития полумесец на плажа в подножието им. Поглеждам към къщата на нашите и виждам мама да излиза. Плъзга стъклената врата зад себе си и тръгва към плажа, ветрецът издува дългата й пола. Обръщам се и установявам, че хеликоптерът виси над скалите зад нас и бавно се спуска отвесно, готви се да кацне.
	С Мат се споглеждаме. Безмълвно се изправяме, изтупваме пясъка. Чакаме мама да наближи.
	— Вървете — казва тя. — Ще наглеждам децата.
	Пляскането на перките замлъква, докато се катерим по хълма към къщата през белите дюни, в които краката ни хлътват на всяка крачка, и накрая се добираме до дървените стълби, също покрити с фин пясък. Крачим нагоре, към покритата с рядка трева морава пред квадратната двуетажна къща с остър покрив и тераси от всички страни. Зървам Омар да крачи натам, облечен с кафеникави спортни панталони и хавайска риза на цветя. Когато ни вижда, на лицето му разцъфва усмивка.
	Стигаме до къщата едновременно. Прегръщам го, притискам го силно, а Мат раздрусва ръката му. Има нещо много вълнуващо в тази среща — той е първият човек от предишния ни живот, когото виждаме от цяла година насам. Предупредил ни беше, че поне година, вероятно и повече, ще сме съвсем сами, напълно откъснати от всичко — от близки и познати, от предишното ежедневие, дори от неща като електронна поща и социални медии. Дал ни беше мобилен телефон със строги инструкции да го включваме и използваме само при извънредни случаи. И да чакаме. Да чакаме да се свърже с нас. И ето го, точно година по-късно.
	— Влизай — каня го, отварям входната врата и го повеждам навътре.
	Къщата е прохладна, обляна от светлина, цялата в бяло и синьо. Тук се чувствам у дома повече, отколкото преди. Навсякъде е украсено с миди и рапани, събрани от разходки по плажа. И снимки. Ужасно много снимки. Черно-бели кадри на децата, на палмите, на всичко, което е привлякло погледа ми. Прекрасно е отново да имам време за хобита. И най-вече прекрасно е да имам време за децата.
	Отвеждам го във всекидневната и сядам на канапето — поизтърканото синьо канапе, на което се събираме всички, когато гледаме филми или играем игри. Омар се настанява срещу мен. Мат се появява няколко минути по-късно с кана лимонада и две чаши и ги слага на масичката. Усмихва ми се.
	— Ще ви оставя да си поприказвате — казва.
	Не го спирам, Омар също. Когато Мат излиза от стаята и чуваме вратата на горния етаж да се затваря. Омар се привежда напред.
	— Е, как я карате тук?
	— Прекрасно — отвръщам.
	И съм напълно искрена. Никога не съм била по-щастлива. Вече не се чувствам в капан, попаднала в ситуация, която просто се случва около мен. Имам усещането, че сама контролирам живота си. И съвестта ми е спокойна. Най-после живея така, както искам.
	Вдигам каната и наливам лимонада в двете чаши, ледените кубчета подрънкват в стъклото.
	— А училището? Знам, че се тревожиш.
	Подавам му едната чаша.
	— Занимаваме се вкъщи. В дългосрочен план вероятно няма да е удачно, но засега се справяме. Всъщност децата научават ужасно много.
	— А Кейлъб?
	— Справя се чудесно. Ходи, дори казва някои думички. И е здрав. Прав беше, кардиологът на континента е фантастичен.
	— Радвам се. Нямаш представа колко често мисля за вас. И колко ми се искаше да проверя как сте.
	— И аз — уверявам го. — Толкова много неща искам да науча. — Млъквам за миг. — Ти как си?
	— Всъщност идеално. — Омар отпива от чашата. — Вече съм заместник-директор — съобщава и неуспешно се опитва да прикрие усмивката си.
	— Страхотно!
	Усмивката разцъфва на лицето му.
	— Заслужаваш го. Напълно.
	— Е, не крия, че твоят случай доста ми помогна.
	Чакам да продължи, но той мълчи, усмивката му угасва. Мислите ми се насочват към Питър и се чудя дали и той мисли за него. Накрая питам:
	— Можеш ли да ми разкажеш за мрежата?
	Въпросът ме гложди вече цяла година. Нямам търпение да чуя отговора.
	Омар кимва.
	— Права беше за Вашченко. Наистина той се оказа ръководителят. Доста бързо го открихме. Намерихме флашката във верижката, точно както ми каза. Разшифровахме съдържанието с кодовете, които ни даде.
	Сплитам пръсти в скута си и чакам да продължи.
	— После арестувахме и другите четирима отговорници. Три дни по-късно проведохме мащабна операция и арестувахме всички двайсет и четирима членове.
	— Научихме — казвам.
	Акцията беше сред водещите новини дори тук, макар навсякъде да пишеше, че агентите са двайсет и петима. Александър Ленков беше посочен като един от арестуваните, но информацията за него беше оскъдна, а единствената публикувана снимка беше твърде неясна. За щастие, едва ли някой би могъл да разпознае съпруга ми.
	— Какво ще стане с тях?
	Омар свива рамене.
	— Затвор, размяна на затворници, кой знае — поглежда ме той. — Сигурно си прочела — почти всички твърдят, че са натопени. Че всъщност са дисиденти, врагове на държавата, такива неща.
	Кимвам и се усмихвам.
	— Поне са последователни във версиите си.
	Той се ухилва, после отново става сериозен.
	— Бюрото най-после одобри операция „Излизане на светло“. До момента сме вербували двама души. Използваме ги, за да разбием друга клетка. С помощта на твоя алгоритъм търсим други отговорници. Заделени са огромни ресурси и от ФБР, и от ЦРУ.
	Мълча и се опитвам да осмисля казаното. Разбили са цяла една клетка и работят по откриването на други. Клатя глава учудено, после задавам другия въпрос, който ми тежи, далеч по-неотложен и плашещ:
	— А Мат? Него подозират ли го?
	Омар клати глава.
	— Няма признаци руснаците да са наясно, че е на свобода или че изобщо е бил замесен.
	За миг стисвам клепачи. Бреме се смъква от плещите ми. Точно на това се надявах — по новините като че ли приписваха заслугите за разбиването на мрежата на Питър, описваха го като дългогодишен анализатор на ЦРУ, преследван от чужди агенти заради заболяването на съпругата му, впоследствие изнудван от тях. А също на агент на Бюрото, посочен единствено като „О“.
	— А ти се водиш във временен отпуск продължава Омар. — В Управлението и Бюрото се знае, че отсъствието ти има нещо общо със случая, носи се слух, че руснаците са се опитали да те изнудват, но ти си устояла. На оперативно ниво обаче никой не знае подробности.
	— А кой знае истината?
	— Аз. И директорите на ФБР и ЦРУ. Само ние.
	Усещам как напрежението ме напуска. Този разговор нямаше да протече по-добре дори сама да бях писала сценария. И същевременно не мога да не се запитам какво означава всичко това за нас, тук? Обзема ме непонятна тъга, сякаш всичко, което ме заобикаля, е неимоверно крехко и може мигом да ми бъде отнето. Едва събирам смелост да задам следващия въпрос:
	— И сега какво?
	— От всичко до момента съдим, че е безопасно да се завърнете. Можем да ви върнем в къщата, да те върнем на работа…
	Мислите ми литват в неканена посока, макар да се опитвам да ги спра. Децата, поверени на чужди грижи. Да ги виждам съвсем за кратко сутрин и вечер — ако имам късмет. Старая се да прогоня тази мисъл.
	— Ще изгладим подробностите през следващите няколко месеца. Ще изкараме на Мат нови документи акт за раждане, паспорт, които да издържат на всякакви проверки. — Омар млъква и ме поглежда очаквателно, а аз му се усмихвам насила. — Ще се постараем преходът да е възможно най-плавен, Вивиан. Не се тревожи за нищо. Предстои ни да свършим чудесна работа заедно, ти и аз. Ще разбием още… — Той млъква и ме поглежда с особено изражение. — Нали това искаш?
	Не отговарям веднага. Чувствам се странно. За пръв път имам избор. Не съм в капана на работа, която вече не съм сигурна, че искам. Никой не се опитва да ме манипулира, да ме тласне към дадено решение. Мога да постъпя както пожелая. Мога да избирам.
	— Вивиан? — продължава Омар. — Ще се върнеш ли?
	Примигвам нерешително. А после отговарям.


	С Мат отпразнувахме десетата си годишнина на плажа, точно както се бяхме надявали. Седяхме на пясъка и гледахме как децата играят. Вдигнахме наздравица с евтино шампанско в пластмасови чаши, докато слънцето се плъзгаше към хоризонта.
	— Ето че все пак сме на плажа — отбеляза Мат.
	— Заедно. Всички.
	Заслушах се в плискането на вълните, във възбудените писъци и смеха на децата и се сетих за последния път, когато обсъждахме годишнината, плановете ни да заминем на някой екзотичен плаж — сутринта, в която намерих снимката на Мат, точно преди светът ми да рухне. Неволно се пренесох в кабинката в службата, между високите сиви стени, обзе ме някогашното непрестанно усещане, че се оплитам все повече и повече, че се провалям и разкъсвам между единствените две неща, които имат значение за мен, че всяко от тях изисква повече време, отколкото мога да му отделя. Гърлото ми се стегна при спомена.
	Зарових пръсти в пясъка и се загледах към хоризонта, към снишаващото се слънце. И изрекох единственото, което ми се въртеше в главата в този миг:
	— Не искам да се връщам на работа. — Изтърсих го съвсем неочаквано. Откакто напуснахме Щатите, не бяхме повдигали въпроса за работата ми.
	Стана ми приятно, че мога да заявя желанието си. Да направя избор. Да контролирам нещата.
	— Добре — отвърна Мат.
	Само това. _Добре._
	— Искам да продадем къщата — продължих.
	— Добре.
	Обърнах се с лице към него.
	— Сериозно ли? Та ти обичаш къщата…
	Той се разсмя и поклати глава.
	— Не я обичам. В началото дори я мразех. Мразех и себе си, че те убедих да я купим, само и само да не можеш да напуснеш работа.
	Думите му ми подействаха като шамар, който беше редно да предвидя. Зарових стъпала още по-дълбоко в пясъка и се загледах в океана.
	— Обичам спомените, които създадохме там — добави той, — но не и къщата.
	Помъчих се да осмисля — за пореден път — колко много от нещата, които приемам за даденост, всъщност са безкрайно далече от истината.
	— Обичам теб, Вив. И искам да си щастлива. Истински, искрено щастлива, както когато се запознахме.
	— Щастлива съм — казах, но думите прозвучаха кухо.
	Наистина ли бях? С децата и с Мат се чувствах щастлива. И все пак в живота ми имаше неща, които не ме правеха щастлива.
	— Не колкото заслужаваш — отвърна той тихо. — Не бях съпругът, който исках да бъда.
	Редно беше да кажа нещо, да възразя. Но не го направих. Устните ми така и не оформиха нужните думи. Може би просто исках да чуя какво ще каже той.
	— Когато се върна на работа, след като Люк се роди… Помня как вечерта се прибра у дома и каза, че не е по силите ти. Че не можеш да се отделиш от него. Повече от всичко на света исках да ти кажа: „Ами недей“. Да ти кажа, че ще продадем къщата, ще си намеря втора работа и все нещо ще измислим. Ужасно ми беше мъчно, че се налага да настоявам да потърпиш още малко, да стиснеш зъби. Знаех колко нещастна се чувстваш. Знаех. И ми беше безкрайно трудно.
	При мисълта за онзи ден — един от най-тъжните в живота ми очите ми се наляха със сълзи. Загледах се в децата. Играеха на гоненица, Люк тичаше, бърз като стрела, Ела някак успяваше да поддържа темпото му. Чейс се клатушкаше зад тях, стараеше се с всички сили да ги догони. А Кейлъб правеше по някоя и друга колеблива стъпка и се заливаше от смях.
	— Толкова пъти съм те предавал. Когато те убедих да се преместиш в руската секция. Когато разбрахме, че чакаме близнаци. Гледах само да опазя семейството ни, умирах от ужас, че ще ми наредят да ви изоставя. Това беше най-важното, по-важно дори от подкрепата за теб. Съжалявам. От цялото си сърце.
	Загледах как слънцето потъва зад хоризонта, как огнената топка постепенно изчезва. Яркочервените и оранжеви бразди в небето ставаха тъмнорозови и виолетови.
	— Не харесвам човека, в който се превърнах, но искам да се поправя. Искам да започна отначало, да бъда съпругът, който знам, че мога да бъда. Съпругът, когото заслужаваш.
	Децата все така се гонеха из пясъка, слепи за залеза, глухи за разговора ни, за решенията, които трябваше да вземем. Виковете им достигаха до нас, примесени с шума на вълните.
	— Ти какво искаш, Вив?
	Погледнах го. Лицето му се мержелееше в здрача.
	— Ново начало.
	Той кимна, зачака да продължа.
	— Повече време с децата.
	— Ще го получиш. Ще измислим начин.
	— И не искам лъжи.
	Той поклати глава.
	— Нито пък аз.
	Прокарах пръст през пясъка, изрисувах зигзагообразна линия.
	— Има ли още нещо, което трябва да знам? Нещо, което продължаваш да криеш?
	Той отново поклати глава, този път по-решително.
	— Всички карти са на масата. Казал съм ти всичко.
	Замълчахме, после Мат понечи да продължи, но се отказа. Усещах, че се колебае.
	— Какво има?
	— Просто…
	— Какво?
	— Ами работата ти. Толкова се труди да се издигнеш, вършиш истински важни неща… — Той тръсна глава. — Сега не е моментът да го обсъждаме. Важното е да вземеш решението, което ще те направи щастлива.
	После се обърна с лице към мен. Хвана ме за ръцете, изправи се и ме придърпа нагоре. Думите му отекваха в главата ми и усещането за раздвоение, което изпитвах от толкова много години, отново се запрокрадва в съзнанието ми. Мат ме привлече нежно към себе си, обгърна талията ми с ръце. За едно беше прав — сега не беше моментът да говорим за това. Имах цяла година, за да реша. Увих ръце около тялото му.
	— Помниш ли първия ни танц? — прошепна той.
	— Помня — казах и се пренесох назад във времето.
	_Двамата, на дансинга, полюшваме се в такт с музиката, ръцете му са около тапията ми. Чувствам се стоплена, щастлива и безкрайно влюбена. Заобиколена от насядали по масите хора, познато лице до познато лице._
	— _Огледай се — казах му тогава. Дръпнах се леко назад, за да виждам лицето му. — Не е ли невероятно? Всички, които обичаме, са тук. Моето семейство, твоето семейство, приятелите ни. Кога друг път ще ни се случи подобно нещо?_
	_Мат не се огледа. Гледаше ме напрегнато._
	— _Огледай се — подканих го отново._
	_Но той не го направи._
	— _Ти и аз — каза. — Само това виждам. Само това има значение. Ти и аз._
	_Вперих очи в него, озадачена от сериозния му тон, от настойчивостта в гласа му. Той ме притегли към себе си и аз отпуснах глава на гърдите му, за да не виждам неспокойния му поглед._
	— _Всяка дума от обещанието, което дадох преди малко, е вярна увери ме той. — Независимо какво ще се случи занапред, не го забравяй. Просто го помни, ако нещата не потръгнат добре… Всичко е за нас двамата, всичко, което правя до края на живота си, ще бъде за нас._
	— _Няма да забравя — прошепнах, убедена, че не бих могла да забравя, и същевременно обзета от съмнение, че някога ще разбера какво иска да каже._
	И докато се полюшвахме на плажа в такт с музиката на вълните, притиснах отново глава в гърдите му, както преди толкова много години. Усещах топлината му, сърцето му.
	— Не съм забравила — прошепнах.
	— Всичко, което направих, беше заради нас — каза той. — Заради семейството ни.
	Извърнах се настрани, за да виждам децата, които са се превърнали в неясни сенки на фона на тъмнеещото небе.
	— Аз също — притиснах го по-плътно. Аз също.


	— Ще се върна — казвам.
	И усещам как ми олеква. Това е правилното решение.
	Истината е, че работата ми липсва. Липсва ми тръпката при отварянето на новите разузнавателни доклади, очакването, усещането, че следващият голям пробив е на една крачка. Че във всеки един момент бих могла да подредя пъзел, който ще помогне на родината ми.
	А и действително работих здраво, за да стигна, където съм. Работата ми е част от мен, част от същността ми.
	— Признавам, че ме стресна — казва Омар. Виждам облекчението, изписано на лицето му. — Ще ти предоставят още по-голям достъп, да знаеш. Двамата с теб ще постигнем много. Ще установим нов таен канал за обмен на информация между агенциите, на всички данни, които са ненужно засекретени. Наистина ще можем да променим нещата.
	Това исках, нали? Винаги съм го искала, още откакто започнах работа в Управлението. И все пак не ме залива нетърпение, не чувствам вълнението, което очаквах. Всъщност не чувствам почти нищо.
	— Може и да съм заместник-директор, но контраразузнаването и руската секция винаги ще са ми на сърцето.
	Кимвам. Обзема ме странно безпокойство. Правилно ли постъпих? Не е късно да размисля.
	— Освен това си ми длъжница — казва Омар и усмивката не достига очите му.
	Не съм сигурна, че се шегува. Наистина съм му длъжница. Толкова пъти ме е защитавал, толкова пъти е нарушавал правилата заради мен, споделял е информация, която не е било редно да споделя. Ако не беше той, сега щях да съм в затвора. И аз, и Мат.
	Няколко неловки минути и двамата мълчим, после Омар накланя глава и ме поглежда изпитателно.
	— Сигурна ли си, че това искаш, Вивиан?
	Мислите ми инстинктивно литват към децата. Но моите бебета вече не са бебета. Посветих им цяла една година, както винаги съм искала. Опитвам се да не мисля за тях.
	Преди година щях да откажа, но колкото повече време минава, толкова по-сигурна се чувствам. Имам всички основания. Това е правилният избор.
	Сигурна съм.


	Затварям вратата зад Омар и известно време стоя в тишината. Наляга ме тъга, смътно съжаление. Странно, защото имах достатъчно време да премисля решението си.
	Мат влиза в стаята, но аз не се обръщам. Приближава се и ме прегръща през кръста.
	— Е, взе ли решение?
	Кимвам. Продължава да ме гложди известно колебание, усещането, че може би бъркам, но Мат ме предупреди, че е възможно да се чувствам така.
	— Ще се върна.
	Той свежда глава и я обляга между шията и рамото ми, в онова местенце, от което неизменно ме побиват трънки, и усещам, че се усмихва.
	— Според мен постъпваш правилно.


>	Епилог

	Омар крачи по билото. Отляво е океанът, хеликоптерът е точно отпред, кацнал върху ивицата пръст с рехава тревица. Вади телефон от джоба си. Натиска копче, вдига го към ухото си.
	— _Здравствуй_ — поздравява. После се заслушва. — Да — казва и продължава да крачи. Още една пауза, после минава на английски. — Ще се върне. Ще организирам каквото е нужно. — Изслушва отговора. — Може би няколко месеца, но чакането ще си струва. — Поглежда назад, за да се увери, че наблизо няма никой. — Ще видя какво мога да направя — казва и след секунда добавя: — Действително много дълга партия. — Ъгълчетата на устните му се повдигат в усмивка. — _До свидания_.
	Отдръпва телефона от ухото си, натиска копче. Вече е съвсем близо до хеликоптера, пилотът е включил перките. Те се завъртат, първоначално бавно, после по-бързо и в следващия миг затрещяват оглушително.
	Без да спира, Омар мята телефона към ширналия се в краката му океан и апаратът полита към назъбените скали. Заместник-директорът на ФБР се затичва и се качва в хеликоптера. Машината излита, издига се високо в небето.
	Омар гледа надолу, докато хеликоптерът завива към океана. Вижда извития като полумесец плаж, Вивиан и четирите деца. Вдигнала е един от близнаците на хълбока си, притиснала е глава към неговата, сочи му хеликоптера. Другите трима са я наобиколили, прекъснали играта си, за да гледат небето.
	Вижда и къщата, малката кутийка със скосен покрив. Мат е на задната тераса, с издута от вятъра риза, и следи приближаващия се хеликоптер. Воят на перките се усилва. Проследява го как прелита покрай предната фасада на къщата с почти оглушителен рев и в мига, в който минава точно пред него, може да се закълне, че вижда Омар, че погледите им се срещат, само за миг.
	Мат не откъсва очи от хеликоптера, който продължава надолу към брега, ръмженето му постепенно заглъхва, докато накрая той отново чува грохота на вълните. На устните му пропълзява усмивка, но не обезоръжаващата открита усмивка, която неизменно вижда семейството му, а нещо съвсем различно. Ако някой го види сега, ще го вземе за напълно непознат човек.
	Мат гледа как хеликоптерът изчезва в далечината и прошепва:
	— До свидания.


>	Благодарности

	Тази книга нямаше да се появи без Дейвид Гърнърт, който помогна да превърнем първоначалния ръкопис в завършено произведение, и без целия екип в „Гърнърт Къмпани“, особено Ана Уорол, Елън Коктри, Ребека Гарднър, Уил Робъртс, Либи Макгуайър и Джак Гърнърт.
	Сърдечни благодарности на страхотната и невероятно мила Кейт Мисиак и на всички в „Балантайн“, включително Кели Каян и Джулия Магуайър. Имам късмета да работя с Ким Хови, Сюзън Коркоран и Мишел Джасмин и съм много благодарна на Джина Сентрело и Кара Уелш, че направиха мечтите ми реалност.
	Оценявам и работата на Силви Рабино за филмовите права, както и на всички международни редактори и издатели, специално Сара Адамс в „Трансуърлд“ за първите й изключително полезни предложения.
	Големи благодарности на цялото ми семейство, особено на майка ми, която вярва в мен, на Кристин за съветите и идеите, на Дейв за подкрепата и на баща ми за неговия ентусиазъм.
	Най-вече на моите момчета — обичам ви оттук до Луната и обратно. И на съпруга ми — най-доброто ми решение беше да кажа „да“.
