D>
	На Натаниъл
	_νόστος_*
	[* Завръщане у дома (дргр. мит.). — Бел.ред.]
D$


>	Първа глава

	Когато съм се родила, не е имало дума за това, което мога да правя. За всички съм била просто нимфа, тъй като предположили, че ще приличам на майка ми, лелите ми и хилядите братовчедки. Последни бяхме по значимост сред маловажните богини и нашите способности бяха толкова скромни, че едва ни осигуряваха безсмъртие. Разговаряхме с рибите, грижехме се за цветята, извличахме капки от облаците и сол от морските вълни. Думата _нимфа_ предопределяше хоризонтите на бъдещето ни. На нашия език тя не означава само богиня, а и _невеста_.
	Моята майка също беше нимфа — наяда, закрилница на извори и потоци. Баща ми я загледал, когато посетил палата на нейния баща Океан. По онова време Хелиос и Океан често си гостували. Бяха братовчеди на една и съща възраст, макар да не личеше. Баща ми сияеше като току-що излят от бронз, а Океан беше с дълга до скута бяла брада и сълзливи очи. Двамата бяха титани и предпочитаха да са заедно, вместо в компанията на писукащите и още с жълто около устата нови богове на Олимп, които не бяха присъствали на сътворението на света.
	Палатът на Океан беше чудо на чудесата в глъбините на земните недра. Високите арки бяха позлатени, а каменният под блестеше от многовековни божествени стъпки. Във всяка зала се долавяше тихото ромолене на реката на Океан — сладководният източник на света, — която беше толкова тъмна, че не се виждаше нито краят й, нито каменистото дъно. Тревистите брегове бяха осеяни с нежни цветя и по тях се подвизаваха безбройните деца на Океан — наяди, други нимфи и речни богове. Те се гмуркаха като видри, смееха се със сияйни лица, надигаха златни бокали и прекарваха дните си в игри и закачки. Заслепяваща с достолепната си красота, сред тях седеше майка ми. Косата й с топъл цвят на кестен беше толкова лъскава, че сякаш излъчваше светлина. Доловеше ли горещия като лумнал огън взор на баща ми, тя оправяше деколтето си и докосваше реката с блещукащи от водата пръсти. Многократно съм виждала тези жестове, които, без съмнение, допадаха на съпруга й. Той вярваше, че светът е създаден, за да му доставя удоволствие.
	Та когато я зърнал за пръв път, баща ми попитал Океан:
	— Коя е тя?
	Океан имал вече доста внучета със сияйно златисти очи, всичките рожби на баща ми, но незнайно защо му се искало да има и още.
	— Дъщеря ми Персеида. Твоя е, ако я искаш.
	На другия ден баща ми намерил майка ми до извор в горния свят. Тя седяла сред красива, осеяна с едроцветни нарциси поляна, под балдахин от дъбови клони. Нямало кал и лигави жаби, а само трева и чисти кръгли камъни. Дори баща ми, който изобщо не се впечатлявал от изкусителните умения на нимфите, се загледал в поляната и се възхитил.
	Майка ми очаквала появата му. Тя била нежна, ала и хитра, с остър като пронизващите зъби на змиорка ум. Знаела добре как такива като нея могат да се сдобият с власт, като това не включвало разни там крайречни пройдохи. Баща ми стоял пред нея с цялото си величие, а тя отвърнала на предложението му така:
	— Да легна с теб? И защо?
	Той, разбира се, можел да притежава всичко, което искал, но много обичал да се хвали, че жените — и робини, и богини — се надпреварват коя да спи с него. Олтарите му димели от жертвоприношения на доволни жени със закръглени кореми и щастливи извънбрачни деца.
	— Само ако се оженим — поставила условие майка ми. — И тогава може да правиш каквото искаш с момичетата на полето, ала не и у дома. Там ще бъда единствено аз.
	Условията и ограниченията били нещо ново за баща ми, а боговете обичат всичко ново.
	— Така да бъде — съгласил се той и за да затвърди обещанието, й подарил саморъчно направена от него огърлица от рядък кехлибар.
	Когато съм се родила, й подарил още една. Последвали още три за другите три деца. Не знам кое носеше по-голямо задоволство на мама — бляскавите кехлибари или завистта, с която ги гледаха сестрите й. Ако висшите богове не я бяха спрели, майка ми сигурно щеше да се кичи с безброй огърлици, пък дори да тежаха на врата й като биволски хомот. Предупредили я, че може да има колкото иска още деца, но не и от мъжа си. Само тогава видях майка ми да плаче — другите съпрузи не даряваха кехлибарени огърлици…
	Когато съм се родила, една от лелите ми (няма да ви затормозявам с името й, тъй като те са безброй) ме изкъпала и повила. Друга се погрижила за мама, начервила отново устните й и я сресала с гребени от слонова кост. Трета пък извикала баща ми.
	— Момиче — рекла майка ми и се намръщила.
	Баща ми нямал нищо против дъщерите си, които били добросърдечни и ласкави като златист зехтин. И хора, и богове държали да предадат кръвта си на своите поколения, а се говорело, че богатството от наследници на баща ми надминавало дори постиженията на върховния бог. Той сложил ръка на главата ми, за да ме благослови.
	— Тя ще живее добре.
	— Колко добре и с кого? — попитала майка ми. Една изгодна сделка вероятно би я утешила.
	Баща ми пригладил косата ми, разгледал очите и овала на лицето ми и рекъл:
	— Ами вероятно с… някой принц.
	— Не със смъртен, нали? — казала майка и на лицето й се изписало отвращение.
	Веднъж попитах родителите си как изглеждат смъртните.
	— Приличат на нас дотолкова, доколкото червеят прилича на кит — отвърна баща ми, а майка побърза да уточни:
	— Те са канибалски торби с разложена плът.
	В деня на раждането ми тя настояла:
	— Трябва непременно да се омъжи за син на Зевс.
	Сигурно дори си представяла как седи на празненствата на Олимп, до дясната ръка на Хера.
	— Надали. Косата й е петниста като козина на хиена, а брадичката й наподобява шило — отбелязал баща ми.
	Майка не спорила повече. Както всички в палата, тя познавала добре гнева на предизвикания Хелиос. _Свети като злато, ала огънят му изпепелява!_
	Щом ме родила, майка веднага станала. Коремът й отново бил плосък, талията тънка, а страните свежи и розови като на девица. Ние се възстановяваме много бързо, но майка беше невероятна — и тя като всички дъщери на Океан изстрелваше бебетата си като хайвер. Погледнала баща ми и рекла:
	— Ела, ще си направим по-хубаво дете!


	Пораснах бързо — за часове се превърнах от бебе в малко момиченце. За мен се грижеше една от лелите ми с надеждата, че така ще спечели благоволението на майка ми. Заради пискливия плач и жълтите очи тя ме нарече _Ястреб_, Цирцея*. С времето леля ми разбра, че майка изобщо не забелязва грижите й, и ме изостави.
	[* Това е римското й име, древногръцкото е Кирка. — Бел.ред.]
	— Майко, леля си тръгна — казах аз, но не получих обяснение или утешение.
	Баща ми беше поел нанякъде с небесната си колесница, а майка вплиташе цветя в косите си и се готвеше да се изниже по тайните водни пътеки към тревистия бряг и сестрите си. Можех да я последвам, ала не исках да седя цял ден сред лелите ми, защото не спираха да клюкарстват за неща, които не разбирах и не ме интересуваха.
	Палатът на баща ми се намираше вдън земните недра, в съседство с палата на Океан. Вътре беше тихо и сумрачно. Стените бяха от лъскав обсидиан. И защо не? Стига баща ми да пожелаеше, те можеха да са от кървавочервен египетски мрамор или от арабско балсамово дърво, ала той харесваше отраженията на светлината върху обсидиана, който припламваше от близостта му. Хелиос не можеше да си представи света без височайшето си присъствие и затова не го интересуваше, че когато го няма наоколо, обсидианът става от черен по-черен.
	Като дете можех да правя каквото ми хрумне — палех факла и тичах, загледана в пламъците, или лежах на гладкия пръстен под и дълбаех дупчици. Нямаше ларви, нито червеи, пък и нали не ги бях виждала, не чувствах липсата им. В палата нямаше други живи същества, освен нас.
	Когато баща ми се връщаше привечер, земята трепереше като хълбоците на препускащ кон, дупчиците се слягаха и изчезваха. Ухаеща на цветя, майка се прибираше малко след него и веднага увисваше на врата му. Взимаше бокал с вино и сядаше до голямото му сребърно кресло. Аз следвах татко по петите. _Добре дошъл, татко, добре дошъл._
	Баща ми отпиваше от виното и играеше сам на дама. Нареждаше мраморните пулове и въртеше дъската. Майка ми го приласкаваше с меден глас.
	— Скъпи, няма ли да си лягаш вече?
	Въртеше пищното си тяло пред него, сякаш беше вкусно угощение на шиш, и понякога баща ми зарязваше дамата и тръгваше след нея. Любимото ми време с него беше, когато продължаваше да играе, а майка си тръгваше, затръшваше вратата от смирна и двамата оставахме насаме.
	Седях в краката му и целият свят беше като от злато. Отвсякъде струеше светлина. Очите на баща ми грееха, косата му блестеше досущ бронз, тялото му топлеше като пещ и аз се притисках в него все едно бях гущерче на напечени по пладне скали. Леля ми беше споменала, че някои от по-нисшите богове не смеели да го погледнат, но аз бях негова дъщеря, негова плът и кръв и спокойно гледах златистото му лице — ако отклонях очи за миг, то продължаваше да свети на пода, върху бляскавите стени и инкрустираните маси, та дори и върху мен.
	— Какво ще се случи, ако някой смъртен те види в цялото ти великолепие? — попитах го веднъж аз.
	— Ще стане на пепел.
	— А ако види мен?
	Баща ми се усмихна и продължи да мести пуловете, които тихичко стържеха.
	— Ще се окаже голям късметлия.
	— И няма да стане на пепел?
	— О, не.
	— Защо? Очите ми са като твоите.
	— Не са. Виж! — Баща ми погледна в огнището, най-дебелото дърво тутакси избухна в пламъци и стана на пепел. — Това е най-малкият пример за силата ми. Ти можеш ли да направиш същото?
	Цяла нощ се взирах в дървата.
	Не, не можех.


	Роди се сестра ми, а скоро след това и брат ми. Нямах преценка за времето, тъй като божествените дни се леят като водопад и все още не бях усвоила умението на смъртните да ги броя. Вероятно допускате, че баща ми би трябвало да е наясно и да ни научи — нали беше свидетел на безброй изгреви и залези, — но дори той наричаше брат ми и сестра ми „близнаците“. Те бяха наистина като две залепени норки. Баща ми ги благослови с една ръка и каза на сестра ми Пазифая с пророческия глас, с който правеше предсказания:
	— Ти ще се омъжиш за син на Зевс.
	Майка ми засия и тутакси си представи роклите, които щеше да носи на Зевсовите празненства.
	— А ти — обърна се баща ми към брат ми с нормалния си и ясен като лятно утро глас, — ти ще бъдеш като всеки син — отражение на майка си.
	Майка ми се зарадва и изтълкува думите му като разрешение да даде име на новороденото.
	— Ще се казваш Персей.
	Персей — от нейното име Персеида. Бебетата растяха бързо, подиграваха ми се и се подхилкваха зад малките си лапести ръчички. _Очите й са жълти като урина, гласът й скрипти все едно е сова, наричат я Ястреб, но е толкова грозна, че може да й казват и Коза._
	Това беше началото на гнета им и стреличките бяха още заоблени. Реших да не им обръщам внимание и те се насочиха към малките наяди и речните божества в палата на Океан. Когато майка отиваше при сестрите си, двамата тормозеха лесно уязвимите ни братовчеди и сякаш ги хипнотизираха като рибета пред зейналата паст на щуката. Бяха измислили стотици унизителни игри. _Ела, Мелия, ела. Олимпийската мода е къса до ушите коса. Дай да те подстрижем, че да си намериш съпруг._ Мелия заприличваше на таралеж, ридаеше, а техният кикот отекваше в целия палат.
	Избягвах ги и предпочитах да седя в палата на баща ми, за да бъдем заедно колкото може по-често. Може би като награда, един ден той ме покани да отида с него при тайното му стадо от крави. Това беше голяма чест, тъй като щях да се возя на златната колесница и да видя животните, за които му завиждаха всички богове. Петдесетте снежнобели юници бяха радостта на баща ми при всекидневните му обиколки. Надвесих се от обкованата със скъпоценни камъни колесница и се загледах в земята под нас — гори в наситенозелен цвят, планински върхове и безкрайна океанска шир. Взирах се да видя смъртни, ала бяхме твърде високо, за да ги забележа.
	Стадото беше на тревистия остров Тринакия и две от полусестрите ми се грижеха за него. Щом ни зърнаха, те се втурнаха и обвиха ръце около врата на баща ми. От всичките му красиви деца те бяха най-красивите. Косата и кожата на Лампетия и Фаетуза — Сияйна и Лъчезарна — бяха като разтопено злато.
	— Кого си довел?
	— Трябва да е дъщеря на Персеида. Виж очите й.
	— Ами да! — Лампетия погали косата ми. — Не бива да се срамуваш от очите си. Майка ти е красавица, но ти не притежаваш нашите качества.
	— Очите ми приличат на вашите.
	— Много мило! Само че не са същите. Нашите са като пламъци, а косите ни наподобяват отразено в реката слънце.
	— Добре че си сплела косата си на плитка — заяви Фаетуза, — че кафявите петна да не личат. Толкова жалко, че не можеш да скриеш гласа си!
	— Ами да! Тогава няма да може да говори! Би било чудесно, нали, сестро?
	— Точно така. Да отидем при кравите!
	За пръв път виждах крава, но животните бяха толкова красиви, че не ми трябваше сравнение — гладки като листенца на лилия, с добри очи и с дълги мигли. Рогата им бяха позлатени — дело на сестрите ми, — а вратовете им се огъваха грациозно, когато се навеждаха да пасат. Гърбовете им блестяха с меката светлина на залеза.
	— Може ли да ги докосна? — попитах аз.
	— Не — рече баща ми.
	— Искаш ли да знаеш как се казват? Това са Белолика, Светлоочка и Мила. До тях са Прекрасна, Хубавела, Златорожка, Искра, Мила и…
	— Нали онази там беше Мила?
	Сестрите ми се спогледаха и извърнаха златистите си очи към баща ми. Той обаче гледаше с възхита кравите и те побързаха да кажат:
	— Грешиш. Тази тук е Мила, онези там са Зора и Пламенна…
	— Какво виждам? — попита баща ми. — Хубавела има краста!
	Сестрите ми изпаднаха в паника.
	— Не! Как може така, Хубавелке! Боли ли те?
	Наведох се — коричката беше едва забележима, по-малка и от нокътя на малкото ми пръстче, но баща ми се разгневи:
	— Утре да е здрава!
	Сестрите ми заклатиха глави. _Разбира се, разбира се. Толкова съжаляваме._
	Качих се в колесницата и баща ми хвана сребърните поводи. Сестрите ми целунаха ръцете му, конете рипнаха и полетяхме в небето. Първите съзвездия надничаха сред чезнещата светлина.
	Веднъж татко ми каза, че на земята имало хора, които се занимавали с неговия изгрев и залез. Наричали ги астрономи. Те били дълбоко уважавани и дори съветници на царете. Само че баща ми често се улисвал в разни дела, техните изчисления се проваляли и астрономите били наказвани със смърт като измамници. Татко се усмихна и добави, че си го заслужавали — Хелиос, богът на Слънцето, си бил сам господар и никой не можел да му нарежда какво да прави.
	Както летяхме с колесницата, аз попитах:
	— Ако днес сме закъснели, това ще причини ли смъртта на още астрономи?
	— Да — отвърна баща ми, дръпна поводите и звънчетата запяха още по-силно.
	Конете се устремиха напред, а светът под нас тъмнееше сред задалите се от морския бряг сенки. Усетих как нещо ме стяга в гърдите, все едно някой усукваше и изстискваше мокър парцал. Замислих се за астрономите. Представих си ги как пълзят на кокалестите си колене и се вият като червеи в краката на царете. _Моля ви, не сме виновни. Слънцето закъсня._
	Слънцето никога не закъснява, това е богохулство! Ще бъдете наказани със смърт!
	Само след миг топорите се стоварват и посичат мъжете…
	— Татко, не ми е добре — промълвих аз.
	— Гладна си. Сестрите ти са виновни, че ни забавиха.
	Седнах да вечерям, ала неприятното чувство остана. Изглежда, ми личеше, тъй като Персей и Пазифая започнаха с подигравките.
	— Да не си глътнала жаба?
	— Не съм.
	Двамата се закикотиха още по-силно и затъркаха крака един в друг като змии, които лъскат люспите си.
	— Харесаха ли ти кравите на баща ни? — попита сестра ми.
	— Много са красиви.
	— Ама тя май не знае — засмя се Персей. — И затова говори глупости.
	— Така си е.
	Не биваше да питам, но бях разсеяна от мисли за съсечените тела на астрономите.
	— Какво не знам?
	Сестра ми ме изгледа с лукавия си поглед.
	— Ами той ги обладава. И си прави нови. Превръща се в бик и им прави телета, а старите ги готвят на вкусни ястия! Затова всички си мислят, че кравите са безсмъртни.
	— Това не е истина!
	Изчервих се и двамата се закискаха. Майка ги чу и дойде — тя обичаше шегите на брат ми и сестра ми.
	— Разказахме на Цирцея за кравите. Тя не знаеше — обясни Персей.
	Смехът на майка зазвънтя като сребрист фонтан.
	— Ама че е глупава тази Цирцея!


	Ето как минаваха дните ми. Исках да се махна, но се опасявах, че ще продължа да я карам все така, вярвайки, че ще остана да живея в тази противна среда само защото друго, по-различно не съществуваше.


>	Втора глава

	Разчу се, че един от чичовците ми ще бъде наказан. Не го бях виждала, но многократно бях чувала да споменават името му не с добро. _Прометей._ Преди много, много време, още когато хората се свивали и зъзнели в пещери, той се възправил срещу Зевс и ги дарил с огъня. От светлината се породило изкуството, както и всички благини на цивилизацията. Зевс не искал това да се случи и Прометей бил затворен в най-дълбоката пещера на подземния свят, където чакал наказанието си.
	И така, един ден Зевс ни извести, че е дошло време за налагане на наказанието. Чичовците ми хукнаха с веещи се бради към двореца. Те бяха пъстроцветна група: речни божества с мускули като дървесни стволове, просмукани от сол морски богове с оплетени в брадите раци, старци с провиснали коси и тюленово месо между зъбите. Повечето всъщност не ми бяха чичовци, а нещо като прабратовчеди. И те като баща ми, дядо ми и Прометей бяха титани и бяха преживели войната между боговете. С други думи, бяха оцелелите, успели да стигнат до споразумение с мълниите на Зевс.
	Титаните се появили първи в зората на света. Моят прачичо Кронос дочул пророчеството, че един ден негово дете ще го свали от власт. Когато жена му Рея родила първото им дете, той го грабнал от ръцете й и го погълнал. Така постъпил и със следващите четири, докато отчаяната Рея не му подала увит камък и така било спасено бебето Зевс, което било отгледано в пълна тайна в планината Дикте. Когато пораснал, Зевс се разбунтувал, сграбчил мълниите в небето и натъпкал отровни билки в гърлото на баща си. Той повърнал братята и сестрите му и всички се наредили на троновете на връх Олимп, като се нарекли олимпийци.
	Старите богове се разединили. Мнозина подкрепили Кронос, а баща ми и дядо ми застанали на страната на Зевс. Говореше се, че направили този избор, тъй като Хелиос ненавиждал прекалената гордост на Кронос, но се носеха и слухове, че пророческата дарба му подсказала изхода на войната. Битките възпламенили небесата, въздухът горял и боговете деряли с нокти враговете си. Земята подгизнала от кипяща кръв, която дала живот на редки цветя. Зевс победил и оковал противниците си, лишил титаните от власт и ги пратил да слугуват на братята, сестрите и децата си. Чичо Нерей, някогашният господар на моретата, станал лакей на новия им бог Посейдон. Чичо Протей загубил палата си, а жените му станали робини на любовта. Само баща ми и дядо ми се отървали без никакви наказания.
	Титаните негодували и нямало за какво да са благодарни. Всички знаели, че Хелиос и Океан обърнали хода на войната и следвало Зевс да им даде власт и правомощия, но той се страхувал, тъй като могъществото им се равнявало на неговото. Очаквали баща ми да избухне и да се опълчи, ала Хелиос се завърнал в палата под земята, далеч от яркия взор на Зевс.
	Минали векове. Раните на земята заздравели и мирът продължавал. Ала дрязгите между боговете са безсмъртни като плътта им. На всяко пиршество чичовците ми наобикаляха Хелиос, свеждаха очи и го слушаха с внимание и уважение. Пресушаваха бокали с вино, а факлите тлееха. Шепнеха, че са отново силни, че огънят на баща ми можел да стори чудеса и че той бил най-великият от старото поколение — по-велик от Океан, та дори и от Зевс.
	Хелиос се усмихваше.
	— Братя мои, що за приказки са това? Няма ли достатъчно от всичко за всички? Зевс се справя добре.
	Ако го беше чул, великият бог щеше да е доволен. Само че не би забелязал неизказаните думи, които бяха изписани на лицето на баща ми, виждах ги само аз.
	Да, Зевс се справяше добре. _Засега…_
	Чичовците ми потриваха ръце и се усмихваха. После си тръгваха, приведени под тежестта на големите надежди за онова, което титаните биха могли да направят, ако отново имаха власт.
	Това беше моят пръв урок. Под гладкото лице на нещата винаги се крие друго лице, което дебне как да раздели света на две.


	Чичовците ми се скупчиха в палата. Гледаха тревожно и споделяха, че наказанието на Прометей е знак, че Зевс се опълчва срещу нас, че олимпийците никога няма да бъдат истински щастливи, ако не ни унищожат докрай. _Трябва да защитим Прометей или пък не — трябва да застанем срещу него, та да се спасим от мълниите на Зевс…_
	Седях както винаги в краката на баща ми. Не смеех да шукна, за да не ме отпратят. Усещах как в гърдите ми се надига едва сдържано вълнение: войната се възобновяваше, палатът се тресеше от мълнии, Атина, войнстващата дъщеря на Зевс, ни гонеше с копие в ръка заедно с Арес, нейния колега по вероломство. Щяха да ни оковат и хвърлят в огнени ями и това щеше да бъде нашият край.
	Баща ми говореше спокойно.
	— Прометей ще бъде наказан, защото го е заслужил. Няма защо да разбунваме нещата.
	Чичовците ми замърмориха. _Наказанието щяло да бъде публично! Какво унижение! Така искат да ни дадат урок — вижте какво ще сполети всеки непокорен титан!_
	Светлината, която струеше от баща ми, засвятка в бяло.
	— Братя, това е наказанието на един отстъпник! Прометей беше подведен от глупавата си обич към смъртните. Това няма общо с титаните. Ясно ли е?
	Чичовците ми кимнаха. Бяха разочаровани, но и им олекна. Засега нямаше да се пролива кръв.


	Наказание на бог беше нещо ужасно и се случваше рядко. Какво ли не се говореше в палата. Имаше толкова много адски мъчения… Дали щеше да умре на огнено колело, от ножове, от мечове или нажежени шишове? Или щяха да отрежат ръцете и краката му? Наядите бяха замрели в очакване. Речните божества стояха със застинали от вълнение лица. Нямате представа колко много се страхуват боговете от болка! Тя им е толкова чужда, че целите тръпнат от ужас, когато виждат някой да страда.
	В уречения ден портите на бащиния ми палат бяха широко отворени. На стените горяха огромни, украсени със скъпоценни камъни факли, а покрай тях се тълпяха нимфи и богове. Слабичките дриади прииждаха от горите, а ореадите слизаха от чукарите.* Майка ми и сестрите й наяди също бяха там. Широкоплещестите речни богове седяха до белите като риби морски нимфи. Дойдоха дори титаните — баща ми, Океан, често променящият образа си Протей, морският старец Нерей, леля ми Селена, която преминава със сребърните си коне по нощното небе, и четирите ветрове, предвождани от ледения ми вуйчо Борей. Хиляди любопитни очи. Липсваха само Зевс и неговите олимпийци. Те пренебрегваха нашите подземни сбирки. Носеше се слух, че били организирали тяхно наказание горе, в облаците.
	[* В древногръцката митология дриадите са нимфи, покровителки на дърветата, а ореадите — нимфи, покровителки на планините. — Бел.ред.]
	За изпълнението на нашето наказание отговаряше една от фурните — богините на изтезанията в подземното царство. Баща ми беше на обичайното си най-видно място, а аз стоях пред тълпата и не откъсвах очи от вратата. Наядите и речните богове бяха зад мен и не спираха да се бутат и бъбрят. _Вместо коси имали змии! И опашки на скорпион, а от очите им капела кръв._
	Фурията застана на прага. Лицето й беше сурово и свирепо, сякаш издялано от скала. На гърба й стърчаха черни крила на хищна птица. От устата й се подаваше раздвоен език, а на главата й се виеха тънки и зелени като червеи змии.
	— Водя затворника!
	Грубият й глас отекна в тавана като вой на преследвано от зверове куче. В дясната си ръка държеше камшик, който се влачеше по пода, а с другата стискаше тежкия синджир, за който беше вързан Прометей. На очите му имаше дебела бяла превръзка. Туниката му висеше на парцали, краката и ръцете му бяха вързани, но той не се спъваше. Една от лелите ми прошепна, че оковите били направени от самия бог на огъня и ковашкото изкуство Хефест, така че и Зевс не би могъл да ги счупи. Фурията литна на хищническите си криле и дръпна синджира. Прометей увисна на опънатите си и разранени ръце. Дори аз, която не познавах кой знае колко болката, усетих страданието му.
	Очаквах баща ми или някой друг от боговете да каже поне една добра дума на признание — та нали Прометей принадлежеше към тяхното семейство. Но никой не продумваше и той висеше сам и низвергнат.
	Фурията не беше по приказките. Тя беше богиня на мъченията и разбираше само езика на жестокостта. Камшикът заплющя все едно някой чупеше дъбови клони. Прометей се олюля от ударите и под мишницата му зейна голяма колкото ръката ми рана. Всички ахнаха и от секналия им дъх се чу съскане като от плисната върху горещ камък вода. При следващия удар — _фрас_! — от гърба на Прометей провисна кървава плът. Фурията не спираше да върти камшика, ударите се кръстосваха и разраняваха все повече тялото му. Чуваше се само сподавеното му рязко поемане на дъх. Жилите на врата му бяха изпъкнали до скъсване. Някой ме бутна, за да вижда по-добре.
	Раните на боговете зарастват бързо, но фурията си знаеше работата и действаше светкавично. Не спираше да удря. Камшикът подгизна от кръв. Знаех, че боговете кървят, ала за пръв път го виждах. Прометей беше един от най-великите сред нас и капките, които се стичаха, бяха златни. Гърбът му заблестя, ала фурията не спираше. И така часове наред, а може би и дни. Само че дори боговете се отегчават от продължителен бой с камшик. Страданието и кръвта им дойдоха в повече и те се замислиха за удобствата на меките червени дивани, за очакващия ги пир и започнаха да се изнизват един по един. Фурията замахна още веднъж и също си тръгна — беше заслужила голямо угощение след толкова много труд.
	Превръзката на очите на чичо ми се беше смъкнала. Те бяха затворени и главата му беше клюмнала. Гърбът му блестеше на златни ивици. Чичовците ми бяха споменали, че Зевс му позволил да се моли на колене за смекчаване на наказанието, ала той отказал.
	Останах само аз. Носеше се тежкият като мед мирис на божествена кръв, която продължаваше да се стича по тялото му. Усещах силното биене на пулса си. Дали Прометей знаеше, че съм там? Направих крачка към него. Гърдите му се повдигаха и спускаха с тихо хриптене.
	— Божествени Прометей… — Гласът ми едва се чу в огромната зала.
	Той вдигна глава и отвори очи — красиви, големи и тъмни, с дълги ресници. Лицето му беше гладко и без брада, но от него се излъчваше онова древно достолепие, което бе присъщо на моя дядо.
	— Да ти донеса ли нектар?
	— Бих бил благодарен.
	Гласът му беше звучен, плътен и думите проехтяха като в дълбока бъчва от прастаро дърво. За пръв път го чух да говори, тъй като не беше продумал по време на мъчението.
	Тръгнах забързано по коридора към залата, в която боговете се смееха и пируваха. Фурията вдигаше наздравица с огромен инкрустиран със злобно горгонско лице бокал. Тя не беше забранила общуването с Прометей и въпреки това си представих как крещи името ми със злокобния си глас, как оковите дрънкат на ръцете ми и по гърба ми плющи камшик, макар че никога не бях удряна, нито пък бях виждала цвета на кръвта си.
	Треперех като лист и стисках чашата с две ръце. Какво щях да кажа, ако ми поискат обяснение? Добре че никой не ми обърна внимание.
	Прометей беше затворил очи и раните му блестяха на светлината на факлите.
	— Не спя — рече той. — Би ли доближила чашата до устните ми?
	Изчервих се, тъй като не се досетих, че не можеше да я държи.
	Подът беше целият в кръв. Доближих чашата и той отпи. Кожата му беше нежна, с цвят на лъскав орех. Ухаеше на зелен мъх след дъжд.
	— Ти си дъщеря на Хелиос, нали?
	— Да.
	Въпросът ме прободе. Ако приличах на другите дъщери, той нямаше да го зададе, тъй като щях да искря от наследената бащина красота.
	— Благодаря за добрината ти.
	Не знаех дали съм добра, бях толкова объркана. Прометей говореше внимателно, почти неуверено, а простъпката му беше толкова смела! Какво противоречие между дръзките действия и дръзките маниери…
	— Гладен ли си? Мога да ти донеса нещо за ядене.
	— Едва ли ще някога ще бъда гладен.
	Това беше нормално за нас, боговете. Ние се храним, докато спим — не че трябва, а само защото това е едно от най-големите удоволствия. Ако сме достатъчно упорити, един ден можем да решим повече да не слугуваме на стомасите си. А Прометей беше повече от упорит. Бях прекарала достатъчно време в нозете на баща си, за да усещам дъха на истинската сила. У някои от чичовците ми той беше почти неуловим, по-слаб и от лъха на столовете, на които седяха. От дядо Океан се носеше силно ухание на дълбоко речно дъно, от татко — на буйни лумнали пламъци, а в залата с Прометей се носеше аромат на зелен мъх.
	— Помогнал си на смъртните, нали, и затова си наказан — осмелих се да кажа.
	— Да.
	— А как изглеждат те?
	Детски въпрос, но Прометей заговори сериозно:
	— Труден въпрос. Те са различни. Единственото, което е общо за всички, е смъртта. Знаеш ли тази дума?
	— Знам я. Но не я разбирам.
	— Никой бог не я разбира. Телата им се разпадат, душите им се превръщат в студен дим и отлитат в подземния свят. Там не ядат, не пият и не усещат топлина. Всичко, което докосват, им се изплъзва.
	Потръпнах от ужас.
	— И как понасят всичко това?
	— Нямат избор.
	Факлите гаснеха и сенките ни обгръщаха като тъмни вълни.
	— Истина ли е, че си отказал да се помолиш за по-леко наказание? И че сам си признал на Зевс за деянието си?
	— Истина е.
	— Защо го направи?
	Той задържа погледа си върху мен.
	— Ти как мислиш? Защо един бог би постъпил така?
	Газех кръвта му и не можех да кажа, че за мен това е лудост.
	— Не всички богове са еднакви — добави Прометей.
	Замълчах. В коридора се дочу вик и той рече:
	— Време е да си вървиш. Алекто не обича да ме оставя дълго сам. Жестокостта й расте неудържимо като плевел и трябва бързо да бъде покосена.
	Колко странно се изразяваше. Всъщност той беше покосеният. Харесах думите му, все едно споделяше тайна за нещо, което приличаше на камък със скрити семена.
	— Е, тогава ще тръгвам. Надявам се, че ще си добре.
	— Доколкото мога. Как се казваш?
	— Цирцея.
	Усмихна ли се, или само ми се стори? Вероятно си въобразявах, тъй като ми се искаше да съм му донесла малко облекчение. Треперех от вълнение — постъпката ми надминаваше всичко сторено от мен досега. Излязох през обсидиановите врати. Боговете ядяха, пиеха и се веселяха, полегнали в скутовете си. Никой не беше забелязал отсъствието ми. Та коя бях аз? Едно нищо. Нимфа сред хилядите нимфи.
	Нещо зажужа в гърдите ми — досущ пчелен кошер при първия пролетен полъх. Отидох в съкровищницата на баща ми с бляскавите й богатства: златни чаши с формата на глави на бик, огърлици от лапис и кехлибар, сребърни съдове и купи от кварц с дръжки като лебедови шии. Харесвах най-много камата с издялкана лъвска глава на дръжката от слонова кост. Беше дар от един цар, който се надявал да спечели благоволението на баща ми, ала не успял.
	Взех камата и отидох в стаята си. Бронзовият ръб на острието проблясваше на светлината на свещите и лъвската глава се зъбеше. Дланта ми беше мека и гладка. Тя никога нямаше да има белези или трайни рани, нямаше и да остарее. Осъзнах, че не се страхувам от болката, а от това, че камата ще мине през плътта ми като през дим.
	Кожата се отдръпна и ме проряза силна пареща болка от металното острие. Все едно ме удари гръм. Моята кръв беше червена, тъй като не притежавах божествеността на чичо ми. Раната започна да се затваря и докато я гледах, ми хрумна една мисъл. Неудобно ми е да я споделя, тъй като е наистина елементарна — все едно съм дете, изведнъж открило, че има ръка. Не че не бях дете.
	Мисълта беше следната: животът ми тънеше в мрачни глъбини, ала аз не бях част от тях. Аз бях само едно създание в тях.


>	Трета глава

	Когато се събудих, Прометей го нямаше. Подът беше измит и сякаш никога не беше подгизвал от златната му кръв. Дупката, издълбана от тежките окови, също я нямаше. Една братовчедка наяда ми каза, че го закарали на висок чукарест връх в Кавказ и го приковали на скалите. Всеки ден долитал орел, кълвял черния му дроб и се хранел с димящата топла плът. Небивало наказание, добави тя, без да ми спести подробностите: кървавата човка, разръфаният дроб, който се възстановявал, но орелът отново го кълвял. _Можеш ли да си представиш?_
	Затворих очи. Трябваше да му дам копие, за да може да се защитава! Всъщност това беше глупава идея, тъй като той се беше предал и не му трябваше никакво оръжие.
	Скоро случаят Прометей бе изместен с приказки за дриадата, пробола с фуркета си една от грациите, и за чичо ми Борей и олимпиеца Аполон, които се влюбили в един и същ смъртен младеж.
	Изчаках чичовците ми да спрат да клюкарстват и попитах:
	— Какво стана с Прометей?
	Те се навъсиха, сякаш им бях поднесла развалена храна.
	— Какво може да е станало?
	Ръката още ме болеше, но белег, разбира се, нямаше.
	— Татко, Зевс ще освободи ли някога Прометей?
	— Трябва да получи нещо в замяна — отвърна баща ми, който се беше замислил над поредната игра на дама.
	— Какво например?
	Отговор не последва. Заговориха за нечия преобразена в птица дъщеря и за дрязгите между Борей и Аполон в подялбата на общия им любим, който умрял. Борей се подсмихна хитро и факлите затрептяха от плътния му глас.
	— Да не си мислите, че щях да го дам просто ей така на Аполон? Той не заслужава такова цвете. Запратих един диск право в главата на момчето и така си отмъстих на превзетия фукльо.
	Смехът на чичо беше смесица от делфиново писукане, джафкане на тюлен и плисък на вълни в скалист бряг.
	На път към морския палат покрай нас минаха група бледи като корем на змиорка нереиди.
	Персей ме замери с бадем и попита:
	— Какво ти става напоследък?
	— Може би е влюбена — подхвърли Пазифая.
	— Ами, ами! — засмя се Персей. — Баща ми не може дори да я подари на някого. Опитва, ама не успява.
	Майка изви глава над нежното си рамо.
	— Поне да не чуваме гласа й…
	— Ей сега ще я накарам да проговори — заяви Персей и ощипа ръката ми.
	— Ти май доста си се почерпил — рече сестра ми през смях.
	Той се изчерви.
	— Голяма чудачка е. Вижте, крие нещо! Отвори ръката й да видим какво държи.
	Пазифая отвори пръстите ми един по един. Дългите й нокти бодяха дланта ми.
	— Няма нищо — троснато каза тя.

	* * *

	Майка ми отново роди. Момче. Баща ми го благослови, но не спомена кой ще се грижи за бебето и тя се огледа, за да намери някого, на когото да го повери. Лелите ми бяха поумнели, не изявиха желание и затова предложих:
	— Аз ще се грижа за него.
	Майка не беше въодушевена, ала нямаше търпение да покаже новата си кехлибарена огърлица.
	— Взимай го. И от теб да има някаква полза. Ще си пищите един на друг.
	Баща ми му даде името Еет. _Орел._ Кожата му беше кадифено-нежна и топла като нагрят от слънцето камък. Не бях виждала по-сладко дете. Ухаеше на мед и току-що запален огън. Ядеше от пръстите ми и не се сепваше от пискливия ми глас. Обичаше да спи, сгушен до врата ми, и да слуша приказки. Когато бях с него, нещо стягаше гърлото ми и това беше огромната обич, която изпитвах и която секваше дъха и думите ми.
	Още по-странно беше това, че и той ме обичаше. Първата му дума беше _Цирцея_, а втората — _сестра_. Майка би завидяла, ако знаеше за чувствата ни. Персей и Пазифая ни наблюдаваха внимателно и се опасяваха, че може да им обявим война. Каква ти война! Изобщо нямахме такива намерения. Еет получи разрешение от баща ни да не живеем в палата, а на пуст остров. Плажът беше малък, с бял пясък, дърветата приличаха по-скоро на шубраци, но за мен островът беше прекрасно и необятно убежище.
	Докато се обърна, брат ми стана по-висок от мен, но все още го водех за ръка. Пазифая ни се подиграваше. Веднъж каза, че приличаме на любовници и дали няма да сме като онези богове, които се съвкупяват с братята и сестрите си. Аз пък й отвърнах, че сигурно го е правила, щом й идва наум. Това беше грозна обида, ала Еет се засмя и аз се почувствах умна и находчива като богинята на остроумието Атина.
	Говореше се, че аз съм причината Еет да е толкова особен. Не бих могла да докажа противното. Той по рождение беше различен от другите богове. От малък разбираше всичко, което другите не схващаха. Изброяваше чудовищата от най-тъмните морски глъбини. Знаеше, че билките, които Зевс беше дал на Кронос, се казват _фармака_. Те вършеха чудеса и мнозина се възползваха от кръвта на боговете.
	— Откъде знаеш всичко това? — чудех се аз.
	— Просто слушам.
	Аз също слушах, ала не бях любимката на баща ми. Еет присъстваше на съвещанията му, а чичовците ми го канеха в палатите си. Чаках го да се върне, за да отидем на пустия бряг, да седнем на скалите и морето да се плиска в краката ни. Скланях глава на рамото му и той ми задаваше въпроси, които не си бях задавала, а и едва разбирах.
	— Как чувстваш божествеността си?
	— В смисъл?
	— Аз например чувствам моята като водопад, който се лее бистър чак до каменното си подножие.
	На свой ред казах, че отъждествявам божествеността си с бриз сред зъбери или с грачещ в гнездото си гларус.
	— Говориш така, тъй като се влияеш от моя отговор. Кажи ми какво усещаш дълбоко в себе си.
	Затворих очи. Ако бях смъртна, щях да чуя биенето на сърцето си. Но кръвта тече лениво във вените на боговете и не чух нищо. Не исках да го разочаровам и притиснах ръка до сърцето си. Най-сетне долових тихо туптене и казах:
	— Чувствам се като черупка.
	— На мида или на раковина?
	— На раковина.
	— И какво има в черупката?
	— Нищо. Въздух.
	— Това са две различни неща. Нищото е нищо, а въздухът изпълва дъха, живота, духа и думите. Всичко!
	Брат ми, философът… Знаете ли колко богове са като него? Аз познавах само още един. Синьото небе се извисяваше над нас, ала аз имах чувството, че съм все още в тъмната зала с оковите и окървавения под.
	— Ще ти кажа една тайна — рекох аз.
	Еет повдигна учудено вежди. Помисли, че се шегувам, тъй като знаеше всичко, което знаех и аз, и затова уточних:
	— Ти още не беше роден.
	Докато му разказвах за Прометей, той не вдигна очи. Твърдеше, че мисли най-добре, когато не се разсейва. Погледът му, орлов като на птицата, чието име носеше, и като вода, пълзяща в пукнатините на лодка, сякаш проникваше до най-тънките подробности.
	Брат ми помълча и накрая рече:
	— Прометей е пророчески бог. Не само е знаел, че ще бъде наказан, а и как ще бъде наказан. И въпреки това не се е разколебал.
	Не бях се сетила за това. Когато е откраднал огъня за хората, той вече е знаел за орела и зловещата скала, а когато му казах, че се надявам да е добре, той отвърна: „Доколкото мога“.
	— Кой друг знае за това?
	— Никой.
	— Сигурна ли си? — Гласът му прозвуча необичайно тревожно. — Нали не си казала на никого?
	— Не съм. Кой би ми повярвал?
	— Не трябва да казваш на никого. Не го споменавай пак и пред мен. Имаш късмет, че баща ни не знае.
	— Мислиш ли, че щеше да се ядоса? Прометей е негов братовчед.
	— Всички сме негови братовчеди, включително и олимпийците. Татко като нищо би те хвърлил на гарваните, тъй като в очите на другите ще заприлича на глупак, който не може да упражнява контрол над децата си.
	Стомахът ми се сви. Като видя изражението ми, Еет се засмя.
	— Разбра, нали? И за какво всичко това? Прометей е вече наказан. Чуй съвета ми! Следващия път, когато предизвикваш боговете, прояви повече разум. Не бих искал да видя сестра си на пепел заради някаква глупост.


	Най-сетне уговориха брак за Пазифая. Тя копнееше за това, седеше в скута на баща ми и не спираше да мърка как би искала да роди дечица на някой добър избраник. Брат ми Персей имаше задачата да помогне в намирането на съпруг и често вдигаше чаша в чест на нейната готовност за брак.
	— Минос! — обяви баща ми. — Син на Зевс и господар на Крит.
	— Смъртен?! — сепна се майка ми. — Нали каза, че ще бъде бог?
	— Той е безсмъртен син на Зевс.
	Персей се подсмихна подигравателно.
	— Вероятно… Всъщност ще умре или не?
	Огънят в огнището лумна като от внезапна светкавица.
	— Стига празни приказки! Минос ще бъде господар на душите на смъртните в задгробния живот. Името му ще просъществува.
	Всички млъкнаха. Срещнах погледа на Еет и прочетох мислите му: _Видя ли? Трябва да се внимава и да се проявява разум._
	Очаквах сестра ми да се разплаче заради избора на съпруг, ала тя се усмихваше. Не знаех защо. Замислих се за нещо друго и лицето ми запламтя. До Минос щяха да бъдат семейството му, съветниците, целият дворец, васалите, астрономите, виночерпците, слугите и подчинените на слугите. Всички тези, за които Прометей беше пожертвал вечността си. Смъртните.


	И така, в деня на сватбата се понесохме над морето в златната колесница на баща ми. Пирът беше в Крит, в големия палат на Минос в Кносос. Стените бяха наскоро измазани, навсякъде имаше цветя, а гоблените искряха в ярки шафранови багри. Гостите не бяха само титани. Минос беше син на Зевс и всички олимпийски блюдолизци щяха да дойдат, за да покажат уважението си. Между дългите колонади се тълпяха богове в цялото им достолепие. Те оглеждаха новодошлите, смееха се и украшенията им подрънкваха. Най-голямата тълпа беше около баща ми. Безсмъртните нямаха търпение да го поздравят за прекрасния избор. Чичовците ми бяха много доволни — Зевс едва ли би се опълчил, ако този брак просъществуваше.
	На специалния булчински подиум Пазифая блестеше досущ зрял плод. Кожата й беше златиста и косата й лъщеше като слънчеви лъчи върху бронз. Около нея се въртяха стотина развълнувани нимфи, коя от коя по-нетърпеливи да й кажат колко е красива.
	Стоях настрани от олелията. Покрай мен минаваха титаните: леля Селена, чичо Нерей с водорасли покрай и подир стъпките си, Мнемозина, майката на спомените, и нейните девет грациозни дъщери. Очите ми обикаляха присъстващите, докато накрая съзряха онова, което търсех: една тиха група от приведени фигури. Прометей ми беше казал, че те не си приличат един с друг, ала за мен бяха еднакви — всички бяха с повехнала потна кожа, с омачкани роби, провиснали коси и отпусната плът. Представих си как докосвам гаснещите им тела и цялата изтръпнах. Бях чувала разказите на братовчедите ми за онова, което правели със срещнатите насаме нимфи. Изнасилвания, унижения, оскърбления… Не можех да повярвам. Приличаха ми на повехнали ламели на гъби. Не вдигаха очи и не поглеждаха към божествата. Смъртните имаха свои собствени истории за онези, които общуват с боговете. Неудачен поглед или само една стъпка встрани довеждали до смърт и проклятие на семействата им за поколения наред.
	Зевс, братята и сестрите му, зад тях баща ми, чичовците, различни рангове речни богове и морски господари, фурните, ветровете и грациите бяха наредени в дълга, всяваща страх редица. Най-долу, вперили очи едни в други, бяхме ние, нимфите и смъртните.
	Еет ме хвана за лакътя.
	— Няма какво толкова да гледаш. Ела да те заведа при олимпийците.
	Последвах го с туптяща гръд. Не бях виждала нито един от онези, които управляваха от божествените тронове. Застанахме до прозореца, от който се виждаше огрян в слънце двор. И ги видях.
	Аполон, бог на лирата и на лъскавия лък. Луноликата му близначка и безжалостен ловец Артемида. Хефест, ковачът и майсторът на Прометеевите окови. Умисленият Посейдон с тризъбеца, командващ вълните. Деметра, богинята на плодородието…
	Не можех да откъсна очи от могъщото им великолепие. Дори въздухът се отдръпваше пред всяка тяхна крачка.
	— Видя ли Атина? — прошепнах аз.
	Винаги се бях възхищавала на историите за проницателната й войнственост, на мъдростта й и на по-бързия й от мълния ум. Не я виждах сред боговете. Еет предположи, че е твърде горда, за да застане близо до нискостоящите титани. А може да беше и твърде мъдра, за да раздава комплименти като една от тълпата. Най-вероятно беше добре прикрита, нали беше сред най-могъщите олимпийци, и следователно беше способна да наблюдава и слуша незабелязано.
	Настръхнах от тази мисъл и попитах:
	— Дали не ни чува какво говорим?
	— Ти пък! Тя е тук заради големите богове. Ето го и Минос.
	Царят на Крит беше син на Зевс и на смъртна жена. Беше полубог и съответно смъртен, но пък благословен заради божествения си родител. Той се открояваше сред съветниците, косата му беше гъста като метла, а гърдите широки като корабна палуба. Тъмният пламък на очите му под златната корона ми напомни за обсидиановия палат на баща ми. Когато докосна нежната ръка на булката, той като че ли се смали и заприлича на сгърчено през зимата дърво. Вероятно го осъзна, тъй като помръкна, а сестра ми засия още повече. Вероятно от щастие. Или пък от чувство за превъзходство, което беше едно и също за нея.
	— Виж, виж! — наведе се Еет към мен и посочи един смъртен, който не беше толкова приведен и свит като останалите.
	Беше млад, с обръсната в египетски стил коса и с приятни черти на лицето. Хареса ми. Очите му не бяха замъглени от вино като очите на другите.
	— Харесва ти, нали? Това е Дедал. Чудо в света на смъртните! Почти бог! Когато стана цар, ще държа около себе си такива славни личности.
	— И кога ще станеш цар?
	— Скоро. Татко ми даде цяло царство.
	Помислих, че се шегува.
	— Ще може ли да живея при теб?
	— Не. Ти си вземи друго царство.
	Както винаги се държахме за ръка, но изведнъж всичко се промени — гласът му проехтя като чужд, все едно не бяхме заедно, а далеч един от друг.
	— Кога заминаваш? — едва попитах аз.
	— Веднага след сватбата. Татко ще ме заведе.
	Заяви го така, сякаш нищо друго не го интересуваше. Изтръпнах и увиснах на ръката му.
	— Защо не ми каза? Не може да ме изоставиш. Какво ще правя без теб?
	Той ме прекъсна.
	— Не прави сцени. Ти знаеше, че това ще се случи. Не мога да гния цял живот под земята и да нямам нищо свое.
	Ами аз? Аз можех да гния, така ли?
	Еет се обърна и заговори с един от чичовците. Младоженците се оттеглиха в ложето си, а брат ми се качи в колесницата на баща ми и отлетя.
	Персей замина след няколко дни. Никой не се учуди — без сестра ми палатът беше празен за него. С глупавия довод, че името му било сходно с името на този народ, той заяви, че ще живее на изток, сред персийците. Пък и искал да види дали наистина отглеждали демони.
	Баща ми му беше ядосан заради подигравката за Минос и попита ехидно:
	— Искаш да кажеш, че биха могли да имат повече демони от нас?
	Персей не отговори и замина по вода без помощта му. Последното, което ми каза, беше: _Поне вече няма да чувам гласа ти._
	Животът ми се промени за няколко дни. Бях отново дете и чаках баща ми да се върне от похожденията с колесницата, докато майка ми се излежаваше на речните брегове. Седях в празния палат, гърлото ме стягаше от самота и когато повече не ме сдържаше, отивах на изоставения бряг, при докосваните от Еет скали. Вървях по пясъка, под който се криеха стъпките му. Той, разбира се, не можеше да остане. Нали беше божественият син на Хелиос, блестящ, умен, красноречив, че и бъдещ цар… А аз, коя бях аз?
	Още виждах очите му, докато го молех да ме вземе. Познавах го добре и знаех какво мисли. _Винаги трябва да се проявява повече разум._
	Замислих се за нимфите, които ронели сълзи, докато се превърнат в камъни, плачещи птици, зверове и дървеса. На мен не можеше да ми се случи дори това. Бях като оградена от гранитни стени. Трябваше да говоря със смъртните. Да ги помоля да ми намерят съпруг. Бях дъщеря на Хелиос и вероятно някой от дрипавите мъже щеше да ме вземе. Всякак щеше да е по-добре, отколкото сега…
	В този миг видях лодката.


>	Четвърта глава

	Бях виждала кораби на рисунки, а и бях чувала за тях. Златни и огромни като левиатани, с парапети от слонова кост, те се придвижваха с помощта на усмихнати делфини или петдесет чернокоси нереиди със сребърни като луната лица.
	Мачтата на този малък плавателен съд беше тъничка като фиданка, корпусът беше с кръпки, а платното висеше опърпано. Зърнах лицето на един моряк и едва си поех дъх. То беше загоряло и блестеше на слънцето. Смъртен.
	Човечеството беше почти навсякъде. Стоях зад една скала и гледах как мъжът направлява лодката, дърпа мрежите и заобикаля скалите. Той не приличаше на издокараните знатни особи в двора на Минос. Косата му беше дълга, черна и мокра от вълните. Дрехите му бяха вехти, а вратът — в струпеи. Ръцете му бяха в белези от острите люспи на рибите. Движенията му не бяха грациозни, а стабилни и уверени като плаването на голям кораб сред вълни.
	Чувах пулса в ушите си. Отново се сетих за нимфите, похитени от смъртни, но лицето на моряка беше с меки младежки черти и ръцете, с които дърпаше мрежите, бяха бързи, но не и груби.
	Така или иначе, в небето над мен беше баща ми, Всевиждащия. Грозеше ли ме опасност, той щеше да ми се притече на помощ.
	Морякът се приближи до брега, улисан в риболова. Поех дъх и рекох:
	— Здравей, смъртни!
	Той придърпа мрежите.
	— Привет. С коя богиня разговарям?
	Гласът му беше нежен като летен бриз.
	— С Цирцея.
	— О… — Лицето не издаваше мислите му. След време ми каза, че бил чувал за мен и не знаел как да реагира. Той коленичи на грубите дъски. — Достопочтена богиньо, да не би да съм навлязъл във ваши води?
	— Не. Аз нямам мои води. Това лодка ли е?
	— Да — отвърна той, а аз така и не прозрях изражението на лицето му.
	— Бих искала да поплавам.
	Морякът се поколеба, но доближи лодката до брега. Не ми се чакаше и навлязох във водата. Качих се и усетих горещите дъски под сандалите си. Лодката се люлееше и имах чувството, че яздя змия.
	— Да тръгваме — рекох аз и изведнъж усетих сковаността на божественото достолепие, което дори не знаех, че притежавам. Морякът се държеше по-сковано и от мен. Той потрепери, когато ръкавите ни се докоснаха, а заговорех ли го, отклоняваше поглед встрани. Този начин на общуване ми напомни за баща ми, дядо ми и всички всемогъщи богове. За _дългата всяваща страх редица_.
	— Аз нямам почти никаква власт и не бих могла да ти сторя зло — побързах да обясня. — Така че бъди спокоен.
	— Благодаря ти, любезна богиньо — промълви морякът, а аз се засмях и като че ли не толкова пояснението, колкото смехът ми го успокои.
	Започнахме да обсъждаме скачащите до лодката риби, гмуркащите се птици и плетката на мрежите. Когато споменах името на баща ми, той погледна към слънцето и се разтрепери. Към края на деня забрави за опасенията си, коленичи и ме помоли да благословя мрежите, тъй като за пръв път се радвал на такъв голям улов. Загледах се в гъстата му черна коса, която проблясваше на лъчите на залеза, и в силните му приведени рамене. За такава почит копнееха всички богове. Не знам защо беше коленичил и дали аз не го бях подтикнала да го стори, но исках да видя лицето му и казах:
	— Стани. Моля те. Не мога да благословя мрежите ти, тъй като не притежавам божествена власт. Произхождам от наядите, които господстват само над сладководните басейни. Мисля, че ми липсват и много от техните малки дарби.
	— Въпреки това ще мога ли да те видя отново? За пръв път виждам такова прелестно създание като теб.
	Познавах топлината от светлината на баща ми, бях държала Еет като дете в ръцете си, на леглото ми имаше дебели, изтъкани от безсмъртни ръце вълнени завивки, но за пръв път ме заля истинска топлина.
	— Чакай ме на същото място — обещах аз.
	Морякът се казваше Главк. Рано всяка сутрин донасяше непознатия досега за мен хляб, сирене и маслини — беше ми приятно да го гледам как яде — и докато закусвахме, го разпитвах за семейството му. Баща му бил стар и все сърдит, като непрекъснато се тревожел и мърморел за прехраната им, майка му правела лекарства от билки, но била преуморена от твърде много работа, а сестра му имала пет деца и била вечно гневна и болна. Ако не давали на господаря определената лепта, той щял да ги изгони от колибата, в която живеели.
	Досега никой не беше споделял с мен толкова много за живота си. Попивах всяка дума все едно бях поглъщащ вълни въртоп, но не разбирах половината от казаното — Главк говореше за мизерия, тежък труд и непрестанен тормоз. Лицето му обаче беше ведро и въпреки сълзите в искрените очи под красивото чело той се усмихваше всеки път, когато ме погледнеше.
	Приятно ми беше да го гледам как кърпи мрежите, чисти дъските на лодката и пали огън — първо слагаше сух мъх, а после малки и по-големи съчки и използваше кремък. За пръв път виждах това — на баща ми не му трябваха специални умения, за да пали и поддържа огъня.
	Когато забеляза, че го наблюдавам, Главк потри мазолестите си ръце и каза:
	— Виждам ти се грозен, нали?
	О, не, казах си аз, в палата на баща ми има изискани нимфи и мускулести речни богове, но аз предпочитам да гледам само теб.
	Поклатих глава.
	Той въздъхна.
	— Сигурно е чудесно да си бог.
	— Брат ми веднъж го сравни с водопад…
	— Представям си какво е имал предвид. Все едно си препълнена чаша и, аха-аха, да прелееш. Разкажи ми за брат си. Не си го споменавала досега.
	— Той стана цар далеч оттук. Казва се Еет. — След толкова време името му прозвуча някак странно. — Исках да замина с него, но той не се съгласи.
	— Постъпил е глупаво.
	— Защо?
	Главк ме погледна.
	— Ти си златна богиня, красива и мила. Ако имах такава сестра, никога нямаше да я оставя.

	* * *

	Докато работеше по лодката, ръцете ни се докосваха. Седнехме ли, роклята ми покриваше стъпалата му. Кожата му беше топла и позагрубяла. Понякога нарочно изпусках нещо, за да докосна ръката му, когато го вдигне и ми го подаде.
	Един ден коленичи на пясъка, за да запали огън и да стопли обяда. Все така наблюдавах с удоволствие това чудо, което извършваха смъртните с кремък и прахан. Косата му замрежваше наведените очи и страните му блестяха от пламъците. Моят чичо му беше дал този дар.
	— Аз съм го виждала.
	— Кого?
	— Прометей.
	Главк вдигна очи от рибата, която печеше на огъня.
	— О, Прометей!
	— Да. Който ви е дал огъня.
	— Това е една стара история.
	— Дори прастара. Внимавай, ще изгориш рибата!
	Той беше изпуснал шиша и рибата се беше овъргаляла във въглените.
	— Но как си го виждала, та ти си на моите години?
	Лицето ми го беше подлъгало, тъй като наистина изглеждах на неговите години.
	— Всъщност не съм — засмях се аз.
	Коленете ни се допираха и когато Главк скочи и ме погледна уплашено, изведнъж усетих студенина.
	— Годините нямат значение. Така и не съм се възползвала от тях. Ти знаеш толкова за света, колкото и аз.
	Хванах ръката му, но той я дръпна.
	— Какво говориш? На колко си години? На сто? Или на двеста?
	За малко пак да се засмея. Той ме гледаше втренчено и не мигваше. Рибата пушеше в огъня. Бях му разказала много малко за живота си. И какво ли толкова имаше за разказване… Само унижения и подигравки. Напоследък майка ми си служеше с доста злобен хумор, баща ми беше започнал да отделя повече време на играта на дама, отколкото на нея, и гневът й се изливаше върху мен. Видеше ли ме, свиваше устни. _Цирцея е глупава като пън. Цирцея няма капка мозък в главата. Косата на Цирцея е сплъстена като кучешка козина. Не желая да чувам гадния й гласец. Защо от всички деца остана да се мотае точно тя? Всъщност кой ли бия взел…_
	Дори да чуваше мърморенето й, баща ми не го показваше и само се местеше с дамата от зала в зала. Редовно се усамотявах в стаята си разплакана, но след като срещнах Главк, всички обиди започнаха да ми се струват като ухапване от пчела без жило.
	— Извинявай, това беше нелепа шега. Никога не съм го виждала, макар и да съм искала. Така че, спокойно, аз и ти сме на едни и същи години.
	— Представяш ли си, ако наистина си била жива тогава? — въздъхна той и най-сетне се успокои.
	След като привърши с обяда, хвърли остатъците от рибата на чайките и след малко размаха ръце, за да ги прогони. Раменете му се очертаха под туниката и той ми се усмихна на фона на сребърните вълни. Повече никога не споменах името на чичо си.
	Веднъж лодката се забави. Когато най-сетне приближи брега, Главк се изправи и ме погледна тъжно и умислено. На лицето му имаше тъмна като буреносен облак синина. Баща му го беше ударил.
	Пулсът ми се ускори и казах:
	— Ела, седни, ще ти донеса вода.
	— Не мога. — За пръв път го чувах да говори толкова рязко. — Не днес. Всъщност никога вече. Баща ми ме обвини, че заради безделието ми запасите ни от храна са приключили. Очаквал ни глад и вината била моя.
	— Аз ще ти помогна.
	— Не можеш. Нали каза, че не притежаваш божествени качества.
	Той отплава и аз хукнах към дядовия ми дворец. Минах под арките, покрай покоите на жените, от които се чуваше шум от забързани стъпки, звън на бокали и подрънкване на гривни, подминах наядите, гостуващите нереиди и дриади и спрях пред дъбовия трон на подиума, където седеше баба Тетида, великата покровителка на всички водоизточници, родена като съпруга си в зората на сътворението от самата майка Земя. Робата й се диплеше в синьо, а на врата й вместо шал беше увита водна змия. Пред нея имаше златен стан. Лицето й беше старо, но без бръчки. От сякаш непресъхващата й утроба се бяха родили безброй синове и дъщери, а техните деца и внуци продължаваха да се редят за благословията й. Веднъж беше докоснала и моето чело с меките си пръсти: _Добре дошло, дете!_
	Сега коленичих за втори път.
	— Аз съм Цирцея, дъщерята на Персеида. Трябва ми помощ. Един смъртен се нуждае от богат морски улов. Не мога да го благословя, но ти можеш.
	— Със знатен произход ли е?
	— По душа да. Беден, но с благороден дух, смел и сияен като звезда.
	— Какво предлага в замяна?
	— Ами…
	— Скъпа моя, смъртните трябва винаги да дават нещо, макар и незначително. Може да излеят малко вино в твоя извор, инак ще забравят какво е това благодарност.
	— Аз нямам извор и не се нуждая от благодарност. Моля те, ако не ми помогнеш, няма повече да го видя.
	Баба ме погледна и въздъхна. Сигурно беше чувала хиляди такива молби. Това е нещо, присъщо както на боговете, така и на смъртните. Когато сме млади, ние вярваме, че изпитваме чувства, каквито никой досега не е изпитвал.
	— Ще изпълня желанието ти и ще го даря с богат улов. В замяна ще ми обещаеш, че няма да легнеш с него. Баща ти ще ти избере по-достоен кандидат от някакъв простосмъртен рибар.
	— Обещавам.


	Лодката пореше вълните и той викаше с цяло гърло. Не трябвало дори да дърпа мрежите. Огромните като телета риби сами скачали в лодката. Баща му се успокоил, дал лептата на господаря и получил кредит за следващата година. Морякът коленичи.
	— Благодаря ти, богиньо.
	Вдигнах го и казах:
	— Не коленичи пред мен. Това беше дело на моята баба.
	Той стисна ръцете ми.
	— Благодаря на теб, тъй като успя да я убедиш. Цирцея, чудо на чудесата, моя благословия, ти спаси живота ми.
	Главк притисна топлото си лице в ръцете ми и устните му докоснаха пръстите ми.
	— Искам да съм бог, за да ти благодаря така, както подобава.
	Къдрите му обвиха китките ми. Аз пък исках да съм истинска богиня, да му поднасям китове на златни блюда и никога да не ме изостави.
	Всеки ден разговаряхме за мечтата му да има своя лодка и къщурка.
	— Ще поддържам вечно огъня. За теб. Ако ми позволиш…
	— Ще се зарадвам на стол, че да сядам, когато идвам да си говорим.
	Той се изчерви, аз също пламнах. Все още не знаех нищо за любовта. Не се бях заслушвала в шушненето на братовчедите ми — широкоплещестите богове и грациозни нимфи — и никога не се бях усамотявала с ухажор. Не знаех как да постъпя, ако ръката ми докоснеше неговата и ако се оставех да ме целуне.
	Лицето му беше като пясъка — по него преминаваха стотици изражения.
	— Баща ти… — подхвана Главк, както винаги смутен, когато ставаше дума за Хелиос, — … сигурно ще ти избере съпруг.
	— Да.
	— И какъв би бил той?
	Идеше ми да заплача. Исках да се притисна в него и да му призная, че той е моят избраник, но бях дала обещание. Реших да му кажа истината — баща ми щеше да избере някой принц или пък чуждоземен цар.
	Той сведе поглед.
	— Разбирам… Ти си му много скъпа.
	Не възразих, а отидох в палата на баща ми, коленичих в нозете му и го попитах дали може да превърне смъртен в бог.
	Все така загледан в дамата, Хелиос се намръщи.
	— Знаеш, че е невъзможно, освен ако това не е писано в звездите им. Дори аз не мога да променя законите на богините на съдбата.
	Онемях. Ако Главк останеше смъртен, той щеше да остарее, да умре и щеше да настъпи ден, в който щях да седя на брега без него. Прометей ме беше предупредил, но не го бях разбрала. Колко глупаво постъпих! Много, много глупаво. Хукнах паникьосана към баба ми и едва изрекох:
	— Той ще умре.
	Дъбовият й трон беше с драперия от най-фини тъкани. Баба държеше хурка и вълна с цвят на зелен речен камък.
	— Да, внучето ми, той е смъртен и такава е съдбата му.
	— Не е справедливо! Не може така!
	— Това са две различни неща.
	Наядите наостриха уши, за да чуят разговора ни.
	— Трябва да ми помогнеш — настоявах аз. — Велика богиньо, направи го безсмъртен.
	— Никой бог не може да направи това.
	— Аз го обичам. Трябва да има някакъв начин.
	Баба въздъхна.
	— Знаеш ли колко много нимфи преди теб се надяваха на същото, но останаха разочаровани?
	Тези нимфи не ме интересуваха. Аз бях дъщеря на Хелиос, израснала сред легендарни истории за световни поврати.
	— Нямали нещо… Някакво чудо… Начин да постигнем споразумение с богините на съдбата… _Фармака…_
	Еет споменаваше тази дума, когато говореше за билки с чудотворно действие, които растели от кръвта на боговете.
	Бодната змия на врата на баба се размърда и изплези черния си език от стрелообразната уста.
	— Как смееш да говориш за това!
	Гласът на баба прозвуча гневно и аз се смутих.
	— За кое?
	Тя се надигна и се изправи в цял ръст пред мен.
	— Дете, аз направих всичко, което можах. Върви си и да не съм чула да споменаваш за това зловредие.
	Зави ми се свят, а устата ми загорча, сякаш бях пила стипчиво вино. Минах покрай диваните, столовете и надиплените поли на шушукащите и подсмихващи се наяди. _Нали е дъщеря на Слънцето, мисли си, че може да преобърне света, за да задоволи прищевките си._
	Бях не на себе си и не изпитвах срам. Да, не само бих преобърнала света, бих го унищожила, изгорила и сторила всичко, за да имам Главк. Не можех да забравя изражението на баба ми, когато споменах думата _фармака_. Не бях виждала никой бог да реагира така. Но пък помнех погледа на Главк, когато говореше за лептата, празните мрежи и баща си. Започнах да разбирам страха. Какво можеше да накара боговете да се страхуват? Вече знаех отговора.
	Страхът беше по-силен от тяхното всевластие.
	В крайна сметка бях научила нещо и от майка ми. Издокарах се, обух най-хубавите си сандали и навих косата си на масури. Отидох на пиршеството на Хелиос, където чичовците ми ядяха и пиеха, излегнати на лилави дивани. Наливах им вино, усмихвах се и ги прегръщах. Първо се обърнах към чичо Протей, който имаше тюленово месо между зъбите. Ти си смел и доблестен командващ на войската. Разкажи ми за битките си, къде и как си побеждавал… Чичо Нерей, ти си бил властелин на морето преди олимпиецът Посейдон да те измести. Моля те, разкажи ми за великите си дела и за най-трудните изпитания.
	Слушах и запомнях имената и местоположението на пропитите с кръвта на боговете бойни поля. Едно от тях беше близо до брега, на който живееше Главк.


>	Пета глава

	Беше горещо, около пладне, и пръстта се ронеше под стъпките ни.
	— Хайде, близко е. Чудесно място за отмора на изнуреното ти тяло.
	Той ме следваше с неохота. Жаркото слънце винаги го дразнеше.
	— Не искам да се отдалечавам от лодката.
	— Не се тревожи за нея. Ето, стигнахме! Виж какви цветя! Красота! Бледожълти камбанки…
	Успях да го прилъжа да направи още няколко крачки сред гъстите туфи. Знаех, че баща ми е някъде над нас и може да ни види, затова бях намислила срещата ни да изглежда като обяд сред природата. Кой знае, може баба да му беше разказала за вълненията ми.
	Седнахме. Гледах Главк и си мислех как ли щеше да изглежда като бог. До нас имаше гора с дълбока сянка, която би ни скрила от взора на баща ми. Веднъж да се превърнеше в бог, щях да привикам Главк в гората и… край на обещанието.
	Потупах възглавницата на тревата и казах:
	— Легни и поспи. Би било чудесно, нали?
	— Боли ме главата. И слънцето свети право в очите ми.
	Седнах така, че да засенча слънчевите лъчи. Той въздъхна и нали беше преуморен, заспа след миг сред цветята. Представих си как го преобразяват, как безсмъртието им се влива във вените му и се събужда бог. После взима ръцете ми и промълвява: _Вече мога да ти благодаря така, както заслужаваш._
	Откъснах няколко цветя и ги сложих на гърдите му. Духнах и прашецът се посипа върху него.
	— Стани бог — прошепнах аз. — Трябва да станеш бог.
	Главк спеше. Цветята клюмаха унило, а листенцата им наподобяваха крила на нощна пеперуда. Стомахът ми се сви. Може би не бяха подходящите цветя. Трябваше първо да ги проуча, но нали нямах търпение… Станах и обиколих хълма с надеждата да намеря жарки яркочервени и излъчващи сила цветя, но уви, всички бяха от обикновени по-обикновени и едва ли щяха да ми помогнат.
	Свлякох се до Главк и заридах. Сълзите на наядите могат да текат безкрай и на мен наистина ми трябваше цяла вечност, за да изплача мъката си. Провалих се. Еет грешеше. Нямаше вълшебни билки и аз щях да изгубя милия красив Главк, който щеше да изгние в земята. Мразех тези тъпи цветя. Сграбчих цяла шепа и ги изтръгнах с корените. Откъснах листенцата и начупих стъблата. Сокът потече по дланите ми. Мирисът беше остър и възкисел като на развалено вино. Изтръгнах още една туфа. Ръцете ми бяха горещи и лепнеха. Дочувах някакво жужене, все едно наблизо имаше кошер.
	Трудно ми е да опиша какво се случи след това. Нещо ми пошепна, че силата на цветята е в сока им, който може да преобрази всяко същество в истинското му аз.
	Слънцето беше ниско на хоризонта. Взех няколко цветя и изстисках сока в отворените устни на спящия Главк. Обрах млечните капчици на устните му. Той се закашля и аз зашепнах: _истинското аз, истинското аз_…
	Бях готова да изстискам още сок, но по лицето му премина сянка. Цветът й се промени от кафява в пурпурна, тя запълзя във всички посоки и тялото му доби тъмен морскосин цвят. Ръцете, краката и раменете му се уголемиха. Порасна му брада — дълга и зеленикава като окислен мед. На гърдите му се прилепиха морски рачета.
	— Главк — прошепнах аз, — събуди се.
	Докоснах хладната му и твърда ръка. Той отвори очи, скочи на крака и пред мен сякаш се издигна огромна вълна — истински морски бог или неговото същинско аз.
	— Цирцея! Чудото стана!


	Нямаше време да се оттеглим в гората и да легнем на мекия мъх под дърветата. Главк беше превъзбуден и пръхтеше като хукнал на воля бик.
	— Вече нямам белези и струпеи! — протегна ръце той. — И не съм уморен. За пръв път в живота си! Мога да преплувам океана. Искам да се видя. Как изглеждам?
	Завъртя ме и белите му зъби заблестяха на синьото лице.
	— Мога да бъда с теб! Мога да посетя палата! Ще ме заведеш ли?
	Не можех да му откажа. Заведох го при баба. Ръцете ми трепереха, докато изричах лъжите: Главк заспал на една поляна и се събудил бог…
	— Вероятно желанието ми да го направя безсмъртен се оказа пророчество. Не се случва за пръв път на децата на баща ми.
	Баба почти не ме слушаше. И изобщо не подозираше, че я лъжа. Никой, никога и в нищо не ме подозираше.
	— Братко! — прегърна Главк тя. — Нови ми братко! Това е дело на богините на съдбата! Докато си намериш дом, чувствай се добре дошъл в моя палат!
	И така, аз и бог Главк прекарвахме дните си на брега на здрачната река на дядо ми, запознах го с лелите, чичовците и братовчедите ми, както и с безбройните нимфи, чиито имена научих чак сега. Всички слушаха с интерес историята за неговото преобразяване. Той разказваше надълго и широко как бил уморен, заспал непробудно и изведнъж усетил прилив на сила, която го вдигнала все едно бил на хребета на вълна. И всичко това благодарение на богините на съдбата. Новият бог показваше сините си гърди, божествени мускули и гладките си ръце, които лъщяха като излъскани от вълните раковини.
	— Ето как се сдобих със същинското си аз!
	Любувах се на сияещото му от радост и увереност лице. Дори дишах ведно с него. Изкушавах се да му кажа, че не друг, а аз сторих чудото, ала не исках да развалям убеждението му, че всичко това е божествено дело на съдбата. Все още мечтаех да легнем в тъмната гора, но вече си мислех за сватба и за съпруг.
	— Ела да се запознаеш с баща ми и дядо ми — рекох аз и избрах дрехи, които да показват колкото може повече тялото и кожата му. Предупредих го, че трябва да изрази уважение, като се поклони и стои на необходимото разстояние. Той се справи добре и получи похвали. После отидоха при Нерей, стария титан на морето. Той пък го представи на новия властелин Посейдон и двамата помогнаха на бог Главк да украси подводния палат със злато и намерени в морето съкровища.
	Посещавах палата всеки ден. Солта щипеше кожата ми, а новият бог беше толкова зает с възхищаващите се на двореца гости, че понякога само ми се усмихваше. Не му се сърдех, тъй като имахме вечността. Нимфите и боговете седяха на сребърни маси и се надпреварваха да спечелят вниманието му. Преди време щяха да го нарекат жалък рибар и да му се присмеят, но сега копнееха да чуят разказа за неговото безсмъртие, който ставаше все по-подробен: майка му била превита на две, баща му го биел всеки ден и така нататък. Слушателите ахкаха и притискаха гърдите си с две ръце.
	— Изпратих вълна да разбие лодката на баща ми и шокът го уби. Благослових майка ми. Тя има нов съпруг и робиня за домашната работа, та затова ми направи олтар, който не спира да кади. Селото ми таи надежда, че ще им изпратя богат улов.
	— Ще го направиш ли? — попита една нимфа със скръстени под брадичката ръце.
	Дори тази скъпа дружка на сестра ми и на Персей се беше променила — сковаващата кръглия й лик злоба се беше изпарила и лицето й лъщеше като зряла круша.
	— Ще видим. Зависи какво ще предложат в замяна.
	Когато беше много доволен, краката на Главк се превръщаха в бледосива рибена опашка и люспите й заблестяваха на мраморния под в преливащи се цветове.
	— Баща ти наистина ли умря? — попитах аз, когато останахме насаме.
	— Да. И то заслужено заради богохулствата си.
	Главк лъскаше нов тризъбец, подарък от Посейдон. Всеки ден се излежаваше и пиеше от големи колкото главата му бокали. Смееше се като чичовците ми — с цяло гърло и с отворена уста. Той не беше някакъв жалък рачешки господар, а един от най-великите морски богове, който можеше да привиква китове, да спасява кораби от рифове и плитчини и да измъква лодки с моряци от бурните вълни.
	— Как се казваше онази красива кръглолика нимфа? — попита Главк.
	Бях се размечтала как ще поиска ръката ми на плажа. На онзи бряг, където се срещнахме за пръв път.
	— За Сцила ли питаш?
	— Да. Тя се движи като вода, нали? Като сребрист ручей. — Той ме погледна и добави: — Никога не съм бил толкова щастлив.
	Усмихнах се. Най-сетне моят любим искреше от блаженство. Почестите, посветените нему олтари, обожателите му — всичко това беше дар за мен, тъй като той беше мой.
	Сцила започна да се навърта все повече около Главк. Смееше се на шегите му, погалваше шията си и разтърсваше коси. Беше много красива, едно от бижутата в палата. Речните богове и нимфите въздишаха по нея и тя кокетираше, като им хвърляше обнадеждаващи погледи, а след това им обръщаше гръб. Сцила пристъпваше бавно заради даровете, с които беше отрупана — безброй коралови гривни и перлени огърлици. Обичаше да ми ги показва и аз казвах, без да се заглеждам:
	— Много са красиви.
	Появяваше се на всяко пиршество с двойно и тройно повече бижута, които можеха да потопят рибарска лодка. Веднъж тикна огромните си като ябълки перли в лицето ми и попита със заядлив тон:
	— Не си виждала по-голяма красота, нали?
	— Хубави са — отвърнах аз и се зачудих дали не е влюбена в мен.
	Тя не издържа и заяви:
	— Главк каза, че ако искам още перли, може да изпразни цялото море заради мен.
	Бяхме в палата на Океан и във въздуха се носеше тежкото ухание на димящи ароматни смоли.
	— Тези перли от него ли са?
	Лицето й грейна.
	— Всичките са от него. О, ама ти не знаеш ли? Уж си му много близка. Май не си това, каквото си мислиш, че представляваш за него.
	Гледаше ме и чакаше отговор. Гледаха ме и другите в залата. Зави ми се свят и едва поех въздух. Такива скандали бяха по-търсени и от златото в нашите палати.
	— Главк поиска ръката ми. Още не съм му дала отговор. Ти какво ще ме посъветваш? Да го взема ли с тази синя кожа, рибена опашка и така нататък?
	Наядите се закикотиха като хиляди фонтани и аз побягнах, за да скрия сълзите си, та Сцила да не се хвали с тях като с пореден трофей.


	Хелиос беше с един от чичовците ми, речния бог Ахелой.
	— Какво има? — неприязнено попита той, тъй като прекъснах разговора им.
	— Искам да се омъжа за Главк. Ще разрешиш ли?
	— За Главк ли? — прихна баща ми. — Той вече има избраница. И това не си ти.
	Не можех да повярвам. Хукнах обратно, без да се среша или преоблека. Всеки миг беше от жизнено значение. Седнах да чакам Главк, който беше на гости на някакъв бог. Треперех, заобиколена от празните му преобърнати бокали и просмуканите от вино възглавници.
	Когато дойде, махна с ръка и целият безпорядък изчезна в миг. Всичко заблестя и Главк каза:
	— О, Цирцея!
	Все едно каза: „О, дърво!“.
	— Ти наистина ли ще се ожениш за Сцила?
	Лицето му се озари.
	— Не е ли тя най-съвършеното създание, което сме виждали? Глезените й са тънки като на кошута. Речните богове са бесни, че съм неин любимец. Дори Аполон изпитвал ревност.
	В този миг съжалих, че не бях използвала популярните номера с очите, косите и устните, които владееха другите нежни създания.
	— Главк, тя е красива, ала не те заслужава. Жестока е и не те обича така, както заслужаваш.
	— Какво искаш да кажеш?
	Погледна ме така, сякаш не можеше да си спомни коя съм. Представих си как би постъпила сестра ми. Приближих и прокарах пръсти по ръката му.
	— Познавам някой, който би те обичал повече.
	— И кой е той? — Само след миг долови намека и вдигна ръце, сякаш за да се предпази. А уж беше всемогъщ бог! — Ти си ми като сестра.
	— Мога да ти бъда повече от сестра. Мога да бъда всичко.
	Притиснах устни в неговите, но той се дръпна и ме погледна полууплашено и полугневно. Заприлича ми на някогашния Главк.
	— Обичам те от мига, в който те зърнах в лодката. Сцила се подиграва на опашката и на зелената ти брада, но аз те обожавах дори когато стискаше в дланите си рибени черва и плачеше от тормоза на баща си. Помогнах ти, когато…
	— Не ми говори за онова време — вдигна ръка той. — Не искам да си спомням за тегобите, униженията и болките. Сега седя на съвещанията до баща ти. Не ми се налага да прося за всяка трохичка. Нимфите ме обожават и аз избрах най-красивата — Сцила.
	Все едно ме затрупа с камара камъни, но въпреки това не се предавах:
	— Няма да намериш по-добра и по-вярна от мен. Ще направя всичко, за да бъдеш доволен и предоволен.
	Може би Главк ме обичаше малко, тъй като ме възпря да опиша хилядите унизителни чувства в душата ми, стаените доказателства за страстта и любовта ми и себеотричащите жертви, на които бях способна. Отпрати ме в покоите ми със същия жест, с който оправяше възглавниците.
	Лежах на пода и плачех. Чрез онези магически цветя той придоби истинската си същност — синя, опашата и… не моя. Мислех си, че ще умра от обзелата ме болка, която не беше като шока след заминаването на Еет. Тази болка ме прорязваше досущ остра кама. Не можех да умра и щях да преживявам ужас подир ужас във вечността. Ето защо аз и себеподобните ми предпочитаме да сме камъни или дървета…
	Красивата Сцила, грациозната кошута със сърце на усойница. Защо направи това, защо? Не и от любов. Забелязах подигравателния й поглед, когато говореше за рибената опашка. Може би постъпи така, защото обичаше брат ми и сестра ми, които ме презираха? Или защото баща й беше речно нищожество, а майка й морска нимфа с лице на акула, а и искаше да нарани дъщерята на Слънцето?
	Каквато и да беше причината, аз я мразех. Оказах се една от многото глупачки, които обичат, но обектът на любовта им обича друга. Ако нея я нямаше, нещата щяха да са съвсем други.
	Когато излязох от палата, слънцето залязваше и бледата ми леля се канеше да се покаже на небето. Никой не ме видя. Набрах от цветята за придобиване на истинска същност и ги занесох в заливчето, където се къпеше Сцила. Начупих стеблата и изстисках сока във водата. Да видим как щеше да скрие змийската си злоба! Цялата й низост щеше да блесне. Веждите й щяха да станат дебели, косата й щеше да провисне, а носът й щеше да се превърне в зурла. Палатът щеше да ечи от разярените й викове и аз щях да бъда жертва на камшиците на великите богове, ала техните удари щяха да докажат за пореден път любовта ми към Главк.


>	Шеста глава

	Фуриите не дойдоха да ме търсят — нито през нощта, нито на следващия ден. На здрачаване отидох при майка ми, която стоеше пред огледалото си.
	— Къде е баща ми?
	— При Океан. Тази вечер пиршеството е в неговия палат. — Тя се намръщи. — Краката ти са кални. Измий ги.
	Не ги измих. Не можех да се бавя нито миг. Ами ако Сцила беше на пиршеството и седеше в скута на Главк? Ако вече се бяха оженили? Ако сокът на цветята не беше подействал?
	Сега вече ми е странно, че съм се тревожила толкова много… Палатът беше по-претъпкан от обикновено и миришеше на вечното розово масло — нимфите твърдяха, че на него и само на него се дължи тяхното обаяние. Не видях баща ми, но зърнах леля Селена в центъра на зяпналите я слушатели.
	— Отидох само защото забелязах въртопа в заливчето. Нали я знаете Сцила, помислих си, че може да има… среща…
	Дъхът ми секна. Братовчедите ми се подхилкваха и споглеждаха. Не се издавай, не се издавай, повтарях си аз.
	— Само че тя се носеше по повърхността като давеща се котка. И… не знам как да продължа…
	Леля притисна устни със сребристите си пръсти. Много изискан жест. Всичко у леля беше изискано. Съпругът й беше красив овчар, орисан във вечна дрямка и вечни сънища за съпругата си.
	— Показа се един крак. Грозен крак като на калмар — без кости и целият в тиня. Стърчеше от корема й. После се показа още един. И още един, и още един. Общо дванайсет.
	Върховете на пръстите ми тръпнеха от сока на цветята.
	— Започна да се тресе, раменете й се извиваха, кожата посивя и вратът й се удължи. Щръкнаха още пет глави с редки зъби.
	Братовчедите ми ахнаха. Ужасната гледка не беше за вярване. _Аз я бях преобразила, аз!_
	— Сцила виеше и лаеше като глутница диви кучета. Отдъхнах си, когато се гмурна във вълните.
	Изобщо не се бях замислила как щяха да понесат всичко това сестрите, лелите, братята и любовниците на Сцила. Все пак тя им беше скъпа близка. А когато фуриите дойдеха за мен, сигурно щяха да врещят с цяло гърло в очакване да видят кръвта ми. Огледах се и видях бляскави като наточени остриета лица. Чуваше се шепот: _Как не бях там! Представяш ли си?!_
	— Разкажи ни го още веднъж! — помоли един от чичовците ми и братовчедите ми заподвикваха насърчително.
	Усмивката на леля наподобяваше небесния полумесец. Тя разказа всичко още веднъж — за краката, за зъбите, за главите.
	Настъпи голяма глъчка.
	_Тя е спала с половината палат…_
	_Добре че нея допуснах до себе си…_
	_Естествено, че лае, та тя е такава кучка…_
	Гръмогласният смях ме оглуши. Един речен бог, който се беше заканил да отнеме Сцила от Главк, се усмихваше доволно до уши. Сестрата на Сцила се престори на куче и зави. Дори баба и дядо дойдоха да се забавляват сред всеобщото оживление. Океан пошепна нещо на Тетида. Не чух думите, но нали го познавах от половин вечност, аз четях по устните му. _Добре че се отървахме._
	Един от чичовците ми, който миришеше на калмар, се развика:
	— Разкажи ни пак!
	Леля погледна отегчено с перлените си очи — беше вече късно и боговете се бяха излегнали на диваните с чаши с амброзия. Устните им бяха почервенели от напитките, лицата блестяха като бижутата им, а кикотът им кънтеше в залата. Не за пръв чувах този смях.
	Влезе Главк с тризъбец в ръка. Косата му беше по-зелена от всякога и се вееше като лъвска грива. Братовчедите ми си зашепнаха и очите им светнаха от възбуда — нямаха търпение да му кажат за преобразяването на любимата му, да видят как физиономията му се променя и да се насладят на потреса му.
	Но преди да отворят уста, баща ми дръпна Главк за ръката и двамата излязоха.
	Братовчедите ми останаха разочаровани. Опакият нрав на Хелиос осуети така очакваното зрелище. Персеида щеше да научи всичко по-сетне. Както и Селена. Пируващите вдигнаха бокали и продължиха да се веселят.
	Тръгнах след Главк. Не знам откъде събрах смелост, но мислите в главата ми бяха въртоп от сива морска пяна. Застанах до вратата на стаята, в която влязоха с баща ми.
	— Не може ли да се преобрази в предишната Сцила? — попита тихо Главк.
	Всяко божество знае отговора на подобен въпрос от раждането си.
	— Не — отвърна баща ми. — Никой бог не може да развали стореното от богините на съдбата или който и да е друг бог. В палата има хиляди красавици. Избери си друга.
	Още се надявах да избере мен. Веднага бих се омъжила за него, но се надявах и на още нещо, което до този момент не ми беше хрумвало: искаше ми се да изплаче напразно всичката сол във вените си, за да си върне Сцила, неговата единствена и истинска любов.
	— Ясно — рече Главк. — Както каза, има и други хубавици.
	Той докосна зъбците на тризъбеца и те зазвънтяха.
	— Най-малката дъщеря на Нерей е красавица. Как се казваше? Тетида?
	Баща ми зацъка с език и каза:
	— Много е солена за моя вкус.
	— Благодаря за отличния съвет. Ще те послушам.
	Двамата ме подминаха, върнаха се в залата, баща ми се настани на трона до дядо, а Главк се отправи към лилавите дивани. Седна и се засмя на шегата на един речен бог. Така и го запомних — със синя кожа и зъби като перли на светлината на факлите.
	Той послуша съвета на баща ми. От хиляди нимфи се сдоби с безброй деца със зелени коси и опашки, стана и любимец на рибарите, тъй като редовно пълнеше мрежите им. Понякога ги виждах по време на риболов — досущ делфини сред най-дълбоките води, които така и не се появиха на брега.


	Тъмната река се виеше между бреговете. Бледите цветя кимаха, а аз не виждах нищо. Надеждите ми гаснеха една подир друга: никога нямаше да се омъжа за Главк, нямаше да споделяме безсмъртието си и нямаше да легнем в гората, тъй като любовта му към мен беше изпепелена и загубена завинаги.
	В уханната, осветена от факли нощ се носеше бъбренето на минаващи нимфи и богове. Лицата им бяха ясни и сияйни, но на мен ми бяха чужди. Бижутата им потракваха като птичи клюнове, а червените им усти зееха от несекващ кикот. Главк сигурно беше сред тях, ала не можех да отлича гласа му във всеобщата врява.
	_Не всички богове са еднакви._
	Лицето ми гореше. Не ме болеше, а ме щипеше. Притиснах пръсти до страните си. Откога не се бях сещала за Прометей? Но ето че сякаш застана пред мен — разкървавеният гръб, стоическото изражение и тъмните отразяващи мъката очи.
	Той не издаде звук от ударите на камшика, макар да беше целият в кръв. Приличаше на потопена в злато статуя. А боговете гледаха ли, гледаха… Ако имаха възможност, с удоволствие биха грабнали и развъртели камшика на фурията.
	Аз не бях като тях.
	_Не си, така ли, Цирцея?_ Гласът беше на Прометей — дълбок и ясен. _Тогава си помисли какво не биха направили те._


	На стола на баща ми бяха метнати кожи от черни агнета. Коленичих до провисените им вратове.
	— Татко, аз превърнах Сцила в чудовище.
	Присъстващите замлъкнаха. Не знам дали Главк и седналите отзад вдигнаха погледи, но чичовците ми се сепнаха и спряха сънливите разговори. Изпитах небивала радост. За пръв път копнеех за погледите им.
	— Направих Главк бог и преобразих Сцила с помощта на _фармака_. Ревнувах го и исках да я обезобразя. Постъпих себично, тъй като бях огорчена, и искам да понеса наказанието си.
	— _Фармака_, значи… — рече баща ми.
	— Да. Жълтите цветя, които растат от пролятата кръв на Кронос и преобразяват съществата в истинското им аз. Отскубнах сто цветя и ги пуснах в заливчето й.
	Очаквах, че ще извикат някоя от фуриите и ще ме оковат на скалата до чичо ми. Но баща ми само си наля и рече:
	— Така или иначе, тези цветя вече нямат чудодейна сила, тъй като Зевс и аз им я отнехме.
	— Аз го направих! Начупих стеблата със собствените си ръце и сокът им преобрази Главк.
	— Ти само си имала силно предчувствие за нещо предстоящо — това е типично за моите деца. — Гласът му беше строг и студен като каменна стена. — Съдбата на Главк е била такава и билките нямат общо с промяната му.
	— О, не, не… — подхванах аз, ала баща ми повиши тон и ме прекъсна.
	— Помисли малко! Ако смъртните можеха толкова лесно да стават богове, сигурно богините щяха да се отдадат на това занимание в търсене на любимци, а половината нимфи щяха да се превърнат в чудовища. Ти не си първата ревнивка тук.
	Чичовците ми се усмихнаха.
	— Само аз знам къде са тези цветя.
	— О, не е така — обади се чичо Протей. — Ти чу за тях от мен. Мислиш ли, че щях да ти кажа къде са, ако наистина можеха да причинят такива злосторства?
	— Ако цветята бяха толкова чудодейни — каза Нерей, — рибите в заливчето на Сцила щяха да се променят. Но те са си същите.
	— Аз преобразих Сцила и трябва да понеса наказанието си — упорствах аз и дори отблъснах полепналата с водорасли ръка на Нерей.
	— Дъще, не ставай смешна. — Думите прокънтяха в залата. — Ако съществуваше такова чудодейство, защо мислиш, че точно на такава като теб ще се падне честта да го открие?
	Чу се кискане. Чичовците ми ме гледаха с доволни лица в очакване на отговор. _Такава като теб._ Как можа да изрече тези думи, все едно бях боклук! Обидите винаги ме караха да се свивам и да плача, но това презрение ми подейства като искра върху прахан и аз заявих:
	— Грешиш!
	Баща ми ме изгледа мълниеносно. Лицето ми запламтя.
	— Какво каза?
	— Казах, че тези растения са магически.
	Кожата му побеля като сърцевината на нажежени въглени. Той се надигна — истинска грамада, която щеше да пробие тавана, земната кора и да се възвиси чак до звездите. Блъсна ме гореща вълна, проехтя буреносен, наподобяващ рева на море тътен и кожата ми стана на мехури. Опитвах се да дишам, но баща ми не ми беше оставил дори глътка въздух.
	— Как смееш да ми противоречиш! Та ти не можеш нито да запалиш огън, нито да сътвориш капка вода! Ти си най-скверната от всичките ми деца, жалка и невзрачна дъщеря, на която никога няма да намеря съпруг. Съжалявах те от деня на раждането ти, но ти порасна горделива и опърничава. Искаш съвсем ли да те намразя?!
	Още малко и огнената му ярост щеше да стопи скалите и от водните ми братовчеди щяха да останат само кокали. Мехурите по кожата ми се разцепиха като презрял плод, гърлото ми пресъхна и загубих гласа си. Не си бях представяла, че съществува такава мъчителна, всепомитаща мислите и чувствата агония.
	Коленичих и изрекох с грачещ глас:
	— Татко, прости ми. Не бях права.
	Жарката вълна постепенно отмина. Лежах на мозаечния под сред изрисуваните риби и морави плодове. Едва гледах. Ръцете ми бяха безчувствени, сякаш се бяха стопили от горещината. Речните богове клатеха глави и издаваха неодобрителни звуци, наподобяващи клокочеща сред скали вода. _Хелиос, що за странни деца имаш…_
	Баща ми въздъхна.
	— Виновна е Персеида. Само нейните са такива.


	Лежах и никой не ме поглеждаше и не споменаваше името ми. Разговаряха за собствените си дела, за качествата на виното и храната. Факлите угаснаха и всички си тръгнаха. Баща ми се надигна, прескочи ме и лекият лъх от диплите на хитона му ме проряза като остра кама. Надявах се баба да ме защити и да донесе мехлем за раните ми, ала и тя се оттегли в покоите си.
	Дали няма да пратят стражите? Едва ли… Аз не представлявах никаква заплаха.
	Ставаше ми ту студено, ту горещо и пак, и пак. Не спирах да треперя. Почернелите ми ръце и крака бяха в рани и гърбът ми бе в язви от спуканите мехури. Не смеех да докосна лицето си. Скоро щеше да се развидели и семейството ми щеше да дойде на закуска. Щяха да бъбрят оживено и да ме подминават с възмутени погледи.
	Успях да се надигна с голямо усилие. Сетех ли се за баща ми, в гърлото ми засядаше пареща като въглен буца. Не можех да си ида вкъщи. За мен вече имаше само едно място — гората, за която толкова често си мечтаех. Дълбоките сенки щяха да ме скрият и разраненото ми тяло щеше да потъне в мекия мъх. Мисълта за горското убежище ме вдигна на крака. Соленият въздух на брега бодеше като с иглички разраненото ми гърло, а изгорялата ми кожа се възпламеняваше от докосването на вятъра. Най-сетне се озовах сред горската сянка и се свих на мъха. Беше валяло и влажната земя ми подейства като балсам. Неведнъж и не два пъти си бях си представяла как лежа тук с Главк, но сълзите ми по тази изгубена мечта бяха пресъхнали. Затворих очи, унесох се в стенания и макар и бавно, моята безсмъртна божественост постепенно надделя. Започнах да дишам по-леко и погледът ми се проясни. Ръцете и краката ме боляха, но изгорялата кожа се беше възстановила.
	Залезът блестеше зад дърветата и след малко падна звездна нощ. Когато леля Селена отиваше при съпруга си, нямаше луна. Това ми даде сили да стана, тъй като нямаше да понеса коментара й: _Колко е глупава, зяпа звездите! Сякаш продължава да вярва в силата им!_
	Нощният въздух ме гъделичкаше. Тревата беше суха и полегнала от горещината на лятото. Спрях до хълма. Цветята изглеждаха малки, невзрачни и сивееха на звездната светлина. Откъснах едно и забелязах, че беше сухо, без капчица сок. На какво всъщност се надявах? Че ще вирне цвят и ще извика: _Права си! Не друг, а ти преобрази Главк и Сцила! Не си жалка и безполезна! Може би притежаваш силата на… Зевс?_
	Дочух тих звук като в очаквана нота на песен. Предполагах, че ще изчезне, та да събера мислите си, но той не заглъхваше. Хрумна ми нещо налудничаво: _Ще изям билките! И тогава най-сетне ще се сдобия с истинската си същност._
	Смелостта ме напусна в последния миг. Имах ли куража да узная истинската си същност?

	* * *

	Чичо Ахелой ме намери призори. От бързане брадата му беше цялата в пяна.
	— Брат ти дойде. Викат те.
	Все още залитайки, аз го последвах в палата. Минахме покрай лъскавите маси и покоите на майка ми. Еет стоеше до дъската за дама на баща ми. Лицето му беше станало мъжествено, а рехавата брада се беше сгъстила и приличаше на орлова папрат. Беше прекалено натруфен дори за бог — с индиговосини и лилави одежди, богато извезани със злато. Той се обърна към мен и аз изтръпнах, тъй като долових отколешната ни взаимна обич. Ако баща ми не беше там, щях да се хвърля в прегръдките му.
	— Липсваше ми, братко.
	— Защо лицето ти е такова? — намръщи се Еет.
	Докоснах лицето си и кожата се свлече под пръстите ми. Изчервих се. Не исках да му разкажа за случилото се. Не и тук. Баща ми седеше на огнения, си престол. Дори обичайната топлина, която излъчваше, ми причиняваше болка.
	— Сестра ти дойде. Говори — рече той и така не се наложи да отговоря на въпроса.
	Потреперих от неприязнения му тон, но брат ми беше спокоен, сякаш гневът на баща ми беше някакъв стол или маса.
	— Дойдох, тъй като чух за преобразяването на Сцила и Главк, дело на Цирцея.
	— Всъщност това е дело на богините на съдбата. Цирцея няма такава сила — заяви баща ми.
	— Грешиш.
	Очаквах всеки миг баща ми да го посипе с огън и жупел, но Еет продължи:
	— В моето царство Колхида съм правил не само това, а и много други чудодейства. Добивал съм мляко от земята, омагьосвал съм чувства и съм извайвал воини от шепа пръст. Привиквал съм дракони, за да теглят колесницата ми. Изричал съм слова, които смрачават небето, варил съм отвари, които съживяват мъртвите.
	В устата на всеки друг думите му биха прозвучали като безобразни лъжи. Но брат ми говореше уверено и убедително.
	— _Фармакея_, тази дума обобщава чудотворството. _Фармака_ са магьоснически билки, които растат от кръвта на боговете и от тях се извлича божествена сила. Не само аз владея _фармакеята_. Пазифая е известна в Крит с отровите си, а във Вавилония Персей връща душите към живот. Цирцея е поредно доказателство за наличието на чудодейната им сила.
	Баща ми зарея погледа си някъде надалеч — сякаш отправи взор през земи и морета, към далечната Колхида. Може и да беше отражение от пламъците в огнището, но озареното му лице помръкна за миг.
	— Искаш ли да ти покажа? — попита брат ми и извади изпод робата си гърненце, запечатано с восък. Счупи восъка, потопи пръст и аз долових остра миризма на нещо зелено и възсолено.
	Докосна лицето ми с палец и произнесе дума, която не чух. Кожата ме засърбя и болката изчезна в миг, все едно беше загасена от вятъра свещ. Лицето ми стана гладко и заблестя като намазано със зехтин.
	— Невероятно, нали? — обърна се Еет към баща ми.
	Той не отговори. Седеше като омагьосан. Аз също бях слисана. Само най-великите богове можеха да изцеляват плът, а ние не бяхме от тях.
	Сякаш прочел мислите ми, брат ми се усмихна.
	— Това е най-малкото! Аз черпя сили от самата земя, които не са свързани с традиционните божествени закони. Разбирам, че трябва да свикаш съвещание, за да се произнесеш, но бих искал да знаеш, че ще се радвам, ако представя на Зевс нещо дори по-внушително.
	Искрите в очите на баща ми приличаха на проблясващи вълчи зъби. Беше все още шокиран и заговори бавно. Веднага се досетих — _той се страхуваше_.
	— Както каза, трябва да свикам съвещание. Това е нещо… ново. Докато вземем решение, вие двамата ще стоите в двореца.
	— Друго не съм и очаквал — заяви брат ми и излезе от залата.
	Последвах го. Пламтях от връхлетелите ме мисли и от бездиханна нова надежда. Смирновите врати се затръшнаха зад нас. Лицето на Еет беше спокойно, сякаш не беше смаял баща ни. На езика ми пареха хиляди въпроси, ала той заговори пръв:
	— Какво те спираше да действаш през всичкото това време? Започнах да си мисля, че не си _фармакис_.
	Не знаех тази дума. И никой друг не я знаеше по онова време.
	— _Фармакис_ ли? — повторих учудено аз.
	Магьосница.


	Новината се разпространи светкавично. Когато ме видяха на вечеря, децата на Океан си зашушукаха и ми направиха път. Ако случайно ги докоснех, те пребледняваха, а речните богове извръщаха глави, когато им подавах пълен бокал. _Благодаря, не съм жаден._
	Еет ми каза през смях:
	— Ще свикнеш. Сега сме само двамата.
	Ала той не беше сам. Всяка вечер сядаше с баща ми и чичовците ми на подиума до трона на дядо. Пиеше нектар и се смееше от сърце. Изражението му се променяше като стрелкащ се рибен пасаж — ту мрачно като надвиснала сянка, ту светло и лъчезарно.
	Изчаках баща ни да си тръгне и седнах близо до него. Искаше ми се да се облегна на рамото му, но той имаше сериозен и недостъпен вид. Накрая попитах:
	— Харесваш ли Колхида?
	— Сестро, това е най-дивното място на света! Направих онова, което исках. Събрах всички чудеса на нашите земи.
	Усмихнах се, тъй като ме нарече „сестро“ и спомена старите мечти.
	— Да можех да видя царството ти…
	Той не отвърна. Еет беше магьосник, който можеше да троши змийски зъби и да изтръгва дъбове, но аз не му бях необходима.
	— И Дедал ли е при теб?
	— Не — навъси се брат ми. — Пазифая не му позволява да мръдне. Но пък имам огромно златно руно и половин дузина дракони.
	Не се налагаше да го подтиквам да ми разказва за живота си. Историите валяха една след друга — за магиите и заклинанията, за зверовете, които привиквал, за билките, които берял на лунна светлина и превръщал във вълшебни отвари — и всяка следваща беше от невероятна по-невероятна. Разказа ми и за опечени, но съживени агнета и за мълниеносните си пръсти.
	— Какво каза, за да изцериш раните ми?
	— Една вълшебна дума.
	— Коя е тя?
	— Магьосничеството не се учи. Или го можеш, или не.
	Спомних си за тихия шум, който дочух, когато докоснах цветята, и за странното усещане на потайната им сила.
	— Откога знаеш, че можеш да вършиш всичко това?
	— Откакто съм се родил. Но трябваше да изчакам, за да бъда далеч от баща ми.
	Значи беше мълчал през всичките години, когато съм била до него. Изкуших се да го попитам как така не ми е казал, но пред мен стоеше един нов Еет в пищно облекло и аз изпитвах неудобство да му задавам подобни въпроси.
	— Не се ли страхуваше от гнева на баща ни?
	— Не. Бях достатъчно умен и постъпих така, че да го избегна. Сега настоява да разбере как да се възползва от чудодействата.
	Целта му е Зевс да се замисли, щом разбере, че представляваме заплаха, но и да не се стига до сериозно предизвикателство.
	Такъв беше моят брат — винаги забелязваше и най-малките подробности.
	— Ами ако олимпийците решат да отнемат магическите ти способности?
	— Не могат — усмихна се Еет. — Нали разбра, че _фармакелта_ не е само в ръцете на боговете?
	Погледнах ръцете си и си представих как правя заклинание и разтрисам до основи целия свят. Но сигурността, с която изстисках сока в устата на Главк и в заливчето на Сцила, ме беше напуснала. Да можех да докосна отново цветята… Уви, беше ми забранено да излизам, докато баща ми не разговаря със Зевс.
	— Дали и аз ще мога да правя твоите чудеса?
	— Не. Аз съм най-силният от четирима ни. Не че не притежаваш някои качества.
	— Онези цветя могат да преобразяват всекиго в същинското му аз.
	— А не ти ли идва наум, че истинското им аз е плод на твоите желания? — заговори философът Главк.
	— Не съм искала да превърна Сцила в чудовище! Исках само да покажа грозната й страна.
	— И онова, което наистина е таяла в себе си, е шестоглав звяр с течащи лиги?
	— Защо не? Ти не я познаваш. Тя беше много жестока — заявих с пламнало лице.
	Той се засмя.
	— Ех, Цирцея! Та Сцила беше само една долна развратница — една от многото — и ако мислиш, че в нея се е таяло такова ужасно чудовище, ти си от глупава по-глупава!
	— Никой не може да каже какво се таи у другите.
	Брат ми завъртя отегчено очи и си наля още една чаша.
	— Според мен Сцила се е спасила от истинското наказание.
	— Защо?
	— Помисли си само — какъв живот би имала една грозна нимфа в палата?
	Разговаряхме както някога. Той задаваше въпроси и аз отговарях.
	— Не знам.
	— Знаеш, знаеш. Няма по-голямо наказание от това да си грозна нимфа. И най-красивата нимфа е безполезна, а грозната е направо нищо. По-малко от нищо. Никога няма да се омъжи и да има деца, ще тежи на семейството си и ще бъде петно в очите на всички. Ще живурка незабелязвана, охулвана и презряна. Виж, чудовището е друга работа. То може да се радва на най-голяма слава. Сцила няма да бъде обичана, но ще се прочуе. Ти си й направила услуга. Забрави за угризенията си.


	Баща ми се съвещаваше с чичовците ми две нощи поред. Спирах за малко пред махагоновите врати, но не чувах нищо. Когато най-сетне излязоха, всички бяха замислени и умърлушени. Хелиос се качи на колесницата, лилавата му мантия се развя като разплискано вино, а на главата му заблещука короната от златни лъчи. Не се обърна и запраши в небето към Олимп.
	Останахме да го чакаме в палата на Океан. Никой не се излегна на речния бряг и никой не се оттегли под сенките с любимия си. Наядите клюкарстваха с възбудени лица. Речните богове бъбреха и се побутваха. Дядо седеше на подиума и гледаше над нас с празна чаша в ръка. Майка ми се хвалеше пред сестрите си:
	— Разбира се, че Персей и Пазифая научиха първи, а Цирцея последна. Да знаете, че възнамерявам да се сдобия със сребърна лодка, която да се носи сред облаците. Ще бъдем господари на Олимп!
	— Персеида! — сгълча я дядо ми.
	Като че ли само Еет не усещаше напрежението. Той седеше спокоен и надигаше бокал от ковано злато. Аз сновях по коридорите и прокарвах ръце по каменните стени, които бяха винаги влажни заради присъствието на толкова много речни богове. Огледах се за Главк. Част от мен все още копнееше да го види. Попитах Еет дали го е виждал на пиршествата, а той се засмя.
	— О, не, той крие синия си лик, тъй като се надява да забравим как е станал бог.
	Стомахът ми се сви. Не бях помислила, че моето разкритие ще бъде толкова унизително за Главк. Беше твърде късно да поправя стореното. Направих толкова много грешки, че се обърках и не можех да си спомня първата. Коя беше тя — преобразяването на Сцила, на Главк или обещанието, което дадох на баба? Може би това, че изобщо бях заговорила Главк? Чувствах се мъчително потисната заради всичко, което се беше случило в живота ми — от първата глътка въздух.
	Хелиос сигурно вече разговаряше с Олимп. Брат ми беше сигурен, че няма защо да се боим от олимпийците. Ставаше дума за четирима титани магьосници! Ами ако отново избухнеше война? Палатът щеше да се срути над нас, Зевс щеше да изгаси светлината и ръката му щеше да ни погуби. Еет щеше да извика драконите си — той поне можеше да се бие. Ами аз? Щях да бера цветя ли?
	Майка ми беше потопила краката си в сребърен леген, като две от сестрите й го държаха, а трета наливаше уханно масло от смирна. Колко бях наивна — война не можеше да има, тъй като баща ми беше майстор на маневрите и всякак щеше да намери начин да умиротвори Зевс. Когато се върна, залата блесна. Лицето му беше като изкован бронз. Седна на трона, а лъчите на короната му осветиха и най-отдалечения ъгъл. След като обходи присъстващите с поглед, той заяви:
	— Разговарях със Зевс и стигнахме до споразумение.
	Дълбоката въздишка на братовчедите ми беше като повей сред житна нива.
	— Той се съгласи, че светът е вече друг и че нищо не е такова, каквото е било преди. Съгласи се и че магьосническата сила на четирите ми деца е наследена от нимфата Персеида.
	Тихият повей на облекчение премина в растящо оживление. Майка облиза устни и вирна глава, сякаш бе удостоена с корона. Сестрите й се спогледаха, изгаряйки от завист.
	— Решихме, че тази сила не представлява грозяща опасност. Персей живее вън от пределите ни, съпругът на Пазифая е син на Зевс и ще се погрижи тя да знае мястото си. Еет ще запази царството, при условие че бъде под наблюдение.
	Брат ми кимна мрачно, ала аз прочетох мислите му зад добре прикритата усмивка: _Аз мога да хвърля було върху небето. Да видим как ще ме наблюдавате тогава!_
	— Всички те се заклеха, че са извършили магиите непредумишлено и случайно, а не от омраза или опит за метеж. Не са били дори запознати със свойствата на билките.
	Погледах слисано Еет, но лицето му беше все така непроницаемо.
	— Всички, с изключение на Цирцея. Вие присъствахте на признанието й, че е действала с предумисъл. Въпреки предупрежденията.
	Баба ми седеше на стола от слонова кост и изражението й беше ледено.
	— Тя не се подчини и не спази забраната ми. Използва отрова срещу своите, извърши и други престъпления. — Нажеженият до бяло поглед на баща ми ме изгаряше. — Тя е неблагодарна за вниманието, с което я обграждаме, и е позор за нас. Зевс и аз решихме да я накажем. Цирцея ще бъде заточена на пуст остров, където няма да може да злодейства. Заминава утре.
	Хиляди очи бяха приковани в мен. Исках да плача, да се моля, но не можех да си поема дъх. Тъничкият ми гласец съвсем изчезна. Надявах се Еет да се застъпи за мен и го погледнах, ала той извърна очи.
	— И още нещо — продължи баща ми. — Както казах, източникът на магьосничеството се дължи на връзката ми с Персеида.
	Майка гледаше тържествуващо и лицето й сияеше.
	— Взехме решение: аз няма да имам повече деца от нея.
	Майка ми изпищя и се стовари върху скутовете на сестрите си. Риданията й отекнаха в каменните стени.
	Дядо се надигна бавно, потърка брадичка и каза:
	— Е, време е за пир!


	Факлите горяха като звезди под високите до небесния купол тавани. За последен път гледах как нимфите и боговете заемат местата си. Бях като замаяна. Може би трябваше да се сбогувам, ала братовчедите ми ме подминаваха така, както бързеят заобикаля речен камък. Сцила поне щеше да спре и заяви в очите ми онова, какво мисли.
	Трябваше да говоря с баба и да й обясня всичко, но тя се обърна, а морската змия на врата й скри главата си.
	Заобиколена от сестрите си, майка не спираше да плаче. Приближих се и тя вдигна лице, така че всички да забележат красотата на неописуемата й мъка. _Не направи ли достатъчно, Цирцея?_
	Оставаха чичовците ми с техните провиснали водораслести коси и солени рошави бради. Не можах да се насиля да коленича пред тях и се оттеглих в стаята си. Не спирах да си повтарям: приготвяй се, стягай багажа, заминаваш утре! Ръцете ми висяха безжизнени и не знаех какво да взема. Целият ми живот беше преминал в този палат.
	Намерих една торба и сложих малко дрехи, сандали и четка за коса. Поколебах се дали да не взема гоблена на стената, който изобразяваше сватба. Беше го бродирала една от лелите ми. Щях ли да имам къща, в която да го закача? Не знаех. Нищо не знаех. Баща ми спомена остров. Скала сред морето? Камениста плитчина? Или дива пустош?
	Съдържанието на торбата ми беше абсурдно — беше пълна с ненужни вещи. Взех камата с лъвската глава, но какво ли можех да правя с нея? Тя ставаше за рязане на месото в чинията ми и нищо повече.
	На прага застана Еет. Той също заминаваше и драконите го чакаха.
	— Е, можеше да е и по-лошо. Чух, че Зевс искал да те накаже жестоко, ала баща ни не позволил.
	Изтръпнах.
	— Не му каза за Прометей, нали?
	Брат ми се усмихна.
	— Защо питаш? Защото спомена и „други престъпления“? Нали го знаеш баща ни, говореше предпазливо да не би да изникнат и други твои деяния. Всъщност какво толкова си направила? Наляла си му чаша нектар.
	— Ти каза, че баща ми ще ме хвърли на гарваните заради тази дързост.
	— Да, но ако си толкова глупава, че да си признаеш.
	Лицето ми гореше.
	— Значи трябва да отричам, така ли?
	— Точно така, Цирцея. Казвам на баща ни, че моето магьосничество е случайно, а той се прави, че ми вярва, Зевс пък се прави, че вярва на него, и всичко е наред. Грешката, че си призна, е твоя. Не разбирам защо го направи.
	Той наистина не можеше да разбере, тъй като не беше роден, когато измъчваха Прометей.
	— Снощи най-сетне видях твоя Главк. Що са жалък тип! Дано следващият ти избраник е по-свестен. Винаги си била наивна.
	Той стоеше в дългата си роба и ме гледаше с пронизващите си очи. Винаги когато го видех, сърцето ми трепваше, ала той беше като леещата се вода, с която преди време се беше сравнил — студен, прям и самодоволен.
	— Благодаря за съвета — рекох тихо.
	Еет си тръгна и аз се загледах в гоблена. Младоженецът се кокореше, булката беше скрита под воали, роднините зад гърба им зяпаха като идиоти. Мразех този гоблен. Дано прогние, дано!


>	Седма глава

	На сутринта се качих в колесницата на баща ми и се понесохме безмълвно в тъмното небе. Нощта бледнееше при всяко завъртане на колелата. Взирах се, за да видя реките, моретата и сумрачните долини, но летяхме твърде бързо и не можех да ги разпозная.
	— На кой остров отиваме? — попитах аз.
	Баща ми не отговори. Само стискаше побелелите си от гняв устни. Раните от изгарянето ми засмъдяха от близостта му. Затворих очи. Вятърът духаше в лицето ми и си представих как се премятам през златните перила на колесницата. Щеше да бъде прекрасно, преди да се озова на земята.
	Спряхме рязко. Пред мен се издигаше висок заоблен хълм с гъста трева. Баща ми гледаше право пред себе си. Изпитах силно желание да коленича и да го помоля да ме върне в палата, но го преодолях и слязох. В този миг колесницата литна и аз се озовах самичка сред зелена поляна. Бризът бръскаше страните ми. Носеше се свежо ухание, ала аз не можех да му се насладя. Главата ми тежеше и гърлото ме болеше. Олюлях се. Еет беше вече в Колхида и пиеше мляко и мед. Лелите ми се кискаха на речния бряг, братовчедите ми се бяха отдали на игрите си, а баща ми както винаги лееше светлина над света. Годините, прекарани с тях, бяха като хвърлен в езеро камък, а от вълничките нямаше следа.
	Аз имах своята гордост. Ако те не плачеха за мен, нямаше да плача и аз. Притиснах очи с ръце и когато ги отворих, в тях нямаше сълзи. Огледах се. На хълма се издигаше къща с голяма веранда, стените бяха от фино издялан камък, а вратите бяха високи колкото два човешки ръста. В подножието на хълма се редяха дървета, а зад тях прозираше морето.
	Гората беше стара и привлече вниманието ми. Сред дъбовете, липите и маслиновите дръвчета стърчаха кипариси. От тях се носеше свежият мирис около хълма. Дърветата се огъваха от морския вятър, а в сенките се стрелкаха птици. Винаги ще помня и ще чувствам възхитата, която изпитах. Животът ми беше преминал в здрачния палат и сред ошмулените дървеса край невзрачния бряг. Не бях подготвена за такава прелест и ми идеше да се просна и да й се наслаждавам като жаба в езеро.
	Но аз не бях горска нимфа. Нямах усет към тайните на корените, нито пък умеех да се промушвам сред къпинака. Не съзирах онова, което криеха горските сенки. Може би подземни водни ями, мечки и лъвове?
	Стоях и не смеех да направя крачка, сякаш чаках някой да ме насърчи да тръгна. Колесницата на баща ми се спусна във вълните, горските сенки се смрачиха и стволовете сякаш се увиха един в друг. Казах си, че ще се престраша и ще вляза в гората на другия ден.


	Вратите на къщата бяха дъбови, с железни кантове. Отвориха се само от докосването ми. Вътре миришеше на ароматни смоли. Голямата зала беше подредена като за пиршества — дълги маси, пейки, огнище. Коридорът в дъното водеше към кухнята и спалните. В такава голяма къща можеха да живеят дванайсетина богини и аз очаквах да се натъкна на нимфи и на братовчеди, но нали наказанието ми беше да живея сама, аз бях единствената обитателка. Семейството ми сигурно смяташе, че липсата на божественото им присъствие е най-голямото възможно наказание.
	Къщата не отговаряше на представите за дома на изтърпяващ наказание — резбовани скринове, меки килими, златни драперии, легла, столове, фини тризъбци и статуи от слонова кост. Первазите бяха от бял мрамор, а кепенците от ясен. Ножовете в кухнята бяха от бронз, желязо, седеф и обсидиан. Имаше купи от кристал и ковано сребро. В стаите с мраморни прагове нямаше прашинка. Подът лъщеше и масите блестяха. Пепелта в огнището изчезваше, съдовете се миеха сами и дървата за огрев се самозареждаха. В килера имаше зехтин и вино, сирене и купи с ечемично зърно.
	И все пак бях разочарована. Част от мен се беше надявала да бъда прикована на скала и орел да кълве дроба ми. Ала Сцила не беше Зевс и аз не бях Прометей. А нищо и никаква нимфа.
	Баща ми можеше да ме остави в някоя барака, в рибарска колиба или под навес на морския бряг. Когато говореше за споразумението със Зевс, лицето му издаваше неприкрита ярост. Предположих, че причината съм аз, но след разговора с Еет се досетих, че мирът се дължеше на факта, че титаните и олимпийците не се месеха в работите си. Зевс беше настоял за наказание на дете на Хелиос, който не искаше да реагира рязко, но пък изразяваше несъгласието си, като му показваше, че неговите изгнаници живеят по-добре и от царе. _Виждаш ли колко сме силни? Ако ти, олимпиецо, ни нападнеш, ще отвърнем по-силно и отпреди._
	Моят дом беше паметник на бащината ми гордост.
	Слънцето залезе. Намерих кремъка и след няколко драскания запалих огън — нали бях виждала как го прави Главк. Пламъците се издигнаха и аз изпитах истинско задоволство от първия си успех.
	Купите в килера бяха препълнени с храна за стотина гладници. Сипах си и седнах на една от големите дъбови маси. Чувах дишането си. За пръв път се хранех сама. Дори да не разговаряха с мен, до мен винаги седеше някой братовчед, брат или сестра. Разбърках вкусната храна, затананиках и чух ехото на гласа си. Отсега насетне щях да живея така. В ъглите полегнаха сенки. Птиците закрякаха. Или поне си мислех, че са птици. Космите на врата ми настръхнаха, когато си представих дебелите тъмни стволове на дърветата. Затворих кепенците и спуснах резето. Бях свикнала с тежестта на земните скали, а и с потискащата власт на баща ми. Затова стените на къщата ми се струваха тънки като листа. Всеки хищнически нокът можеше да ги пробие. Може би това беше тайната на къщата? И наказанието ми тепърва предстоеше.
	Запалих свещи и тръгнах към спалнята. През деня ми се стори голяма и ми хареса. Но като легнах, чух как перушината в дюшека шушука и кепенците потропват като въжета на кораб в бурно море. Зловещите потайности на острова се надигаха в мрака.
	До този момент не знаех от колко много неща съм се страхувала. Грамадни призрачни левиатани пълзяха по хълма, червеи излизаха от дупките си и притискаха слепите си лица на прага ми. Богове с кози копита само чакаха да задоволят лакомията си, пирати гребяха в моя залив и слизаха на брега, за да ме похитят. _Фармакис_, така ме нарече Еет, _магьосница_, но моята сила беше единствено в онези цветя, които бяха далеч, през няколко океана. Ако някой ме нападнеше, само можех да викам, а всички нимфи знаят, че крещенето не води до нищо добро.
	Заливаха ме коя от коя по-студени вълни на ужас, тишината пълзеше по тялото ми, а сенките протягаха ръце към мен. Стоях сред мрака и се напрягах да чуя нещо друго, освен туптенето на пулса си. Всеки миг беше безкраен, но най-сетне небето започна да просветлява. Сенките се оттеглиха и утрото дойде. Станах все още недокосната и цяла. Навън нямаше съмнителни дири, следи от хлъзгави опашки, нито пък драскотини по вратата. И все пак страхът ми беше основателен. Бях преживяла страховита нощ.
	Вчера — вчера ли беше? — чаках някой да дойде и да ми каже, че това място е безопасно. Но кой ли би бил този някой? Баща ми? Или Еет? Ето това е изгнанието — никой никога не идва. Тежко заключение, но след ужасната нощ то ми се стори едва ли не маловажно. Бях превъзмогнала най-големите си страхове и на тяхно място заблещука искра. Нямаше да допусна да живея като птица в клетка, която е толкова глупава, че да не излети, когато вратичката е отворена.
	Влязох в гората и заточението започна.


	Научих се да сплитам косата си, за да не закача клонките, и да връзвам полата си около коленете така, че да не става цялата в тръни. Научих се да познавам пълзящите растения и пищните рози, да забелязвам блещукащите водни кончета и виещите се змии. Изкачвах върховете на хълма там, където кипарисите се издигаха до небето, и слизах до овощните градини с налято и кораво като корал мораво грозде. Обикалях жужащите ливади с мащерка и люляк, стъпките ми оставяха следи в жълтия пясък на брега. Обходих всички заливи, пещери и кея, чух воя на вълците и крякането на жабите в блатото. Галех лъскавите кафяви скорпиони, които ме предизвикваха с опашките и отровата си. Бях опиянена — нито едно вино в палата на баща ми не беше ме замайвало така. Доскоро бях тъкачка без прежда и кораб без море, но вече плавах в свои собствени води.
	Нощем се прибирах и сенките не ме тревожеха — те означаваха, че баща ми не ме наблюдава и мога да правя каквото искам. Не се притеснявах и от това, че наоколо нямаше никого. Хиляда години се бях опитвала да запълня празнината между мен и родителите ми. А тук сякаш не бях сама — в огнището ми гореше кедър и тъмният му пушек ми правеше компания. Пеех за първи път, тъй като майка ми не даваше да пея, че гласът ми бил като на давещ се гларус. Почувствах ли се самотна и изпитвах ли липсата на брат ми или Главк — какъвто беше преди да се промени, — отивах в гората. Гущерите се стрелкаха по клоните и птиците пляскаха с крила. Щом ме зърнеха, цветята се навеждаха към мен като любвеобилни кутренца, които копнеят за ласка. Отначало се боях от тях, но постепенно добих кураж и един ден клекнах до туфа кукуряци.
	Нежните цветчета потрепериха и аз откъснах няколко. По пръстите ми полепна сок. Сложих цветята в покритата с плат кошница. Извадих ги чак когато се прибрах и затворих кепенците. За всеки случай.
	Цветята се бяха свили и повехнали. Не знаех какво да ги правя. Да ги нарежа? Да ги сваря? Или да ги опека? Имах от мехлема на брат ми, но не знаех съставките му. Дали да не използвам малко зехтин? Трябваше ми нещо магическо, нещо като олио, получено от пресоване на семките на плодовете на хесперидите, но нямаше как да се сдобия с това. Стиснах и усуках между пръстите си едно от цветята и то заприлича на удавен червей.
	Не се чуди, ами действай, повтарях си аз. Свари ги, може би нещо ще се получи…

	* * *

	Както споменах, аз имах своята, макар и не голяма гордост. По-голяма само щеше да ми навреди.
	Нека обясня какво не е магьосничеството. Не е божествена сила, която се явява чрез мисъл или намигване. Магиите се планират, изнамират и измайсторяват, изсушават се, накълцват се и се смилат, готвят се, изричат се или се изпяват. Дори след това може да не подействат. Ако билките ми не са достатъчно свежи, ако се разсея и ако нямам силна воля, магическата отвара гранясва.
	Аз не трябваше да се занимавам с магии. Боговете мразят да се трудят, в природата ни е. Най-много да изтъчем или изковем нещо, но това не е черна работа. Показваме сръчност и умения, като премахваме всяко затруднение благодарение на божествената си сила — вълната не се боядисва с огромни пръти във вонящи казани, а с едно щракване на пръсти, рудите сами изскачат от недрата и не се налага да ги копаем. Ние никога не ожулваме ръцете си и не претоварваме мускулите си.
	Магьосничеството е тежък труд. Всяка билка трябва да бъде намерена и откъсната в подходящо време, отръскана от калта, измита и сортирана. Трябва внимателно да се огледа и да се прецени къде е силата й. И така ден след ден търпеливо елиминираш грешките и започваш отначало. И все пак аз нямах против да продължавам да го правя. Както и всички останали магьосници.
	Не мога да говоря от името на братята и сестрите ми, но моят отговор е лесен. Сто поколения наред обикалях света като в сън, бездейна и безотговорна. Не оставих нищо след себе си, никакви следи. Дори онези, които ме обичаха, макар и малко, не останаха при мен.
	Но вече осъзнах, че мога да променям света според волята си така, както стрелата се огъва в лъка. Бих извършвала този тежък труд хилядократно само за да притежавам обзелата ме сила. Може би така се беше почувствал Зевс с първата гръмотевица в ръка.
	В началото правех грешка след грешка. Отварите не се получаваха и смесите се разпадаха, а аз вярвах, че ако една билка има магьоснически свойства, то десет ще имат многократно повече, и че по средата на майсторенето на една отвара ще мога да подхвана друга… Нямах елементарни познания за билките, които децата на смъртните придобиват още в полите на майките си, не знаех, че звъниката може да се ползва при направа на сапун, че тисът в огнището гори със задушлив дим, че маковете имат приспивателни свойства, че чемериката е отровна, а равнецът цери рани. Научих всичко след много опити и грешки, изгорени пръсти и задушаване сред зловонни пушеци.
	Отначало се надявах, че успея ли веднъж да направя магия, повече няма да я сбъркам. Ала не беше така. Билките бяха капризни. Понякога розата проявяваше потайните си качества, когато я стривах, друг път — когато я смачквах, а трети път — след накисване. Всяко заклинание беше ново предизвикателство. Единствената ми увереност беше, че ако е станало веднъж, ще стане и втори път.
	Не се отчайвах. Ако не друго, детството ми ме бе научило на упорство. Започнах да усещам движението на кръвта във вените си и на сока в растенията, да подрязвам излишните листа и да познавам къде точно се таи магията, изричах и специални думи, за да постигна максимално въздействие. Живеех за мига, когато всичко се получеше както трябва, а магията откликваше безпогрешно и единствено само на мен.
	Не виках дракони или змии. Първите ми опити бяха с най-обикновени неща. Започнах с жълъд — мислех си, че ако поливам нещо зелено, което расте, наядското в мен ще му помогне и да покълне. Не спирах да го мажа с масла и мехлеми, като му говорех, за да го насърча. Опитвах да имитирам звуците, които издаваше Еет, докато лекуваше лицето ми. Изричах клетви и молитви, но жълъдчето се свиваше самодоволно и не растеше. Хвърлях го, взимах друго и започвах отначало. Правех опити, когато бях ядосана, спокойна, щастлива и изнервена. И така, докато един ден ми дойде до гуша и си казах, че предпочитам да нямам тези способности. Защо се мъчех с този дъбов разсад? Дъбове на острова — колкото щеш. Трябваха ми диви ягоди, за да наквася сухото си гърло. Казах го на глас и не щеш ли кафявото жълъдче омекна и пръстът ми потъна в червена ягодка! Радостният ми вик стресна птиците и те литнаха.
	Съживих повехнало цвете. Прогоних мухите от дома си. Черешите ми започнаха да цъфтят по всяко време. Превърнах огъня в яркозелен. Ако Еет беше тук, щеше да зяпне и да глътне брадата си от изненада. Но тъй като нямах познания, не бих казала, че владеех магиите до съвършенство.
	Уменията ми се появяваха едно подир друго като вълните на брега и така разбрах, че съм добра илюзионистка: махах с ръка и пред мишките се изсипваха шепи трохи, те ги следваха и се отдалечаваха от къщата; пусках в морето пасажи от бледи лещанки пред човките на кормораните; успях да прогоня къртиците с порове и да плаша зайците със сови. Разбрах, че най-подходящото време за бране на билки е на лунна светлина, тъй като росата и мракът концентрират соковете им. Вече знаех кое расте добре в градина и кое трябва да бъде оставено в гората. Хващах змии и изцеждах отрова от зъбите им. Научих се да се сдобивам с капки отрова и от оса. Излекувах загниващо дърво и изсуших отровно пълзящо растение с докосване на ръка.
	Еет беше прав. Аз бях най-добра в преобразяванията и натам ме теглеше сърцето. Заставах пред роза и я превръщах в ирис. Изливах отвара върху корените на ясен и пред мен се издигаше дъб. Превръщах дървата за огрев в кедрови, та да се наслаждавам на уханието им цяла нощ. Улавях пчела и след миг държах жаба, а скорпионът се превръщаше в мишка.
	Един ден установих, че способностите ми са ограничени: колкото и да беше силна отварата, колкото и добре да беше изречено заклинанието, жабата искаше да лети, а мишката — да хапе. Трансформацията засягаше телата, ала не и умовете.
	Сетих се за Сцила. Дали нимфата у нея живееше в шестоглавото чудовище и дали растенията, покълнали от кръвта на боговете, бяха извършили истинската промяна? _Където и да си, надявам се да си доволна_, изрекох на глас.
	И тя беше.


	Един ден се озовах в най-гъстия шубрак. Обичах да обикалям острова — от най-ниския бряг до най-високия връх. Търсех скрити папрати, лози и мъхове и събирах листата им за магиите. Беше късен следобед и кошницата ми тежеше. Минах зад храстите и видях глигана.
	Знаех, че на острова се подвизават диви прасета, тъй като ги бях чула да квичат и да мачкат храстите, а и често намирах я стъпкан рододендрон, я изкоренена фиданка, но за пръв път виждах глиган.
	Не си представях, че може да е толкова огромен. Черният му гръб беше извит като хребетите на Закинтос, а раменете бяха в белези от жестоки битки. Само най-храбрите се изправят срещу подобни създания, като винаги са въоръжени с копия и заобиколени с кучета, стрелци и поне половин дузина воини. Аз имах само нож за копаене и нито капка магическа отвара.
	Глиганът удари с копито и от зурлата му закапа пяна. Наведе бивни и застърга със зъби. Свинските му очички говореха: _Аз мога да убия сто младежи и да изпратя телата на скърбящите им майки. Ще те изкормя и ще изям вътрешностите ти за обяд._
	Погледнах го право в очите.
	— Само да си посмял!
	Той се взира дълго в мен и накрая се обърна и се шмугна в шубрака.
	За пръв път се почувствах истинска магьосница.


	Вечер седях пред огнището и си мислех за всички високомерни богини, които пристъпват изискано с птици на раменете или с гушещи се в тях еленчета. Аз ги надминах. Изкачих се на най-високите върхове и открих самотни пътеки — тук стъпкано цвете, там разорана пръст или обелена дървесна кора. Поръсих с отвара от минзухар, жълт жасмин, ирис и кипарисов корен и запях: _Привиквам те, привиквам те…_
	Тя се втурна през вратата ми по здрач. Мускулите й бяха корави като камък. Легна до огнището и прокара по глезените ми грапавия си език. През деня ми носеше зайци и риба. Нощем ближеше мед от пръстите ми и спеше върху краката ми. Понякога си играехме и пристъпваше тихо зад мен, като неочаквано се мяташе на врата ми. Долавях топлия й мускусен дъх и усещах лапите й на раменете си. Показах й камата с лъвската глава и казах:
	— Кой глупак е измайсторил това, без да има представа как изглеждаш!
	Голямата й кафява уста зейна в прозявка.
	В спалнята ми имаше бронзово огледало чак до тавана. Оглеждах се и не можех да се позная. Погледът ми беше по-ясен, лицето по-изразително, а зад мен пристъпваше моята дива лъвица. Представях си смайването на братовчедите ми, ако ме видеха как с кални от работа в градината крака и вързани на коленете поли пея с цяло гърло напук на слабия си писклив гласец.
	Искаше ми се да видя ококорените им очи, докато обикалях вълчите бърлоги и плувах в морето сред лакомите акули. Можех да променям рибите в птици, да се боря с лъвицата и да се излежавам с разпусната върху корема й коса. Исках да чуя слисаните им викове: _О, ужас, тя ме погледна! Ще се превърна в жаба!_
	Защо се бях страхувала от тях? Защо прекарах десет хиляди години свита като мишка? Чак сега си обясних дързостта, с която Еет се изправи най-безстрашно пред баща ни. Когато правех магии, усещах същата смелост и поглеждах към колесницата на баща ми в небето. Е, какво ще кажеш? Ти ме захвърли в тази пустош, но аз я предпочитам пред теб.
	Не получавах отговор както от него, така и от другия страхопъзльо, леля ми Селена. Кожата ми сияеше и бях изпълнена с решителност. Лъвицата ми размахваше опашка.
	_Никой ли няма смелостта да се изправи срещу мен!_
	В крайна сметка се оказа, че бях очаквала с нетърпение онова, което ми се случи.


>	Осма глава

	Слънцето залязваше и ликът на баща ми беше зад дървесата. Работех в градината. Ограждах пълзящите растения, садях розмарин и вълче биле. Припявах си ту това, ту онова, а лъвицата лежеше в тревата с окървавена от току-що налапаната дива кокошка муцуна.
	Изведнъж чух глас:
	— С изненада забелязвам непретенциозния ти вид след всичките тези хвалби. Градинско цвете с плитки. С нищо не се различаваш от което и да е селско момиче.
	Младият мъж се беше облегнал на къщата и ме гледаше. Косата му беше разрошена, а лицето искреше като скъпоценен камък. Макар да беше паднал здрач и да нямаше достатъчно светлина, сандалите му блестяха.
	Разбира се, че знаех кой е. Лицето му излъчваше пронизващо като нож могъщество. Олимпиец, син на Зевс и негов избран вестоносец. Престорено любезният досадник бог Хермес.
	Разтреперих се, но се постарах да не ми проличи. Големите богове надушват страха както акулите кръвта и тутакси налапват жертвите си.
	— Ти какво очакваше? — попитах аз.
	— Знаеш какво — завъртя тънкия си жезъл той. — Нещо по-шокиращо. Драконовско. Танцуващи сфинксове. Капеща от небето кръв.
	Моите чичовци бяха широкоплещести и с бели бради и неговата съвършена небрежна красота ми беше някак чужда. Той беше като изваяна скулптура.
	— Така ли се говори за мен?
	— Ами да. Зевс е сигурен, че и ти като брат ти вариш отрови за всички нас. Нали го знаеш как се ядосва! — Хермес се усмихна заговорнически, сякаш гневът на Зевс беше някаква шега.
	— Значи ти си нещо като шпионин на Зевс?
	— Предпочитам думата _вестител_. Но не и в този случай. Тук съм, тъй като брат ми ми е сърдит. Чувала си за него, нали?
	Хермес извади изпод мантията си златна, с инкрустирана слонова кост лира, която блестеше като зората.
	— Откраднах я и ще трябва да я скрия някъде, докато отмине бурята. Надявам се да ми помогнеш. Не вярвам брат ми да я търси тук.
	Настръхнах. Нямаше някой по нашите селения, който да не се бои от тихия като слънчев лъч и смъртоносен като чума гняв на Аполон. За малко да се обърна и да се уверя дали не е в небето с насочена право в сърцето ми позлатена стрела. Само че вече ми беше дошло до гуша да благоговея и да се страхувам от разярените небеса и затова посочих вратата.
	— Заповядай.


	Бях чувала за дръзките постъпки на Хермес — как като бебе станал от люлката и задигнал стадото на Аполон, как убил чудовището Аргос, след като приспал хилядата му очи, как измъквал тайни от камъка и омагьосвал дори съперниците си, за да изпълняват волята му.
	Всичко това беше истина. Той можеше да те омотае около малкия си пръст и да те забавлява със самодоволството си, докато се развеселиш от сърце. Познавах съвсем бегло истинската интелигентност — бях разговаряла твърде кратко с Прометей, — а в палата на Океан единствената проява на ум се свеждаше до лукавство и злоба. Интелигентността на Хермес светеше като лъчи върху вълни и беше ослепителна, а умът му беше хилядократно по-остър и по-бърз. Той ме забавлява цяла нощ с разкази за боговете и глупостта им. Развратният Зевс, който се преобразил в бик, за да прелъсти красиво момче. Богът на войната Арес, който бил победен от двама гиганти и прекарал цяла година затворен в делва. Хефест пък устроил капан на жена си Афродита и я оплел гола в златна мрежа заедно с любовника й Арес, така че всички богове ги видели. Хермес разказваше с усмивка за невероятните пороци, пиянските скандали и ръкопашните свади с толкова увлекателен глас, че се почувствах доста замаяна — все едно бях пила от моите магически отвари.
	— Няма ли да те накажат за това, че си дошъл при мен, изгнаницата?
	— Баща ми знае, че правя това, което ми харесва — усмихна се той. — Пък и наказаната си ти. Всеки може да дойде да те види.
	— Но наказанието ми е да живея сам-сама.
	— Зевс искаше да си далеч от всичко и всички. Така и стана. Другото няма значение.
	— Откъде знаеш?
	— Аз чух разговора на Хелиос и Зевс. Винаги е забавно да ги слушаш, тъй като са като вулкани, които се чудят дали да избухнат, или не.
	Спомних си, че Хермес се беше бил в голямата война. Беше видял горящото небе и убил гигант с глава чак до облаците. Представих си го, макар и да бях замаяна.
	— Можеш ли да свириш на лирата, или само си я откраднал?
	Той докосна струните. Понесоха се ясни, сребристи и звънливи звуци. Мелодията се лееше леко и напевно, сякаш Хермес беше богът на музиката. Цялата стая тутакси се оживи.
	— Пееш ли? — попита той.
	Изкопчването на тайни беше друго негово качество.
	— Само за себе си. Казвали са ми, че гласът ми е дразнещ — като на грачещ гларус.
	— Не е вярно. Не звучиш като гларус, а като смъртна.
	Хермес забеляза смущението ми и се засмя.
	— Гласовете на повечето богове тътнат мълниеносно. Налага се да говорим тихо на хората, че да не ги проглушим. А техните гласове са едва доловими за нас.
	Спомних си тихия глас на Главк, когато заговори за пръв път. Тогава си помислих, че това е някакъв знак.
	— Не се случва често, но понякога по-неважните нимфи се раждат с човешки гласове. Като теб.
	— Защо никой не ми е казал? И как е възможно, след като в мен няма нищо смъртно? Аз съм титанида…
	Той сви рамене.
	— Кой може да обясни загадката на божествените кръвни връзки? А не са ти казали, тъй като не са знаели. Прекарал съм със смъртните повече време от другите богове и съм свикнал с гласовете им. За мен те са като различна подправка в храната, но когато ти попаднеш сред хората, ще забележиш, че те няма да се страхуват от теб така, както се страхуват от нас.
	Хермес разкри една от най-големите загадки в живота ми. Докоснах шията си, сякаш можех да напипам гласа си. _Бог с човешки глас._ Бях слисана, но и някак поласкана.
	— Посвири ми — рекох аз и запях.
	Лирата следваше гласа ми с тембър, който правеше фразите наистина мелодични. Когато спрях да пея, пламъците бяха ниско в огнището и луната се беше скрила. Очите на Хермес пламтяха като тъмни скъпоценни камъни. Бяха черни и издаваха наследена от най-старите богове сила и власт. За пръв път се замислих колко странно беше това разделение на олимпийци и титани, след като Зевс беше роден от родители титани и дядото на Хермес беше титанът Атлас. Във вените ни течеше една и съща кръв.
	— Знаеш ли как се казва този остров? — попитах аз.
	— Че какъв бог на пътешествениците ще съм, ако не знам всички места по света?
	— Е, и?
	— Казва се Еея.
	— Еея…
	Меки галещи звуци като от размахани криле в падащ мрак.
	— Но ти го знаеш — взря се Хермес в мен.
	— Разбира се. Мястото, където баща ми е доказал лоялността си към Зевс. В небето над този остров той е победил титански гигант и е потопил земята в кръв.
	— Колко странно, че от толкова много острови баща ти те е изпратил точно на този.
	Хермес ме подпитваше, за да научи тайните ми. Преди бих го засипала с обяснения, ала вече бях друга и тъй като не му бях длъжна с нищо, щях да отговарям само на въпросите, на които пожелаех.
	Станах и го изгледах с жълтите си като речни камъни очи.
	— Защо си сигурен, че баща ти не е прав за моите отрови? И че не бих могла да те упоя след миг?
	— Не твърдя това.
	— Но имаш смелост да останеш тук.
	— О, да.
	И ето как станахме любовници.


	През следващите години Хермес често долиташе по здрач. Носеше божествени деликатеси — откраднато от складовете на Зевс вино и пресладък мед от планината Хибла, където пчелите пият само мащерка и липа. Разговорите ни бяха истинско удоволствие, както и съвкуплението ни.
	— Ще ми родиш ли дете? — веднъж попита той.
	Засмях се.
	— Не. Никога. Никога.
	Хермес не се обиди. Той обичаше прямотата и не притежаваше капка уязвимост. Питаше само от любопитство — в природата му беше заложено да търси отговори и да открива слабостите на другите. Искаше да провери сантименталността ми, ала моята романтичност се беше изпарила. Не мечтаех за него денем, не шептях името му нощем. Не ми беше съпруг, а камо ли приятел. Той беше отровна змия, аз също, и ето защо се спогаждахме.
	Хермес ми носеше вестите, които не можех да науча. Той обикаляше земята надлъж и шир и попиваше всички клюки. Знаеше на кой пир е бил Главк. Докъде е млякото в колхидските фонтани. Описа ми и наметалото на Еет от боядисана леопардова кожа. Брат ми бил добре, имал бебе от смъртна жена и още едно на път да се роди. Пазифая все така управлявала Крит с отварите си и междувременно народила цяла пасмина от момчета и момичета на мъжа си. Персей стоял на Изток и съживявал мъртвите чрез магии с кръв. Майка ми преодоляла мъката и си прибавила титлата Майка на магьосници, с която се перчела пред лелите ми. Смеехме се на божествените новини и когато Хермес си тръгваше, аз си казвах, че тези случки не бяха разказвани случайно, а за контраст с мръсните ми нокти, тежкия мускусен мирис на лъвицата и прасетата, които чакаха за храна и почесване по гърба. А и да не забравяме, че му се бях отдала като една свенлива девица. Е, не бях свенлива, но останалото беше истина.
	Разпитах го за местоположението на Еея, колко далеч е от Египет, Етиопия и други интересни места. Поинтересувах се за гневните изблици на баща ми, за имената на племенниците и племенничките си и за новите империи по света. Той отговори на всички въпроси, но когато го попитах далеч ли съм от цветята, с които бях преобразила Главк и Сцила, само се изсмя. _Защо се смееш? Да не мислиш, не ще наостря ноктите на лъвицата, за да разкъса Сцила?_
	— А какво стана с прикования на скалата титан Прометей? — попитах с възможно най-небрежен тон. — Как е той?
	— Ами… кълват дроба му всеки ден.
	— Все още? — Така и не разбирах защо всяка помощ за смъртните разгневяваше толкова Зевс.
	— Как мислиш, кой дарява повече — щастливият или нещастният човек? — попита Хермес.
	— Щастливият.
	— Съвсем не. Щастливият е твърде улисан и не смята, че дължи каквото и да е на другите. Но остави го да зъзне, убий жена му, осакати детето му и той ще подложи на лишения семейството си, за да ти купи снежнобяло сукалче. Стига да може, ще ти подари сто.
	— Но ще трябва да му се отблагодариш, тъй като това няма да продължава безкрай.
	— Нямаш представа колко дълго може да продължи. Е, накрая може да му се отблагодариш с нещичко. Той ще бъде отново щастлив и така всичко отначало.
	— Значи олимпийците прекарват времето си в търсене на начини, които да направят хората нещастни.
	— Няма справедливост. Баща ти много го бива в това. Способен е да срине до основи цяло село, за да се сдобие с още една крава.
	Претрупаните олтари на баща ми винаги ме бяха възмущавали. Обърнах се, за да скрия пламналото си лице.
	— Мини някой път покрай Прометей, за теб е лесно, нали летиш. Занеси му нещо.
	— Защо да минавам?
	— За да отбележиш първото добро дело в безпътния си живот! Не ти ли е интересно какво ще изпиташ?
	Той се засмя и аз не повторих молбата си. Все пак беше син на Зевс и винаги олимпиец. Позволяваше ми да му задавам въпроси, тъй като това го забавляваше, но, рано или късно, можеше да му омръзне. Може да научиш усойницата да яде от ръката ти, но не можеш да й отнемеш страстта да хапе.
	Пролетта премина в лято. Една вечер, както седяхме и пиехме вино, аз се престраших да попитам за Сцила.
	— Очаквах с нетърпение да поговорим за нея — блеснаха очите му. — Какво искаш да знаеш?
	_Нещастна ли е?_ Той би се изсмял на такъв сълзлив въпрос. И с пълно право. Магьосничеството, островът, лъвицата, всичко това беше последица от нейното преобразяване. Би било неискрено, ако покажех съжаление за обрата в живота ми.
	— Не знам какво й се е случило, след като се гмурна в морето. Знаеш ли къде е?
	— Не е далеч оттук. На около ден път с обикновен кораб. Харесала си е някакъв пролив. От едната страна има водовъртеж, който поглъща кораби с риби, а от другата — скала с пещера, в която да крие главата си. Ако корабът се измъкне от водовъртежа, отива право в устата й. Изяжда моряците — по шест наведнъж, а ако гребат бавно, по дванайсет наведнъж. Някои се бият с нея, но от писъците можеш да се досетиш какво им се случва.
	Застинах. Бях си я представяла да плува надълбоко и да гълта студени калмари. Винаги беше искала да господства и да прави всички около себе си нещастни. И ето че се беше превърнала в зъбато вилнеещо и безсмъртно чудовище.
	— Никой ли не може да я спре? — попитах аз.
	— Зевс и баща ти могат, но не желаят. Чудовищата са благодат за боговете. Представи си само молитвите, които нещастните люде им отправят!
	Онемях от ужас. Моряците — такъв беше някога и Главк, — тези бедни, отчаяни и обезумели от страх хора изчезваха завинаги в зейналата й паст. Аз също бях замесена…
	Хермес ме наблюдаваше с вирната като на любопитна птица глава. Чакаше реакцията ми. Щях ли да се размекна и да се разридая, или щях да се държа като безжалостна харпия? Той очакваше или едното, или другото, за да може да предизвиква смях с историята, която вече беше готов да разнася по света.
	Погалих главата на лъвицата в краката ми. Тя никога не спеше, когато Хермес беше у дома. Очите й бяха притворени, ала бдителни.
	— Сцила винаги е била ненаситна — рекох аз.
	Хермес се усмихна. _Кучка с камък вместо сърце._
	— Ще ти разкажа за пророчеството, което чух за теб от една стара, вече напуснала храма гадателка.
	Умът му беше доста пъргав и бях свикнала на бързото преминаване от една на друга тема.
	— И как го чу? Случайно минаваше, когато тя говореше за мен?
	— Разбира се, че не. Дадох й инкрустирана златна чаша, за да ми разкаже всичко за Цирцея, дъщеря на Хелиос и магьосница на Еея.
	— И?
	— Мъж с моя кръв на име Одисей ще дойде на острова.
	— И после?
	— Това е всичко.
	— Голямо предсказание, няма що!
	— Жалко за златната чаша.
	Както споменах, аз не бленувах за Хермес и не свързвах по никакъв начин моето име с неговото. Вечер лягахме, а в полунощ, когато вече го нямаше, аз ставах и отивах в гората. Лъвицата често вървеше с мен. Нощните разходки ми доставяха огромно удоволствие — хладният въздух, влажните листа в краката ми и цветята, които берях.
	Все още търсех цветето, което наистина исках. Хермес нямаше нищо общо с това и не биваше нито да ме съпровожда, нито да знае за намеренията ми. Това цвете беше мое.
	Не взех факла. Очите ми светеха в мрака по-добре и от очите на бухал. Вървях под тъмните сенки на дърветата, през тихите овощни градини, през дъбравите и шубраците, по пясъка и скалите. Птиците и зверовете спяха. Чуваха се само ветрецът между листата и дишането ми.
	Беше се скрило сред падналите листа, зад папратите и гъбите: голямо колкото нокът и бяло като мляко. Кръвта на гиганта, разплискана в небето от баща ми. Корените — черни, дебели, с мирис на сол и метал — се държаха здраво за земята. Успях да го откъсна и се замислих за име. Нарекох го _моли_ или корен на древния език на боговете.
	О, татко, да знаеш само с какъв дар си ме дарил! Това цвете, толкова нежно, че може да изчезне под нозете ми, крие непобедимата сила на _апотропей_*, който предотвратява злото, унищожава проклятия, предпазва и закриля от опустошения. То е боготворено заради своята чистота. Защитник от всички беди.
	[* Предмет, който предпазва от беди и нещастия. — Бел.ред.]
	Островът ми процъфтяваше. По стените на къщата пълзяха цветя и уханието им изпълваше стаите. Вече не се страхувах и оставях кепенците отворени. Правех онова, което обичах. Ако ме питате, аз бях щастлива.
	Макар да помнех: _завинаги в зейналата й паст… аз също съм замесена…_


>	Девета глава

	В ранното утро слънцето грееше над дърветата и аз берях анемонии за украса на дома ми. Прасетата сумтяха и мляскаха. Един шопар започна да грухти и да се перчи. Погледнах го и казах:
	— Вчера забелязах как разплискваш водата в потока, а онзи ден нарочената от теб свиня те отпрати с ухапано ухо. Дръж се прилично!
	Шопарът изпръхтя в калта, пльосна се по корем и се укроти.
	— И когато ме няма ли говориш на прасетата? — попита Хермес.
	Беше готов за път — с мантия и широкопола шапка над очите.
	— Предпочитам да мисля обратното. Къде си тръгнал в ранното утро?
	— Всеки момент на острова ще пристигне кораб. Вероятно искаш да знаеш подробности.
	— Да. Какъв е корабът?
	Той се усмихна — доставяше му удоволствие да ме дразни — и попита:
	— Какво ще ми дадеш, ако ти кажа?
	— Да имаш да взимаш! Предпочитам те нощем.
	Хермес се засмя и изчезна.

	* * *

	Допусках, че Хермес ме наблюдава, затова продължих със сутрешните си занимания все едно нищо не е било, но усещах силно напрежение и изгарях от любопитство. Кораб. Кораб, който беше важен за Хермес. Кой ли пристигаше?
	Корабът изплава от бляскавото огледало на вълните чак подир обяд. Той беше десет пъти по-голям от лодката на Главк и отдалеч се виждаше, че е много красив: с лъскава боя и с голям вирнат нос. Моряците натискаха ритмично греблата сред застиналия въздух и се приближаваха право към мен. Усетих познатата буца в гърлото си. Те бяха смъртни.
	Пуснаха котвата, от ниската страна на кораба слезе един мъж и загази към брега. Тръгна покрай гората и намери тясната пътека, виеща се сред акантусите, лавровите дръвчета и бодливите шубраци. Изгубих го от очи, но знаех накъде води пътеката. Изчаквах.
	Мъжът спря за миг, когато видя лъвицата. Коленичи пред мен с изправени и опънати рамене и веднага го познах. Беше остарял и с повече бръчки, но беше той. Главата му беше все така обръсната и очите все така ясни. От всички смъртни боговете запомнят неколцина. Логично, нали? Докато научим имената ви, вие сте вече мъртви. Трябва да сте метеори, за да оставите трайни следи в съзнанието ни. Колкото и да сте добри, за нас сте пепелта и прахта, в които се превръщате.
	— Извинете за безпокойството, достопочтена…
	— Все още не си ме обезпокоил — прекъснах го аз. — Стани, моля.
	Дори да беше забелязал гласа ми на смъртна, мъжът не го показа и се надигна — не много грациозно заради едрото си тяло, но пък с лекотата на порта със смазани панти. Очите му срещнаха моите, без да мигнат. Боговете не го плашеха. Нито пък магьосниците.
	— Какво е довело храбрия Дедал до моите брегове?
	— За мен е чест, че ме познаваш. — Гласът му беше спокоен и уверен, топъл и настоятелен като западния вятър. — Аз съм пратеник на сестра ти. Тя очаква дете и времето й наближава. Моли да присъстваш на раждането.
	Вперих очи в него.
	— Сигурен ли си, че си на правилното място? Със сестра ми никога не сме се обичали.
	— Не ме изпраща, за да прося обичта ти.
	Бризът донесе уханието на липа и калната воня на прасетата.
	— Знам, че сестра ми е родила половин дузина деца, и то много лесно. Не може да умре при раждане, а и децата й благоденстват заради силата на кръвта й. Защо съм й аз?
	Той разпери силните си мускулести ръце.
	— Съжалявам, ала повече не мога да кажа. Помоли ме да ти съобщя, че няма кой друг да й помогне. Има нужда от твоите и ничии други умения.
	Това означаваше, че Пазифая беше научила за магьосническите ми способности и искаше да се възползва от тях. Първото хубаво нещо, което чувах от нея.
	— Сестра ти също каза, че въпреки изгнаничеството е получила разрешението на баща ви да я посетиш.
	Замислих се. Много странно — толкова ли беше важно, че дори беше разговаряла с баща ни? И ако й трябват магии, защо не извика Персей? Тук имаше нещо съмнително. Що за молба беше това? Та аз не представлявах никаква заплаха за нея…
	Изпитах любопитство, но и нещо повече. Имах възможност да й покажа променената Цирцея. И ако това беше капан, тя не можеше да ме улови. Вече не.
	— Много се радвам, че ще изляза най-сетне от този ужасен затвор.
	Заобикалящите ни терасовидни хълмове блестяха на пролетното слънце. Дедал не се усмихна и рече:
	— Има още нещо. Пътят ни минава през пролива.
	— Какъв пролив?
	Отговорът беше изписан в тъмните кръгове под очите му и в неприкритата тъга.
	— Онзи, който Сцила обитава? — попитах с пресъхнало гърло.
	Той кимна.
	— Тя ли ти нареди да минеш оттам?
	— Да.
	— Колко моряци изгуби?
	— Дванайсет. Не бяха достатъчно бързи.
	Как можах да забравя какво представлява сестра ми! Тя никога не молеше за помощ. Използваше камшик за постигане на желанията си. Виждах я как се смее и се надува пред Минос: _Цирцея е една глупава смъртна._
	Мразех я повече от всякога. Каква жестокост от нейна страна! Искаше ми се да затръшна вратата на къщата зад себе си и да заявя: _Няма да стане, Пазифая. Намери си друга глупачка._ Но тогава щяха да умрат още шест или дванайсет мъже. А дали щяха да останат живи, ако тръгнех с тях? Не знаех магии за отблъскване на чудовища. Видеше ли ме, Сцила щеше да се разяри и върху нещастниците щеше да се излее още повече гняв.
	Дедал ме гледаше с посърнало лице. Далеч зад него колесницата на баща ми се гмурна в морето. Астрономите следяха залеза и се надяваха, че изчисленията им ще бъдат точни. Кокалестите им колене трепереха при мисълта за надвисналата над главите им секира.
	Взех малко дрехи и торба с билки. Лъвицата щеше да се грижи за себе си. Казах „Готова съм“ и тръгнах.
	За пръв път виждах такъв кораб. С изрисувани вълни, скачащи делфини и разперил пипала октопод на кърмата. Вдигнаха котвата, а аз се приближих до статуята на носа — младо момиче в рокля за танци. Очите й изразяваха радостно учудване, устните бяха полуотворени, а косата се стелеше по раменете. Малките ръце бяха сключени на гърдите и тя стоеше на пръсти, сякаш очакваше първите звуци на песен. Беше като жива — къдриците, диплите на дрехата, всеки детайл беше изпипан и имах чувството, че ще тръгне към мен. Но истинското чудо беше, че във фигурата се долавяха и черти от нейната същност — умният й поглед беше устремен, а изражението решително. Личаха вълнението и невинността й — неподправени и трогателни като зелена морава на зазоряване.
	Знаех кои ръце я бяха изваяли. Чудо в света на смъртните, така нарече брат ми Дедал. Затова и скулптурата беше чудо. Красивите детайли нямаха край — трапчинката на брадичката, облият глезен, младежкото излъчване.
	Чудо, но и послание. Израснах в краката на баща ми и познавах перченето и самохвалството. Друг цар би пазил тази скъпоценност в най-охраняваната зала на палата си. Минос и Пазифая я бяха поставили на носа на кораба, изложена на слънцето и на солта, на пиратски нападения, чудовища и морски стихии. Сякаш искаха да кажат: _Какво толкова! Притежаваме още хиляда такива, че и майстора им!_
	Чух сигнала за тръгване, моряците заеха местата си на пейките, корабът се заклати, понесе се сред вълните и островът започна да се отдалечава.
	Моряците бяха трийсет и осем. На кърмата обикаляха петима стражи със златисти доспехи и наметала. Носовете им бях обезформени от многобройни счупвания. Спомних си, че Еет им се присмиваше: _Разбойниците на Минос, издокарани като принцове._ Гребците бяха подбрани от мощната военна флота на Кносос — грамадни мъжаги, в чиито ръце греблата приличаха на клечки. Останалите моряци се движеха чевръсто, докато вдигаха специалното платно, което предпазваше от слънцето.
	Групата смъртни на сватбата на Минос и Пазифая беше мълчалива и сдържана. Всички си приличаха като листа на дърво. Но тук, под небето, всяко лице беше различно — имаше груби и гладки, брадати, с гърбави носове и с тесни брадички, с белези и ожулвания, с бръчки и лизнати кичури коса. Един от моряците беше увил врата си с мокра кърпа срещу горещината, друг носеше направена от деца гривна, а трети имаше глава като на червенушка. Премаля ми, когато осъзнах, че това е една малка частица от родените по света хора. Да се чудиш как съществува това безгранично разнообразие от лица и умове! И как светът не полудява!
	— Искаш ли да седнеш? — попита Дедал.
	Беше ми приятно да гледам спокойното му лице. Не беше красавец, ала чертите му бяха привлекателно мъжествени.
	— Предпочитам да стоя. — Посочих фигурата на носа и добавих: — Красива е.
	Той наведе глава. Беше свикнал да чува комплименти.
	— Благодаря.
	— Би ли ми казал защо сестра ми те държи едва ли не като затворник в палата?
	Попитах, тъй като забелязах, че когато се качихме на кораба, най-едрият от стражите го претърси доста грубо.
	— Минос и Пазифая мислят, че не съм… благодарен за гостоприемството им — усмихна се той.
	Неслучайно Еет беше споменал, че Пазифая го държи непрекъснато под наблюдение.
	— Можеше да им избягаш по пътя.
	— И не само. Но Пазифая има нещо мое, което никога няма да оставя.
	Чаках да сподели още нещо, но Дедал замълча с ръце на перилата. Кокалчетата му бяха ожулени, а пръстите — в светли белези, сякаш бяха боравили със счупено стъкло или строшено дърво.
	— Видя ли Сцила в пролива?
	— Скалата не се виждаше заради мъглата и пръските от вълните, а и тя се движеше много бързо. Шестте й глави ни нападнаха два пъти. С дълги колкото крак зъби.
	Забелязах следите от петна кръв по измитата палуба. Това беше останало от дванайсет погубени живота. Стомахът ме сви от силното чувство на вина, което Пазифая искаше да изпитам.
	— Аз преобразих Сцила в това, което е. Затова съм в изгнание и затова сестра ми те е накарала да минеш по този опасен път.
	Очаквах да ме погледне с отвращение и дори с ужас, ала той кимна и рече:
	— Знам. Тя ми каза.
	Това се очакваше, тъй като сърцето й беше отровно и искаше да ме изкара престъпник, а не спасител. Но ето че дойде моментът на истината.
	— Има нещо, което не разбирам — заявих аз. — Сестра ми може да е жестока, но не е глупава. Защо те е изпратила на тази опасна мисия?
	— Сам си го заслужих. Забранено ми е да говоря повече, ала когато пристигнем в Крит, ти сама ще разбереш. — След кратко колебание Дедал попита: — Дали не знаеш някакъв начин да се измъкнем от Сцила?
	Слънцето беше опърлило и последните облачета. Моряците се бяха задъхали въпреки платното балдахин.
	— Ще опитам.
	Корабът се носеше, а ние мълчахме до устременото напред момиче на носа.


	През нощта спряхме на бряг с тучна буйна растителност. Умислените и потиснати от лоши предчувствия мъже насядаха около огъня. Чуваха се само шепотът им и плискането на виното, докато го подаваха един на друг. Никой не искаше да заспи с мисълта за утрешния ден.
	Дедал ми даде рогозка за нощта, ала аз не можех да лежа в близост до тези неспокойни и угрижени хора.
	Бях свикнала с моя остров и ми беше странно да вървя по чужди пътеки. Очаквах да видя горичка, а се натъквах на гъсти шубраци с елени. Вместо да срещна прасета, насреща ми заставаше озъбен язовец. Горите бяха по-ниски от моите, земята по` равниста, а цветята доста разнообразни. Сред дърветата забелязах горчив бадем и разцъфнала череша и пръстите ме засърбяха да събера малко от напиращата им сила. Откъснах един мак само за да се полюбувам на червения му цвят. Усещах туптенето на черните семенца. _Хайде, направи магия!_
	Мислех единствено за Сцила и се опитвах да си я представя: шест глави, дванайсет провиснали крака… Образът ми се изплъзваше и виждах старата Сцила от палата — кръгло хилещо се лице, извита като лебедова шия китка и леко наклонена към сестра ми брадичка, докато й шушне поредната клюка. До тях — брат ми Персей, който навива косите на Сцила около пръста си със самодоволна усмивка. Тя го удря по рамото и плясъкът отеква в залата. Двамата често се смееха, тъй като обичаха да са център на внимание, а аз се чудех защо сестра ми, която допускаше единствено Персей до себе си, ги гледаше с усмивка и не се дразнеше.
	Мислех си, че бях живяла в палата като сляпа мишка, но с времето изплуваха все повече и повече подробности. Зелената роба, която Сцила обличаше на специални събития, и сребърните й сандали с лапис лазули на каишката. На върха на фуркета, с който вдигаше косата си, имаше златна котка. Май беше подарък от… Тива, Египет. От някакъв обожател, вероятно бог с глава на звяр. Къде ли беше тази дрънкулка? Може би нейде на брега, до изоставените й дрехи.
	Стигнах до възвишение с черни тополи. Обиколих набръчканите стволове и видях един, белязан от гръмотевица. Овъглената рана сълзеше. Докоснах прегорелия сок и усетих стаената му сила. Съжалих, че нямам съд, в който да го запазя, и кой знае защо в този миг се сетих за Дедал, за този достоен и пламенен мъж.
	Какво беше това, което той _не би оставил_? Когато спомена за него, говореше много внимателно, с премислени и подбрани като плочките на фонтан думи. Вероятно любовница… Някоя красива прислужница от двореца или някой млад хубавец? Сестра ми би подушила подобна интрига още в зародиш. Може и да ги беше пратила в леглото му като кукичката, която лови риба. И все пак Дедал не ми приличаше на наскоро влюбен, нито пък на мъж със залепена до него съпруга. Не си го представях с някой друг, а сам и свободен.
	Ако на другия ден успеех да го запазя жив, щях да опитам да намеря отговор на загадката.
	Луната се носеше над нас, а с нея дойде и нощта. Думите на Дедал не излизаха от главата ми: _С дълги колкото крак зъби._ Изтръпнах от страх. Как щях да застана срещу този звяр? Сцила щеше да прегризе гърлото на Дедал, да ме погълне и какво щеше да остане от мен? Пепел? Дим? Безсмъртни кости на дъното на морето?
	Излязох на брега и краката ми потънаха във влажния пясък. Заслушах се в тананикането на вълните и в крясъците на нощните птици, но дали нямаше да чуя и бързото свистене на въздуха над главата ми, възвестяващо долитането на Хермес, който щеше да попита с подигравателен смях: _Е, вещице на Еея, какво ще правиш утре?_
	Дали да не коленича на брега и да го помоля за помощ с вдигнати ръце? Или да го задоволя така, както най-много обичаше… На другия ден щеше да разказва на всички: _Беше толкова загоряла, че се хвърли върху мен като дива котка._ Той трябваше да спи със сестра ми — двамата си бяха лика-прилика. А може и да беше спал. Вероятно се излежаваха и подиграваха на наивността ми. Сигурно затова ме посещаваше — за да се хвали и да ми се подиграва. Замислих се за способността му да изкарва другите глупаци. Хермес обичаше да подклажда съмнения и с лека ръка да увлича събеседника в колебания и тревоги. Макар да не виждах крилатите му сандали, аз си казах: _Пет пари не давам дали спиш с нея. Може да легнеш и с Персей, той е по-красив. Ти никога няма да изпиташ моята липса на ревност._
	Може би ме чуваше, може би не. Той предпочиташе да изчака, за да види гнева и клетвите ми. Баща ми също не би ми помогнал. Еет би откликнал, но само за да се наслади на могъществото си, пък и той беше твърде далеч. Нямаше как да стигна до него.
	С други думи, нямаше кой да ми помогне. Бях сама през целия си живот. Еет и Главк бяха малки изключения в безкрайната ми самота. Коленичих и зарових пръсти в пясъка. Усетих песъчинките под ноктите си и си спомних за думите на баща ми, когато обясняваше на Главк нашия прастар закон: _Никой бог не може да развали стореното от който и да е друг бог._
	Само че аз наруших закона.
	Луната се носеше над мен, а вълните ближеха краката ми със студени езици. Бял оман… Пепел, маслини и сребриста ела… Буника с обгорена дрянова кора… И най-вече _моли_. Моли за отменяне на проклятие и за предотвратяване на лошите мисли, предизвикали преобразяването.
	Изтърсих пясъка от ръцете си и станах. В торбата ми подрънкваха шишенцата с отвари — все едно минаваше стадо кози със звънчета. Долавях до болка познатите мириси на земя и впити корени, на сол и метален лъх на кръв.


	На сутринта мъжете бяха мрачни и мълчаливи. Един смазваше държаните на греблата, за да не скърцат, друг търкаше зачервен — или от слънцето, или от терзание — петната на палубата, а трети, чернобрад моряк, се молеше на кърмата и лееше вино върху вълните. Никой не ме поглеждаше — аз бях сестрата на Пазифая, а те отдавна не се надяваха на помощ. Долавях тегнещото напрежение и паническия ужас от приближаващата смърт.
	Не мисли за това, наложих си аз. Стегни се. Никой няма да умре днес.
	Командирът на стражите беше с пожълтели очи и подпухнало лице. Казваше се Полидамас и беше много едър, ала аз бях богиня, а ние, боговете, сме доста високи.
	— Дай ми наметалото и туниката си — наредих му.
	Той присви очи и в тях прочетох отрицателен отговор. Щях добре да опозная този тип мъже, които бранеха жалката си власт и за които бях само жена.
	— Защо да ти ги дам?
	— Защото не искам да умрете. Ти искаш ли?
	Гледаха ме трийсет и седем чифта очи. Той свали дрехите и ми ги даде. Дълги до земята, от фин камгарен плат и с тъмнолилави кантове, те бяха най-хубавите на кораба.
	Дедал стоеше до мен.
	— Да ти помогна?
	Подадох му наметалото, за да го държи като параван. Облякох туниката. Ръкавите и талията ми бяха широки. Блъсна ме възкисел мирис.
	— Искам да направя така, че да заприличам на брат ми. Сцила го обичаше, може още да има чувства към него.
	Намазах устните си със смес от зюмбюл, мед, цветчета от цъфнал ясен, самакитка и стрита орехова кора. Бях преобразявала животни и растения, но не и себе си. Обзе ме внезапно колебание, ала се овладях. Страхът от провал разваля магиите. Съсредоточих се върху образа на Персей, за да заприличам на него: безгрижното самодоволно лице, меките мускули, дебелият врат и бездействащите отпуснати ръце с дълги пръсти.
	Когато отворих очи, Дедал ме гледаше с отворена уста.
	— Най-яките мъже да се залавят с греблата — наредих аз. Гласът ми също беше променен — звучеше плътно и с божествен апломб. — Не спирайте да гребете нито за миг.
	Дедал кимна. Държеше меч, а моряците бяха въоръжени с ками и тояги.
	— Тя е безсмъртна и оръжията няма да помогнат — казах високо, за да ме чуят всички. — Ръцете ще ви трябват, за да придвижвате кораба колкото може по-бързо.
	Моряците хвърлиха камите и копията се изтърколиха на палубата. Дори Полидамас изпълни заповедта. За малко да се разсмея. Никога никой не ми се беше подчинявал. Така ли се чувстваше Персей?
	Проливът се показа в далечината.
	— Възможно е магията да не проработи и тя да ме познае — казах на Дедал. — Ако това се случи, стойте надалеч от мен.


	Гъстата и лепкава мъгла скри скалите и небето. Чувахме само грохота на водовъртежа, заради който Сцила беше избрала пролива. За да избегнат въртопа, корабите трябваше да се прилепят до отсрещната скала. Или досами зъбите й.
	Когато приближихме, проехтя тътен. Кожата ми, палубата и перилата бяха в пръски от вълните, водата се пенеше и едно от греблата застърга в каменния бряг. Всички настръхнаха все едно чуха мълния. Над нас, скрита в мъглата, дебнеше Сцила.
	Нямаше видимост и не можех да преценя как се придвижваме и къде сме. Гребците трепереха от умора и страх, а греблата скърцаха въпреки смазката. Сцила щеше да изпълзи и да надуши най-дебелите моряци. Мъжете тънеха в пот и натискаха греблата с превити рамене. Онези, които не гребяха, клечаха зад увитите въжета и мачтата, като се надяваха, че ще се скрият от чудовището.
	Погледнах нагоре и я видях. Сива като мъглата и като скалата. Представях си я като змия, октопод или акула. Но надвесилата се грамада надмина въображението ми. Вратовете й бяха по-дълги от мачти, шестте глави зееха отвратителни и безформени като късове изстинала лава. Черните езици облизваха дългите колкото меч зъби.
	Без да откъсва поглед от запотените и ужасени мъже, Сцила се плъзна по скалите и аз усетих гадното и като на вонящи подземни котила зловоние. Вратовете й се увиваха и от една от устите се точеше лъскава слюнка. Тялото и отвратителните крака без кости, за които беше споменавала Селена, не се виждаха заради мъглата. Хермес ги беше описал като извитите щипки на рак отшелник.
	Вратовете се опънаха в готовност за нападение.
	— Сцила! — извиках с глас на бог.
	Ревът й наподобяваше вой на глутница кучета. Някои от гребците пуснаха греблата и си запушиха ушите, а Дедал зае мястото на един от отказалите се.
	— Сцила, аз съм, Персей! Цяла година те търся.
	Тя ме погледна с дупките, които й служеха за очи сред сивата плът, и нали нямаше гласни струни, отново изрева.
	— Оная мръсница сестра ми е в изгнание заради това, което ти стори. Но и това наказание й е малко. Кажи ми как да отмъстим за теб с Пазифая!
	Налагах си да говоря бавно — всеки момент беше още едно загребване на моряците. Дванайсетте й очи ме пробождаха. Около устата й имаше кръв и от зъбите й висеше несдъвкана плът. Повдигна ми се, но казах:
	— Намерихме биле, с помощта на което да се превърнеш в предишната Сцила. Липсваш ни такава, каквото беше.
	Брат ми не би говорил така, но тя слушаше и пълзеше, като не изпускаше от очи кораба. Колко пъти бяха загребали моряците? Десет, сто или повече? Знаех какво си мислеше чудовището. _Бог?! Какво търси тук?_
	— Ще изпиеш ли билето? — провикнах се аз.
	Сцила изсъска. Дъхът й вонеше и пареше като огън. Две от главите й се насочиха към гребците и другите ги последваха.
	— Ето го! — вдигнах високо отворената бутилка и успях да улуча едното зейнало гърло.
	Изрекох и заклинанието, което трябваше да я превърне в предишната Сцила.
	Воят й едва ли не разцепи света. Гмурна се към мен, блъсна се в кърмата, разхвърчаха се дъски и трески и моряците се завъргаляха. Дедал даваше заповеди, но никой не го чуваше. Чудовището се засили за нов удар, ала главите й потънаха във вълните зад кораба. Огромните й челюсти щракаха като на куче, което иска да се отърве от синджира, ала не може. Най-сетне се досетих, че краката й — пипала, прилепнали към скалата — не можеха повече да се разтеглят и корабът я беше подминал. Сцила изрева яростно и заудря дирята на кораба с главите си. Огромните вълни заляха ниската страна на палубата. Моряците стискаха въжетата и макар да газеха във вода, ние се отдалечавахме все повече и повече.
	Сцила блъскаше скалите и виеше от гняв, докато мъглата я скри от нас. Облегнах се на мачтата. Дрехите ми се смъкнаха от раменете и кожата ми запламтя. Магията изчезна и аз отново бях Цирцея.
	— Богиньо! — промълви Дедал и коленичи.
	Всички моряци го последваха. Лицата им — груби, изнурени, белязани, брадати и изгорели от слънцето — бяха бледи и слисани. Тук-там имаха синини и рани от въргалянето по палубата. Пред очите ми все още беше Сцила с нейните зейнали усти и празни очи. Тя не ме позна. Не ме взе и за Персей. Умът й беше изличен и нали бях временно бог, аз веднага го разбрах.
	— Докато сме живи, всеки ден ще принасяме жертви в твоя чест — заговори Дедал. — Ти ни спаси. Помогна ни да прекосим пролива.
	Моряците замълвиха молитви с вдигнати ръце и разперени длани, някои долепиха чела на палубата така, както правеха на Изток, и по този начин изразиха своята благодарност и преклонение.
	— Само да знаете колко грешите — подхванах със свито гърло. — Не друг, а аз съм майсторът на това чудовище. Преобразих я от суета и от наранена гордост. А вие ми благодарите! Дванайсет от вас загинаха и кой знае колко още ще последват. Дадох й най-силното биле. Разбрахте ли ме, смъртни?
	Думите ми прорязаха въздуха.
	— Никога няма да се отърва от нея. Тя не може да се промени и да стане старата Сцила. Никога. Ще ви погубва, докато свят светува. Затова хващайте греблата и да не чувам наивните ви благодарности, че ще съжалявате.
	Мъжете се надигнаха и тръгнаха към греблата с несигурна, олюляваща се стъпка. Небето беше безоблачно и горещината тегнеше. Свалих наметалото. Исках слънцето да ме изпепели.


>	Десета глава

	Три дни стоях на носа на кораба. Не спряхме на островите по пътя и моряците гребяха на смени, като спяха на палубата. Дедал поправи перилата и се включи в гребането. Беше винаги учтив, предлагаше ми храна, вино и постелка, но не седеше до мен, за да си говорим. Друго не биваше и да очаквам, след като го бях заляла с гнева си все едно бях баща ми. Провалих всякаква възможност да се сближим.
	На седмия ден преди обяд стигнахме в Крит. Слънцето сипеше палещи лъчи върху кораба и палубата пареше. На пристанището имаше баржи от Микена, финикийски търговски кораби и египетски галери, срещаха се хити, етиопци и хеспериди. Минос знаеше много добре, че всички търговци се стремят да привлекат богатия град Кносос за свой клиент. За кейовете се плащаше такса и бяха широки и удобни. Хановете и бордеите също бяха собственост на Минос и в ръцете му се стичаше река от злато и скъпоценни камъни.
	Пуснахме котва на първия кей, който беше за царски кораби. Олелията беше голяма — по доковете тичаха мъже, викаха и товареха корабите със стока. След като разговаря с управителя на пристанището, Полидамас се обърна към мен и Дедал:
	— Трябва веднага да ме последвате.
	Огромните, излъскани от безброй забързани стъпки варовикови стълби трептяха от маранята. Покрай нас минаваха слуги и благородници, до един със загорели голи рамене. На върха блестеше палатът на Кносос. Останали без дъх, най-сетне стигнахме и прекрачихме прага. Ослепителната светлина изчезна. Потънахме в хладен полумрак. Като на всички несмъртни, моите очи не се нуждаеха от привикване. Тутакси бях слисана от красотата на двореца, която беше по-неописуема и отпреди. Той приличаше на пчелен кошер — всеки коридор водеше до зала с изящна украса и всяка зала водеше до следващата зала. През прозорците струеше слънчева светлина. На великолепните фрески бяха изобразени делфини, засмени жени, момчета, които беряха цветя, и широкоплещести бикове с насочени рога. В облицованите с плочки павилиони пръскаха фонтани и слугите подтичваха покрай колоните от червен хематит. Над всяка врата висеше _лабрис_ — двойната брадва, символ на Минос. Той беше подарил на Пазифая огърлица с лабрис за сватбата. Тя я беше хванала с два пръста все едно държеше червей и вместо нея в тържествения ден на врата й висеше собствената й огърлица от оникс и кехлибар.
	Полидамас ни поведе през лъкатушещите коридори към покоите на Пазифая, където прозорците бяха със завеси и небето не се виждаше, ала цареше още по-голям разкош — картини в охра и синкав цвят на окислена мед, златни факли, незагасващи огнища и майсторски вдълбани оберлихти, през които едва се процеждаше светлина. Те вероятно бяха дело на Дедал — Пазифая не обичаше да бъде наблюдавана от баща ни.
	Полидамас спря пред изрисувана с цветя и вълни врата.
	— Стаята на царицата — обяви той и почука.
	Стояхме в тихия сумрачен коридор. Не чувах нищо зад тежката врата, но долавях дишането на смутения Дедал.
	— Обидих те и съжалявам за това — промълви той. — Още повече съжалявам за това, което ще видиш вътре. Бих искал да…
	Вратата се отвори. Пред нас застана задъхана прислужница. Косата й беше вдигната високо в критски стил.
	— Царицата ражда… — подхвана тя, но гласът на сестра ми я прекъсна.
	— Дойдоха ли?
	Пазифая лежеше на лилав диван в средата на стаята. Кожата й лъщеше от пот, а коремът й стърчеше нелепо като тумор в слабото тяло. Бях забравила ослепителната й красота. Дори болките не й пречеха да дава нареждания, да привлича внимание и да изсмуква като пиявица всичко от всички около себе си, докато ги остави без капка кръв. Тя най-много приличаше на баща ни.
	— Дванайсет мъртви — рекох аз и се приближих. — Дванайсет души жертва на лекомислието и суетата ти.
	Тя се подсмихна и се надигна, за да ме посрещне.
	— Не бих пропуснала възможността Сцила да ти отмъсти! Опита да я преобразиш в предишната Сцила, нали? — Пазифая се засмя, когато видя изражението ми. — Знаех си аз! Направи чудовище и не спираш да се измъчваш от угризения. _Съжалявам, нещастни смъртни, че ви причиних такава беда!_
	Сестра ми беше както винаги безмилостно жестока. И по-добре — така ми спестяваше всякакви колебания.
	— Не аз, а ти им я причини! — възразих аз.
	— Уви, не можа да ги спасиш. Поплака ли си, докато гледаше как умират?
	Наложих си да не избухна и отвърнах:
	— Не съм видяла как умират. Дванайсетте мъже вече бяха загинали.
	— Няма значение. Тепърва ще загиват още и още. — Тя потупа брадичката си с пръст. — Колко моряци според теб ще умрат за една година? Сто? Или хиляда?
	Като острозъба норка сестра ми опитваше да ме нарани и да наложи властта си така, както постъпваше с наядите в палата на Океан. Но аз си бях самонанесла толкова рани, че изобщо не можеше да ме уплаши.
	— Пазифая, така, както ми говориш, надали ще получиш помощта ми.
	— Помощ от теб?! Та аз те измъкнах от жалкото ти островче, където спиш с глигани и лъвове. Е, всякак е по-добре след оня калмар Главк!
	— Щом нямаш нужда от мен, с удоволствие ще се върна на жалкото си островче.
	— Шегувам се, сестро, не бъди толкова кисела. Заслужаваш похвала — измъкнала си се от Сцила! Знаех си, че е по-добре да извикам теб, а не оня фукльо Еет. И престани да гледаш печално. Заделила съм достатъчно злато за семействата на загиналите.
	— Златото не връща мъртвите.
	— Личи ти, че не си царица. Повярвай ми, че повечето семейства ще предпочетат златото. Имаш ли други…
	Тя не можа да довърши въпроса. Изстена и заби нокти в разкървавената и насинена ръка на коленичилата в краката й прислужница.
	— Всички вън! Тук няма място за вас! — извиках аз на слугите.
	Изпитах задоволство от мигновеното им подчинение и се обърнах към Пазифая:
	— Казвай сега.
	— Не знам какво да правя. Боли ме дни наред и бебето дори не се смъква. Трябва някак да го извадим.
	Сестра ми вдигна робата си и по издутия й корем се застелиха вълни.
	Нямах почти никакъв опит в раждането. Не бях присъствала, когато майка ми или сестрите ми бяха раждали, но бях чувала някои неща.
	— Опита ли на колене?
	— Разбира се! — Пазифая изпищя от поредната контракция. — Родила съм осем деца! Трябва да измъкнем това проклето нещо!
	Извадих обезболяващото биле.
	— Ти ум имаш ли?! Няма да ме приспиваш! Дай ми биле от върбова кора.
	— То е за главобол, а не за операция.
	— Дай ми го!
	Подадох й шишенцето, тя го изпи и се обърна към Дедал, който стоеше до вратата и не помръдваше:
	— Взимай ножа!
	— Не бъди неразумна. Нали искаше да дойда, използвай ме.
	Смехът й беше ужасяваш.
	— Мислиш ли, че ти имам вяра? Дедал трябва да го направи, той знае как. Нали, майсторе? Ще кажеш ли каквото трябва на сестра ми, или ще бъде изненада?
	— Аз ще се заема — рече Дедал и взе острия като бръснач нож от масата. — Това е моя задача.
	Пазифая стисна китката му.
	— Не забравяй какво ще направя, ако решиш да се измъкнеш!
	Той кимна, но за пръв път забелязах искра на гняв в очите му.
	Сестра ми прокара нокът в долната част на корема си, посочи червената следа и каза:
	— Ето тук.
	Беше горещо и задушно. Ръцете ми лепнеха от пот. Не знаех как Дедал успява да държи ножа, без ръката му да трепери. Когато заби върха му, рукна червена и златна кръв. Той стискаше зъби и режеше бавно и внимателно, тъй като безсмъртната плът на сестра ми се съпротивяваше. Най-сетне лъскавите мускули се предадоха и вратата към утробата на сестра ми зейна.
	— Сега ти! — обърна се тя към мен. Говореше дрезгаво и на пресекулки. — Извади го!
	Диванът беше подгизнал. В стаята миришеше силно на божествената й кръв. При забиването на ножа коремът й спря да мърда, а сега беше стегнат — сякаш чакаше.
	— Какво има вътре? — попитах сестра ми.
	— Как какво? Бебе.
	Пъхнах ръце. Горещата кръв пулсираше. Плъзнах пръсти навътре и Пазифая нададе сподавен вик.
	Опипвах гладката плът и най-накрая хванах мека ръчичка.
	Отдъхнах си. Не исках да се замислям какво можех да намеря.
	— Напипах го — казах аз и се съсредоточих, за да не извия главичката, когато започнах да дърпам бебето.
	В този миг усетих толкова силна болка в пръстите, че дори не можах да извикам. Да не би Дедал да беше забравил ножа или се бях наранила на счупена от напъванията кост? Болката се засилваше и прорязваше ръката ми.
	Зъби.
	Впити в мен.
	Изпищях. Дръпнах ръката си, ала челюстите не я пускаха. Изпаднах в паника и задърпах пръстите си с всички сили. Раната на сестра ми се разтвори и нещото се показа. То се мяташе като риба на въдица и пръскаше слуз по лицата ни.
	Пазифая пищеше. Нещото висеше като котва на ръката ми, ставите ми пукаха и изпитвах непоносима болка. Стоварих се върху него, затиснах го с тяло и сграбчих гърлото му. Петите му удряха по плочите и главата му се мяташе. Най-сетне успях да го видя — широк, плосък и лъскав от родилните води нос, космато грубо лице с остри рога и черни приковани в мен очи. Тялото приличаше на жабешко и беше невероятно силно.
	Скъпи богове, какво беше това?
	Съществото се закашля и отвори уста. Бързо измъкнах кървавата си разранена ръка. Бях загубила два пръста и част от трети. Нещото ги сдъвка, погълна и се приготви отново да ме захапе.
	До мен застана бледият и опръскан с кръв Дедал.
	— Дай ми ножа — казах аз.
	— Да не го нараниш? — извика сестра ми и понечи да се надигне, но срязаните мускули й попречиха. — То трябва да живее!
	— Пъпната връв! — обърнах се към Дедал.
	Тя все още свързваше като дебела жила сестра ми и съществото. Дедал я преряза и аз коленичих на мокрия под. Окървавените ми ръце тръпнеха от болка.
	— Трябва ми одеяло!
	Той донесе дебела вълнена завивка и я постла на пода до мен. Довлякох съществото, което все още стенеше и се съпротивляваше, а и с всеки изминал миг като че ли ставаше все по-силно и по-силно. На два пъти щях да го изпусна, но успяхме да завържем краищата на завивката над главата му. То се мяташе и отчаяно търсеше изход от вързопа.
	— Трябва ни клетка — каза Дедал.
	— Аз ще го държа, а ти намери клетка.
	Той се затича, а нещото не спираше да се извива като змия. Виждах очертанията на крайниците и дебелата глава с рогата.
	Дедал се върна с клетка за птици. Вътре имаше няколко сипки, но имаше достатъчно място и за вързопа. Натъпках го вътре и хвърлихме една завивка върху клетката.
	Сестра ми тънеше в кръв. Коремът й приличаше на кланица. Очите й гледаха обезумяло, а кръвта капеше върху подгизналия килим.
	— Нали не го нарани?
	Погледнах я.
	— Та то почти изяде ръката ми! Откъде се пръкна тази гад?
	— Заший ме.
	— Ако не ми отговориш, ще те оставя да кървиш до последна капка.
	— Кучка такава! — едва намери сили да каже Пазифая. Беше изтощена. Дори нейните граници имаха предел. Гледахме се — жълти в жълти очи. — Е, Дедал, дойде мигът, в който трябва да кажеш кой е виновен за раждането на това същество.
	Дедал ме погледна. Измореното му лице беше напръскано с кръв.
	— Аз съм виновен за появата на този звяр.
	От клетката се чу мляскане и сипките замлъкнаха.
	— Боговете изпратиха чисто бял бик като благословия на Минойското царство. Царицата беше възхитена от бика и пожела да го разгледа отблизо. Само че той бягаше от всекиго. Затова направих голяма куха крава с достатъчно място за царицата. Тя се скри вътре и аз сложих колела на кравата, за да я закараме на брега, където спеше бикът. Мислех си, че царицата само ще го погледне отблизо и няма да…
	— О, стига! — прекъсна го сестра ми. — Както си подхванал, ще усукваш до края на света. Аз обладах свещения бик. Е, схвана ли?

	* * *

	Заших Пазифая. После дойдоха няколко войници с каменни изражения и понесоха клетката. Сестра ми извика след тях:
	— Никой да не го приближава без мое разрешение. Дайте му нещо да яде!
	Безмълвните прислужнички навиха кървавия килим и изнесоха подгизналия диван все едно това беше част от всекидневната им работа. Запалиха ароматни смоли и разпръснаха дъхави виолетки, за да прикрият вонята.
	— Боговете ще те накажат — казах на сестра ми, докато зашивах корема й.
	Тя се изкикоти и рече:
	— Боговете обичат чудовищата си.
	— Да не си говорила с Хермес?
	— Защо пък с Хермес? Какво общо има той? Няма нужда някакъв олимпиец да ми обяснява истината. Всички я знаят. С изключение на теб — подсмихна се тя.
	Излязох и Дедал застана до мен. Най-сетне останахме насаме. Ръцете му бяха мръсни до лактите, а на челото му имаше кафяви капки.
	— Искаш ли да превържа пръстите ти? — попита той.
	— Не, благодаря. Те ще пораснат и ще заздравеят.
	— Задължен съм ти до гроб. Ако не беше дошла, щях да съм мъртъв.
	Раменете му бяха превити като след силен удар. Последния път, когато ми благодари, избухнах, но сега вече бях наясно. Той също беше разбрал как се правят чудовища.
	— Радвам се, че си жив. — Посочих мазолестите му мръсни ръце и добавих: — За разлика от моите, твоите пръсти не биха могли отново да пораснат…
	— Може ли чудовището да бъде убито? — пошепна Дедал.
	Сестра ми беше наредила да се отнасят внимателно с него, затова казах:
	— Пазифая като че ли няма против, но пък то е дете на белия бик. Може да е закриляно от някой бог и да носи проклятие на всеки, който го предизвика. Трябва да помисля.
	Дедал се почеса по главата и заяви:
	— Ще направя нова клетка. Тази няма да свърши работа.
	Кръвта по лицето ми засъхваше, а ръцете ми воняха от допира с уродливото същество. Бях замаяна и ми се повдигаше от всичката тази кръв. Можех да извикам прислужничките и да се изкъпя, ала това нямаше да бъде достатъчно. Защо й беше на сестра ми да прави такова отвратително нещо? И защо ме беше извикала? Повечето наяди щяха да откажат, но някоя нереида щеше да й помогне — те бяха свикнали с чудовища. Или пък Персей. Защо не беше извикала него?
	Не знаех отговора. Умът ми беше притъпен, празен и безполезен като липсващите пръсти. И все пак не можех да стоя и да чакам чудовището да се развилнее. Трябваше да намеря стаята, в която сестра ми приготвяше отварите. Можеше да открия някой антидот, някое вълшебно биле, което да върне всичко назад.
	Стаята до спалнята й беше преградена със завеса. За пръв път бях в лаборатория на магьосница и може би щях да видя безброй страхотии като черен дроб от кракен, драконови зъби, одрана кожа от гиганти… Но на лавиците имаше само билки, при това най-обикновени: отровни растения, макове и няколко лечебни корена. Бях сигурна, че сестра ми владее свойствата им, тъй като беше самоуверена и знаеше какво иска. Но пък беше мързелива и това обясняваше всичко. Билките бяха стари и загубили качествата си, бяха брани наслуки и с първия попаднал нож — някои в цъфтеж, а други вече повехнали.
	Пазифая може и да беше два пъти по-голяма богиня от мен, но аз бях два пъти по-голяма магьосница. Ронещите се нейни билки не можеха да ми помогнат. Едва ли щяха да помогнат и моите силни билки от остров Еея. Чудовището беше в Крит и трябваше да се действа тук, на място.
	Върнах се до централната зала на палата, където имаше стълби към широките просторни павилиони и градини, от които се стигаше до ширналите се поля.
	Улисани мъже и жени метяха плочите, беряха плодове и пълнеха кошници с ечемик. Погледите им бяха сведени и аз предположих, че животът в царството на Пазифая и Минос им беше поднесъл не една и две страхотии. Минах покрай къщите на овчарите и селяните в покрайнините и покрай пасящите около горите стада. Хълмовете бяха обрасли с тучна растителност и светеха от отразените слънчеви лъчи, ала аз не спрях да им се любувам. Не отделях очи от черния хребет в далечината.
	Планината Дикте. Там не стъпва мечи, лъвски или вълчи крак. Там живеят свещените кози с нагънати като раковини рога. И в най-големите горещини в гората е хладно и тъмно. Говори се, че богинята на лова Артемида ги обикаля нощем с лъскавия си лък и че в една от сумрачните пещери се е родил и е бил скрит от бащината му паст самият Зевс.
	На това място имаше билки, които не растат никъде другаде. Толкова редки, че не всички имаха имена. Усещах ги как набъбват и разлистват магическите си филизчета. Малко жълто цвете със зелени тичинки. Покланяща се лилия в оранжево и жълто. И най-вече къдравите цветчета на росена, царя на целебните билки.
	Не вървях като смъртна, а като богиня и изминавах огромни разстояния. Стигнах подножието по здрач и се заизкачвах. Клоните спуснаха дантелените си сенки. Сенките се сгъстиха, потъмняха като водата на морското дъно и загъделичкаха кожата ми. Планината тананикаше под нозете ми. Раните ми кървяха и боляха, но аз вървях въодушевено и се взирах в мъха, в могилките от пръст и къде ли не още, докато най-сетне под една бяла топола намерих цъфнала туфа росен. Билката беше заредена с магия и аз притиснах листенцата до окървавената си ръка. На сутринта пръстите щяха да бъдат на мястото си. Събрах малко корени и семенца и продължих. От мен все още се носеше тежкият мирис на кръв и се зарадвах, когато видях едно бистро и студено езерце с вода от разтопен лед. Шокът от студа и обезболяващото му действие ми подействаха добре и ме освежиха. Аз владеех известните на всички богове ритуали на пречистване. Събрах няколко камъчета и изтърках мръсотията по тялото си.
	Седнах под сребристите листа и се замислих над въпроса на Дедал: _Може ли чудовището да бъде убито?_
	Малцина са боговете, които могат да пророкуват, да надничат в невидимото и да съзират прищевките на съдбата. Не всичко може да бъде предсказано. Животът на повечето богове и хора няма котва — щура се ту тук, ту там и е без предначертан план. Но някои от тях са като в примка — колкото и да се опитват да кривнат, те са като впрегнати в ярем и съдбата им върви еднопосочно. Пророците виждат това.
	Баща ми имаше пророчески качества и се говореше, че децата му са ги наследили. Не бях проверявала дали е така. Възпитаха ме с внушението, че не притежавам нито една от неговите способности. Но ето че докоснах водата и казах: _Покажи ми._
	Появи се нежен и блед като мъгла образ. Димяща факла сред дълги коридори. Виеща се диря под каменна арка. Нещото изрева, оголи страшните си зъби и се изправи — високо колкото мъж и облечено в дрипи. Един смъртен изскочи от сенките с меч в ръка и замахна към него.
	Получих отговор, който не очаквах. Съществото беше смъртно, но не можеше да умре като бебе от моята ръка или от ръката на Дедал. То имаше предопределена съдба и години живот. Дотогава се налагаше да бъде в клетката, която щеше да направи Дедал. Сновях между сенчестите дървета и се питах какви ли са слабостите на съществото. Спомних си черните му вперени в мен очи и лакомото захапване на ръката ми. Как се задоволява такъв неутолим глад? Ако не бях богиня, той щеше да ме налапа наведнъж.
	Озари ме идея. Трябваха ми всичките тайни билки на Дикте, растенията с най-силните лековити качества, корен от джел, върба, резене, бучиниш, самакитка, чемерика. Както и целият запас от моли. Обикалях гората и безпогрешно събирах билките една по една. Дори да ме беше видяла, Артемида не се намеси и ме остави да подбера всичко необходимо за отварата.
	Занесох листата и корените до езерото и ги стрих на скалите. Сложих кашата в една бутилка и добавих вода от езерото, в която след изкъпването ми имаше все още капки моя кръв и кръв от сестра ми. Отварата реагира и тутакси придоби тъмночервен цвят.
	Не спах цяла нощ. Слязох от Дикте чак когато небето просветля и тръгнах към Кносос. Докато стигна в двореца, слънцето вече грееше ярко. Спрях до един двор, който беше привлякъл вниманието ми на отиване. Големият дансинг в средата беше заобиколен с лаврови дървета и дъбове, които пазеха сянка от палещото слънце. Подът не беше от камък, както ми се беше сторило, а от дърво — хиляди дървени плочи, така съвършено излъскани и боядисани, че се сливаха в една. Четката с боя минаваше спираловидно от центъра навън и следата приличаше на надигнала се вълна. Нямаше съмнение, че и това беше работа на Дедал.
	В средата танцуваше момиче. Без музика, но в ритъм, сякаш краката й бяха в такт с далечен тимпан. Тя се снишаваше и издигаше като вълна — плавно и грациозно. Веднага я познах: момичето на носа на кораба.
	Тя ме погледна учудено — така, както гледаше и статуята. Наведе глава и каза:
	— Лельо Цирцея, радвам се да те видя. Аз съм Ариадна.
	При по-дълго вглеждане в нея можеха да се открият някои черти на Пазифая — брадичката и фините ключици.
	— Хубаво танцуваш — рекох аз.
	Тя се усмихна.
	— Благодаря. Родителите ми те търсеха.
	— Така и предполагам. Но аз търся Дедал.
	Момичето кимна, сякаш бях една от хиляди, които търсеха него, а не родителите й.
	— Ще те заведа. Трябва да внимаваме да не ни видят стражите.
	Ариадна преплете топлите си и влажни от танците пръсти в моите и ме поведе с безшумни стъпки по безбройните странични улички. Накрая стигнахме до бронзова врата и тя почука шест пъти на равни интервали.
	— Не мога сега, зает съм — чу се глас.
	— С леля Цирцея съм.
	Вратата се отвори и Дедал застана на прага. Беше целият в сажди и прах. Работилницата му беше полуотворена към небето. Навсякъде имаше непознати за мен инструменти и механизми, а някои статуи бяха скрити под платна. В дъното димеше леярна с блестящ в матриците горещ метал. На масата имаше странно назъбено острие.
	— Бях в планината Дикте и разбрах каква ще бъде съдбата на чудовището. То ще умре, но не сега. Ще се яви предопределен смъртен, който ще го прати на оня свят. Не знам кога. В моето видение чудовището беше на години.
	Дедал се замисли. Предстоеше дълъг период, в който чудовището трябваше да бъде обуздавано.
	— Ще ти помогна с една специална отвара, която ще възпира зверската му лакомия.
	— И това е нещо, благодаря.
	— Не бързай да ми благодариш. Заклинанието ще го лишава от апетит три годишни сезона, но по време на жътва гладът му ще трябва да бъде задоволен.
	— Ясно.
	— В останалото време ще бъде опасен като всеки див звяр.
	Дедал се умисли — тревожеше се за времето, когато трябваше да се справя с глада на чудовището. Погледна към нажежените матрици и рече:
	— Клетката ще бъде готова утре.
	— Веднага щом е готова, ще направя заклинание.
	Когато си тръгнахме, Ариадна попита:
	— Новороденото трябва да бъде в клетка, докато не бъде убито, така ли?
	— Точно така.
	— Прислужниците казаха, че е чудовище, а баща ми се развика, когато попитах за него. Все пак ми е брат, нали?
	Не знаех какво да отговоря.
	— Аз знам за майка ми и за белия бик.
	Децата на Пазифая не можеха да останат задълго невинни.
	— По-точно той ти е полубрат. Хайде да вървим при царя и царицата.

	* * *

	На стените бяха изрисувани царствени грифони, през прозорците струеше светлина. Сестра ми лежеше на сребърен диван и цъфтеше от здраве. Стар и подпухнал, като престоял в морето удавник, Минос седеше на алабастровия стол до царицата. Щом ме видя, заби поглед в мен като граблива птица, съзряла плячка.
	— Къде беше? Чудовището иска грижи. Затова си тук!
	— Правих вълшебно биле. Трябва да го преместим в новата клетка.
	— Искам го мъртъв!
	— Скъпи, овладей се! Първо изслушай сестра ми. Хайде, Цирцея, говори!
	Цялата в слух, Пазифая театрално подпря брадичка с ръка.
	— Билето ще потиска глада на чудовището три сезона годишно.
	— Само това ли?
	— Минос, внимавай да не обидиш Цирцея! Браво, сестро, чудесно си го измислила. Апетитът на сина ми е наистина… необичаен. Не остана неизяден затворник в тъмницата.
	— Искам го мъртъв и толкова!
	— Не може да го убием — обясних на Минос. — Не и сега. Писано му е да поживее.
	— И какво още му е писано? — Сестра ми плесна с ръце. — Разкажи! Дали няма да избяга и да изяде някого, когото познаваме?
	Минос пребледня, но се престори, че не е смутен, и се обърна към мен:
	— Направи така, че да не може да се измъкне. Ти и майсторът сте отговорни!
	— Точно така — заприглася Пазифая. — Не искам да мисля какво би се случило, ако е на воля. Съпругът ми може да е син на Зевс, ала е простосмъртен. И… — тя понижи глас — би трябвало да го е страх от чудовището.
	Не за пръв път виждах как сестра ми притиска в лапите си поредния глупак. Минос реагира доста по-остро от предишните и жертви и като ме посочи с пръст, извика:
	— Чу ли? Заплашва ме! Вината е твоя, а и на цялото ти измамно семейство! Баща ти ми даде сестра ти все едно ми дари съкровище, но ако знаеш само какви номера ми погажда!
	— Защо не й разкажеш? Цирцея цени магьосничеството. Помниш ли онези сто момичета, които умряха, докато лежеше връз тях?
	Ариадна не помръдваше, а на мен никак не ми се искаше да чува всичко това.
	Омраза запламтя в очите на Минос.
	— Гадна харпия такава! Ти ги уби със заклинанието си! Изтъкана си от зло! Трябваше да изтръгна звяра още преди да се е родил.
	— Но не посмя! Защото знаеш за огромната слабост на татко ти Зевс към подобни същества. Че как иначе смелите му герои ще се сдобият с такива репутации! Не ти ли е време и ти да се престрашиш и да развъртиш меч? О, забравих, че не обичаш да убиваш — е, с изключение на млади прислужнички. Сестро, ще те науча на това заклинание. Трябва само да…
	Минос стана и изкрещя:
	— Забранявам ти да говориш повече!
	Сестра ми избухна в най-гръмкия си и звънлив като сребрист поток смях. И той като всяка нейна постъпка беше умишлен и добре обмислен. Кога за последен път я бях видяла да изразява някакви чувства? Докато раждаше, беше извикала, че чудовището трябва да живее. Защо? Не защото изпитваше обич към него — това чувство й беше непознато. То просто трябваше да угоди на желанието й.
	Разговорите ми с Хермес и клюките, които ми носеше, ми помогнаха да намеря отговор. Когато Пазифая се омъжи за Минос, Крит беше най-богатото и известно царство. Само че с времето се появиха много по-процъфтяващи царства в Микена, Троя, Анатолия, Вавилон… Междувременно един от братята й се научи как да връща мъртвите към живот, други двама опитомяваха дракони, а сестра й преобрази Сцила. Никой вече не говореше за Пазифая. И ето че с един замах нейната звезда отново изгря. Цял свят щеше да разказва за царицата на Крит и майката на страшния бик, който поглъща всичко, което му падне.
	Боговете нямаше да се намесят въпреки хилядите отправени молитви.
	— Минос, Минос, колко време ти отне да проумееш истината! Въобразяваше си, че момичетата са умрели от удоволствие вследствие на напъванията ти? От омайно блаженство? Повярвай ми, че…
	Пазифая не спираше да говори. Обърнах се към Ариадна, която стоеше все така безмълвна.
	— Да вървим — казах аз. — Нямаме работа тук.
	Върнахме се на дансинга под зелените листа на лавровите дървета и на дъбовете.
	— Когато направиш заклинанието, брат ми няма да представлява такава голяма заплаха — каза Ариадна.
	— Надявам се.
	Момичето ме погледна със скръстени на гърдите ръце и помоли:
	— Остани малко…
	Любувах се на силните й млади крака и ритмичните движения, както и на огъващите й се като криле ръце. Ето така смъртните се сдобиваха със слава. Чрез труд, старание и непрестанна грижа за способностите си като към цветя в градина и така, докато разцъфтят и заблестят под слънцето. За разлика от тях във вените на безсмъртните тече нектар и божествена кръв и те са съвършени по рождение. За тях славата е свързана с унищожение: разрушават градове, причиняват войни, развъждат чудовища и страшни болести. А колкото до ароматите и дима от божествените олтари, след тях остава само пепел…
	Ариадна се носеше по дансинга с такава лекота, сякаш всяка стъпка беше истински дар, на който се наслаждаваше с усмивка. Едва се сдържах да не я хвана за раменете и да я предупредя: _Каквото и да правиш, не бъди толкова щастлива, че ще си навлечеш огън и жупел._
	Мълчах и гледах танца й.


>	Единайсета глава

	Слънцето полегна върху далечните поля и стражите дойдоха с вест за Ариадна. _Родителите на принцесата я викат._
	Отидох в стаята си. Беше малка и близо до стаите на слугите. Това беше преднамерено, но аз не се засегнах. Допаднаха ми простотата на небоядисаните стени и тесният прозорец, през който се промъкваше само тънко резенче от палещата слънчева светлина. Цареше тишина, тъй като слугите вървяха на пръсти. _Тук е настанена сестрата магьосница._ Оставяха ми храна и взимаха подноса, когато не бях в стаята.
	На сутринта дойде Дедал. Усмихна се на прага и аз отвърнах на усмивката му. Чудовището спомогна да възвърнем добрите си отношения и това беше единственото, за което му бях благодарна. Слязохме по стълбите и тръгнахме по виещите се коридори в подземията на палата. Минахме покрай винарски изби и складове с огромни глинени съдове със запаси от вино, зехтин и ечемик.
	— Къде е сега белият бик? — попитах аз.
	— Не знам. Изчезна, след като коремът на Пазифая започна да расте. Според жреците това било последната му благословия. Днес чух, че чудовището е дар от боговете за нашето благоденствие. — Дедал поклати глава. — Те не са глупави, но в случая имат работа с два отровни скорпиона…
	— Ариадна е толкова различна от тях…
	Той кимна.
	— Виждам много добро в нея. Чу ли как ще назоват звяра? Минотавър! Десет кораба ще отплават със съобщението днес и още десет тръгват утре.
	— Умен ход. Вместо да го сочат като рогоносец, Минос ще тъне в славата на сестра ми. Великият цар, който създава чудовища, че и ги назовава на себе си.
	— Точно така.
	Стигнахме до голямата зала в подземието, където беше клетката. Тя беше широка колкото кораб и изкована от сребристосив метал. Докоснах гладките и дебели като греди пръчки на решетката.
	— От нов материал са — поясни Дедал. — Труден за обработка, но по-издръжлив. Само че и това ще е до време, тъй като чудовището е много силно, а е още новородено. Междувременно ще измисля нещо по-устойчиво.
	Зададоха се войниците с клетката. Носеха я върху дебели пръти, за да са по-далеч от звяра.
	Клекнах и се загледах в Минотавъра. Беше пораснал и тялото му опираше в клетката. Бяха го измили и приличаше на нещо средно между бик и бебе — сякаш някой луд беше отрязал главата на младо биче и я беше зашил на врата на пеленаче. Създанието вонеше на месо и на дъното на клетката се въргаляха кокали. Повдигна ми се. _Затворниците…_
	Звярът ме гледаше с огромните си очи. Надигна се и задуши. Изстена възбудено. Помнеше ме. Помнеше мириса и вкуса на плътта ми. Разтвори уста като птиче, което чака храна. _Още…_
	Използвах момента, казах магическите думи и излях отварата в зейналата му паст. Той се задави, облегна се на решетката и аз забелязах как бесът в очите му започна да чезне. Проврях ръка към него и Дедал затаи дъх. Чудовището не реагира. Тялото му се отпусна. Изчаках още миг и отворих клетката. То се размърда и кокалите под краката му затракаха.
	— Спокойно — прошепнах може би на него, на себе си или на Дедал. Протегнах ръка. Ноздрите му се разшириха. Докоснах го и то като че ли се изненада. — Ела — добавих аз и Минотавърът се промъкна през вратата. Гледаше ме с очакване и дори добронамерено.
	Ариадна го беше нарекла свой брат. Но това същество не подхождаше на което и да е семейство. То беше триумфът на сестра ми — въплътена амбиция и камшик за Минос. Нейният Минотавър никога нямаше да има приятели и любовници, нямаше да види слънцето и нямаше да узнае що е свобода. Щеше да познава само зъбите си, мрака и омразата.
	Когато щракнах вратата на клетката след него, чудовището потръпна от металния звук. Дойдеше ли жетва, то щеше да блъска решетката в отчаян опит да се освободи.
	Дедал беше слисан.
	— Как успя?
	— Той е полузвяр. А аз имам опит — нали всички животни на Еея са питомни.
	— Ще може ли магията да се премахне?
	— Не и от друг.
	Заключихме клетката. Чудовището не отлепяше очи от нас. Тихо ръмжеше и търкаше космата буза в решетките.
	— Какво ще правиш с ключа? — попитах Дедал.
	— Ще го хвърля. Когато дойде време за местене, ще срежа решетката.
	Изкачихме виещите се коридори и стълби към двореца. Бризът подухваше в просторните зали, въздухът беше свеж, покрай нас минаваха красиви благородници и си шушнеха клюки и тайни. Дали знаеха какво има в подземието? Вероятно да.
	— Тази вечер ще има пир — каза Дедал.
	— Няма да ходя. Приключих с критския дворец.
	— Значи заминаваш?
	— Зависи от благоволението на царя и царицата. Корабите са техни. Вероятно няма дълго да чакам. Минос ще се радва да се отърве от мен, нали съм магьосница. Веднъж да се прибера у дома…
	Стоях сред дворцовия разкош и ми беше някак странно, че ще се върна на моя остров. Хълмовете, брегът, каменната къща — всичко беше толкова далеч.
	— Аз трябва да отида за малко. Ще гледам да се измъкна преди вечерята. — Богиньо… — подхвана колебливо Дедал. — Би ли се съгласила да вечеряш с мен?


	Каза, че ще ме чака, когато луната се издигне на небосклона. Стаите му бяха в срещуположния край на сестрините ми покои. Дали нарочно, или беше имал късмет, не знам.
	Беше бос и наметнат с фината мантия, която бях виждала вече. Наля ми вино с цвят на черница. На масата имаше големи чинии, отрупани с плодове и солено сирене.
	— Как беше пирът?
	— Добре че бързо се измъкнах — въздъхна Дедал. — Бяха поканили певец, който славеше раждането на човека бик. Оказа се, че е паднал от звезда!
	В стаята се втурна момченце. Нямах представа за човешките възрасти, но реших, че е около четиригодишно. Черните му гъсти коси се къдреха около ушите, а крачетата бяха по бебешки пълни. Не бях виждала по-сладко личице дори сред децата на боговете.
	— Синът ми — рече Дедал.
	Не знаех какво да кажа. Не предполагах, че синът му е неговата тайна. Момчето коленичи като царски пратеник.
	— Добре дошла в дома на моя баща, достопочтена гостенко!
	— Благодаря. Надявам се, че си добро дете и слушаш баща си.
	— Да — кимна сериозно момчето.
	Дедал се засмя.
	— Не му вярвай. Изглежда кротък като агънце, но прави каквото си поиска.
	Двамата си размениха усмивки и момчето заговори за работата на баща си и как му помагал. Донесе любимите си щипци и показа с бърз жест как може да ги върти в пещта, без да се изгори. Лицето на Дедал се размекна като зрял плод и очите му заблестяха радостно. Като го гледах, за пръв път се замислих колко хубаво е да имаш деца — все едно надникнах в кладенец и на дъното му проблесна вода.
	Дедал сложи ръка на рамото на сина си.
	— Икар, време е за сън. Намери дойката си.
	— Нали ще дойдеш да ме целунеш за лека нощ?
	— Разбира се.
	Малките крачета заподритваха ръба на твърде дългата туника и момченцето се оттегли в стаята си.
	— Красиво дете — рекох аз.
	— Прилича на майка си — побърза да уточни Дедал. — Тя почина при раждането. Сестра ти уреди брака ни. Не живяхме дълго, но беше добра жена.
	Значи не грешах в предположенията си. Сестра ми беше хвърлила въдицата, но рибата беше уловена по друг начин.
	— Съжалявам за загубата ти.
	— Не ми е лесно — наведе глава той. — Старая се да бъда и баща, и майка, но той чувства липсата й. Пита ме за всяка жена дали няма да се оженя за нея.
	— А ти искаш ли да се ожениш?
	— Мисля, че не. Имам достатъчно неприятности с Пазифая. Всъщност тя настояваше и затова се ожених. Не ставам за съпруг, тъй като съм щастлив с работата си, пък и винаги се прибирам мръсен и късно през нощта.
	— Магьосничеството и творчеството имат много общо. Аз също мисля, че не ставам за добра съпруга. Не че имам опашка от кандидати. Изглежда, че пазарът е ограничен за магьосниците в немилост.
	— Сестра ти наля допълнителна отрова — усмихна се Дедал.
	Разговорът ни вървеше леко и приятно. Лицето му беше като спокойно езеро, съхраняващо непокътнати тайни.
	— Имаш ли представа какво ще правиш с чудовището, когато порасне?
	— Ти видя огромните подземия. В тях има доста неизползвани складове. Богатството на Крит не е жито, а злато. Смятам да направя затворен в двата края лабиринт, където чудовището ще обикаля до безкрай. Долу всичко е скали, така че няма как да избяга.
	Идеята ми допадна. Пък и Минотавърът щеше да е вън от клетката.
	— Ще бъде чудо на чудесата! Лабиринт, който да побира грамадно чудовище.
	— Минос сигурно ще се намеси и ще настоява да има участие.
	— Съжалявам, че не мога да остана и да ти помогна.
	— Ти ми помогна повече, отколкото заслужавам.
	Чу се покашляне. Дойката застана на прага.
	— Синът ви…
	— О, да. Идвам. Извинявай.
	Бях неспокойна и обиколих стаята. Очаквах да видя чудесата на Дедал във всеки ъгъл. Нямаше статуи, нямаше и красиви инкрустации, само семпли дървени мебели, които носеха неговия печат. Дървото беше полирано до блясък и беше гладко като листенца на цвете. Прокарах ръка по един от столовете и не усетих дори най-тънък ръб.
	Дедал се върна и въздъхна.
	— Целувката за лека нощ.
	— Щастливо дете.
	Той отпи глътка вино и каза:
	— Засега да. Много е малък, за да осъзнава, че е в затвор. Златната клетка също е клетка — разпери ръце той и белезите по ръцете му проблеснаха.
	— Къде би отишъл, ако можехте да избягате?
	— Където и да е. Ако имам избор, бих отишъл в Египет. В сравнение с палатите, които строят там, Кносос изглежда жалък. Научих езика от египетските търговци. Вярвам, че ще ни приемат с радост.
	Загледах се в доброто му лице. Добро не защото беше красиво, а защото беше истинско и естествено като от фин кале`н метал. Бяхме се били един до друг с две чудовища, но той не се огъна. Изкушавах се да го поканя на моя остров. Но това не беше неговото място и затова казах:
	— Надявам се някой ден да стигнеш до Египет.

	* * *

	След вечерята тръгнах към стаята си. Нощта беше приятна, но аз се чувствах объркана. Мислите ми бяха в пълен хаос — като разбутани с ръжен. Когато Дедал говореше за свобода, в гласа му се долавяше и копнеж, и горчивина. Аз бях заслужила изгнаничеството си, но той беше невинен. Заради невероятната си суета сестра ми и Минос го пазеха като трофей. А аз не можех да забравя безкрайната обич, с която говореше за Икар. За сестра ми той беше просто роб. С какво удоволствие му заповяда да среже корема й… По същия злокобен начин погледна и мен, когато застанах на прага й.
	Чак сега осъзнах, че славата й се разпростираше не само заради появата на чудовището, а и заради всичко, което я съпровождаше: Дедал беше принуден да бъде съучастник, Минос беше унижен и посрамен, цял Крит тръпнеше от страх. Аз също бях част от славата й. Тя командваше всички и аз бях кучето, което понасяше ударите на камшика й. Сестра ми знаеше, че ще й бъда полезна, че ще прикрия мръсотиите й, за да не изложа Дедал на опасност, и ще се погрижа чудовището да бъде затворено завинаги в клетка. Седнала на златния си диван, тя щеше да се присмива и подиграва: _Харесва ли ви новото ми кученце? Ритам го, удрям го, но винаги играе по свирката ми!_
	Стомахът ми пареше. Вървях покрай задрямалите стражи и нощните слуги като невидим бог. Наближих стаята на сестра ми и влязох. Тя спеше. Сама. Не допускаше никой да спи до нея.
	— Защо ме извика? — Надвесих се над леглото и настоях: — Признай!
	Пазифая отвори очи, сякаш ме беше очаквала.
	— За да те зарадвам. Кой друг би бил толкова доволен да ме види цялата в кръв?
	— Сещам се за хиляди, които биха били доволни!
	Тя се усмихна с котешката си усмивка. Беше й забавно да си играе с мен, мишката.
	— Колко жалко, че не можеш да приложиш новото си заклинание върху Сцила. Трябва ти кръвта на майка й, нали? Ама оная акула Кето няма да ти помогне.
	Пазифая знаеше къде да забие ножа.
	— Обичаш да ме унижаваш — рекох аз.
	Тя се прозя и розовият й език се показа зад белите зъби.
	— На сина ми подхожда името Астерион. Какво ще кажеш?
	— _Звезден?_ Чудесно име за канибал!
	— Не драматизирай! Той не е канибал, тъй като няма други канибали, които да яде. Питам се дали кентаврите не са роднини на минотаврите?
	Не желаех да й отговарям и заявих:
	— Можеше да извикаш Персей.
	Тя само махна с ръка.
	— Или Еет.
	Пазифая седна и завивката се смъкна. Беше гола, но с огърлица от ковани златни плочки с релефи на слънце, на пчела и на минойския символ — двуострата брадва.
	— Надявам се да си бъбрим цяла нощ. Ще ти сплета косата и ще одумаме ухажорите си. Дедал би те грабнал на мига — пошепна тя.
	Чашата ми преля и избухнах:
	— Пазифая, аз не съм твое куче, нито пък мечка, на която подхвърляш стръв. Въпреки миналото и мъжете, които си изпратила на смърт, аз дойдох да ти помогна да родиш. Да родиш едно чудовище. Какво получавам в замяна? Присмех и презрение. Поне веднъж кажи истината. Извика ме, за да ми покажеш, че съм глупачка, така ли?
	— Не беше трудно. Ти _си_ глупачка!
	Изчаках я да продължи, тъй като това не беше отговор.
	— Странно е, че след всичките тези години все още очакваш някаква награда за покорството си. Не си взе поука в палата на баща ни. Колкото повече се привеждаше и раболепничеше, толкова повече той те тъпчеше.
	Сестра ми се наведе и златистите й коси се разпиляха като дантела върху постелките.
	— Ще ти кажа истината за Хелиос и другите като него. Те не се интересуват добра ли си, или не. Не се интересуват кой знае колко и дали си зла. Интересува ги само властта. Не е достатъчно да си нечия любимка или да задоволяваш някой бог в леглото. Не е достатъчно и да си красива. Ако коленичиш и им кажеш „Бях добра, ще ми помогнеш ли?“, те се навъсват и отвръщат: „О, мила, няма да стане. О, скъпа, трябва да се примириш. Пита ли Хелиос? Не мога да реша без неговото съгласие“.
	Пазифая плю на пода.
	— Взимат каквото им трябва и за благодарност получаваш окови. Хиляди пъти съм те виждала унизена. Аз самата те мачках както си исках. Всеки път си казвах, че ще се вкамениш от мъка и плач или ще се превърнеш в грачеща птица, ще заминеш и ще се отървем от теб. Ама не. Ти отново се появяваше на другия ден. Всички се учудиха, когато стана магьосница. Всички без мен! Колкото и да приличаше на жалка мокра мишка, ти не би позволила да те смажат и ги мразеше толкова, колкото и аз. Оттам идва и силата ни.
	Думите й ме заливаха като боботещ водопад. Не можех да ги осмисля. Значи тя мразеше семейството ни… Мислех си, че е тяхно абсолютно въплъщение и бляскав паметник на тщеславната ни жестокост. А това, което беше казала за нимфите, беше истина: те съществуваха само чрез властта на другите и не можеха да се надяват на каквото и да е.
	— Ако е така, защо беше толкова лоша с мен? Можеше да си приятелка с мен и Еет.
	— Моля? — изсмя се тя. — Устните й бяха кърваво алени. Другите нимфи постигаха този цвят само след като се начервят. — В палата няма приятели! Пък и Еет не харесва жени.
	— Не е вярно.
	— О, мислиш, че те е харесвал ли? — Тя се засмя. — Търпеше те, тъй като беше послушна маймунка, която ръкопляска на всяка негова дума.
	— Същото се отнася за теб и Персей.
	— Какво знаеш ти за Персей! И за нещата, които правех, за да е щастлив.
	Не исках да слушам повече. Тя се беше разкрила както никога досега и всяка нейна дума ме пронизваше като дълго заострян камък.
	— И така, баща ни ме даде на тъпака Минос. Обработвах го доста време и най-сетне го промених, но не искам да се връщам назад. Е, сестро, кого според теб трябваше да извикам? Някой бог, който да ми се подиграва и да ме унижава? Или някоя лигава и безполезна нимфа? Нали щяха да хукнат при вида на първия огромен зъб! Те не търпят болка. Не са като нас.
	Онемях, сякаш най-неочаквано беше извадила скрит нож. Всеки миг щях да повърна. Отстъпих назад и заявих:
	— Аз не съм като теб.
	Сянката на изненада бързо премина и изчезна от лицето на Пазифая.
	— Не, не си. Ти си като баща ни — глупава и притворна. Затваряш очи пред всичко, за което недоумяваш. Какво според теб щеше да стане, ако не правех отрови и чудовища? Минос не иска царица, а угодлив плужек, който да държи под ключ. Ще му се да съм вечно в окови и само да го спомене пред баща си, това наистина ще се случи. Но не смее, тъй като знае с какво ще го изпреваря.
	Хелиос беше споменавал, че само Минос би могъл да я озапти, но дали не грешеше…
	— Баща ни също би ме оковал, стига това да запази отношенията му със Зевс непокътнати. — Смехът й проряза ушите ми. — Ти си доказателство — Зевс се ужасява от вещерство и ето защо търсеше подходяща жертва! Като най-ненужна, баща ни избра теб и те изпрати завинаги на острова. Трябваше да предположа, че няма да имам полза от теб. Хайде, изчезвай! И повече да не те виждам.


	Вървях по коридорите и не можех да събера мислите си. Кожата ми гореше, сякаш всеки миг щеше да се свлече от тялото. Сетивата ми бяха изострени и усещах болезнено всеки шум, докосване, дори допира на стъпалата ми в каменния под и шуртенето на фонтаните. Въздухът тегнеше като всепомитаща морска вълна. Сякаш не бях от този свят…
	До вратата ми помръдна сянка, но аз бях като вцепенена и не можах да извикам. Напипах торбата с отвари, ала в този миг полускритото под качулката лице бе осветено от факлата в ъгъла на коридора.
	Говореше толкова тихо, че само боговете можеха да го чуят.
	— Кажи само една дума и веднага ще си тръгна.
	Бях слисана. Не мислех, че е толкова смел. Но какво очаквах — та той беше художник, творец, изобретател, най-великият в света. Свенливостта не съзидава…
	Ако беше дошъл преди време, не знам какво бих отвърнала, но сега гласът му беше като балсам за разранената ми душа. Копнеех за ръцете му и за него, нищо че беше смъртен и че винаги щеше да бъде далеч от мен.
	— Ела.


	Не запалихме свещи. В стаята все още се усещаше топлината на деня. Леглото тънеше в сянка. Не се чуваше жабешкото крякане, нито птичето чуруликане. Сякаш бяхме сред замрялото сърце на вселената. Освен нас нищо не помръдваше.
	После лежахме дълго, а нощният бриз галеше телата ни. Въздържах се да му разкажа за кавгата с Пазифая, тъй като не исках да я споменавам. Звездите бяха забулени, а през двора минаваха слуги с факли. Слаб трус разтресе стаята. В първия момент помислих, че си въобразявам.
	— Усети ли го?
	Той кимна.
	— Да. Не са силни. Най-много да напукат мазилката. Напоследък зачестиха.
	— Какво ли ще стане по жътва, когато чудовището порасне? — промълви след дълго мълчание Дедал. — Мисля само за това. Помогнах в създаването му и връщане няма. Ще погуби толкова много хора.
	Личеше си, че му е много тежко. Ръката му беше до моята. Мазолеста, но не и груба. Прокарах пръсти, за да докосна гладките белези.
	— Как понасяш всичко това? — попита той.
	В отразената светлина видях лицето му. Изненадах се — той вярваше, че имам отговор, и го очакваше. А аз мислех за една друга сумрачна стая с друг затворник. Също творец. Думите на Прометей бяха като сраснали с мен и затова ги изрекох:
	— Доколкото мога…


	Минос не обичаше да дава корабите си на когото и да е. Освен това чудовището беше вече заключено и аз почаках доста, докато най-сетне даде съгласие да се кача на един от търговските му кораби, който щеше да мине покрай Еея.
	Виждах сестра ми отдалеч, на път към пиршества и забавления. Така и не видях Ариадна, макар да я потърсих на дансинга. Помолих един от стражите да ме заведе при нея, ала той се подсмихна и заяви:
	— Царицата не разрешава.
	Пазифая и безбройните й малки отмъщения. Лицето ми пламна, но не дадох вид, че жестокостта й ме е жегнала. Обикалях палата, колонадите, пътеките и поляните. Заглеждах се в интересните непринудени лица на смъртните, които срещах. Всяка нощ Дедал чукаше тихо на вратата ми. Часовете ни бяха преброени и затова срещите ни бяха още по-прекрасни.
	Стражите дойдоха на четвъртия ден, малко след зазоряване. Дедал си беше отишъл, тъй като държеше да е у дома, когато Икар се събуди. Мъжете бяха с лилави пелерини и мълчаливо ме обградиха, сякаш възнамерявах да се изплъзна и да хукна към хълмовете. Придружиха ме до пристанището, където цареше хаос. Дедал беше вече там.
	— Пазифая ще те накаже, че си дошъл да ме изпратиш.
	— Колко още може да ме наказва? — въздъхна той и направи път на осемте овце, които Минос ми беше подарил в знак на благодарност и които вече товареха на кораба. — Царят е щедър както винаги! — После посочи двата големи сандъка на палубата и добави: — Това е за теб. Моя изработка. Нали не обичаш да скучаеш.
	— Благодаря. За мен е чест.
	— Задължени сме ти. Аз съм ти задължен…
	Очите ми запариха, но тъй като ни наблюдаваха, не исках да го поставя в неудобно положение, овладях се и попитах:
	— Ще кажеш ли на Ариадна сбогом от мен?
	— Да.
	Качих се и му махнах. Той също ми махна. Не се заблуждавах — аз бях богиня, а той простосмъртен, но и двамата бяхме пленници. Ликът му остана завинаги в сърцето ми като восъчен печат.
	Отворих сандъците чак когато се отдалечихме. А трябваше да ги отворя на пристанището, за да види истинската ми радост. В единия имаше небоядисана вълна, прежда и лен, а в другия — най-красивия тъкачен стан от полиран кедър.
	Станът е до огнището ми и е дори възпяван в песни. Нищо за чудене, тъй като поетите обичат сравненията: магьосницата Цирцея оплита и конци, и магии, тъче и платове, и заклинания… Защо да развалям непринудения хекзаметър? Всеки красив детайл в платната ми се дължеше на направения от смъртен майстор стан. Рамката е стабилна след изминалите няколко века, а когато совалката се плъзга между нишките, ухае на кедър.
	След заминаването ми Дедал направил лабиринта, който озаптявал дивия Минотавър, а по жътва се пълнел с купища оглозгани кокали. Слугите в двореца твърдели, че чували как копитата на чудовището тракат в лабиринта. Дедал не спирал да работи. Намазал с восък две дървени рамки и залепил дълги широки бели пера от морските птици, които се разхождали по критския бряг. Направил два чифта криле — за себе си и за сина си. Качили се на най-високата скала на брега на Кносос и скочили.
	Вятърът ги поел и те полетели на изток, към изгряващото слънце и Африка. Икар бил вече младеж и крещял от радост, тъй като за пръв път бил на свобода. Баща му се смеел и го гледал как лети и се спуска към морето. Омаяно от безбрежността на небето, момчето полетяло твърде нависоко и доближило слънцето. Не чуло виковете на баща си и не забелязало топящия се восък. Перата изпопадали, той полетял надолу и потънал в морските вълни.
	Беше ми много мъчно за милото момче. Но още повече за Дедал, който продължил да лети отчаян и сломен от мъка. Научих всичко това от Хермес, който седеше до огнището и отпиваше от виното ми. Затворих очи и си представих восъчния печат в сърцето ми, който носеше лика на Дедал. Двамата трябваше да имаме дете, за да намери някаква утеха… Но това беше глупава мисъл — децата не са торби с жито и не можеш да заместиш едно с друго.
	Дедал не живял дълго след смъртта на сина си. Съсухрил се и силата му се изпарила. Знаех, че нямам бъдеще с него, но в самотния живот има редки моменти, когато някоя душа докосва твоята така, както звездите доближават земята веднъж в годината. Ето такова съзвездие беше Дедал за мен.


>	Дванайсета глава

	За да избегнем срещата със Сцила, пътувахме цели единайсет дни до Еея. Безоблачната и ясна небесна арка беше над нас, вълните бяха ослепителни, а слънцето нажежено до бяло. Никой не ме безпокоеше. Моряците не ме поглеждаха и дори хвърлиха едно въже, което бях докоснала. Не ги обвинявах — те живееха в Кносос и бяха добре запознати с магьосничеството.
	Когато пристигнахме, моряците занесоха стана до огнището и свалиха осемте овце. Предложих им храна и вино, ала те отказаха, забързаха обратно към кораба и бързо изчезнаха зад хоризонта. Гледах кораба, докато изтля като далечна гаснеща свещ.
	Когато ме видя, лъвицата изръмжа и замята опашка. _Дано това пътуване ти е последно._
	— Ще бъде последно — обещах аз.
	След просторните павилиони на двореца в Кносос къщата ми се стори като хралупа. Вътре цареше спокойствие и тишината се нарушаваше единствено от стъпките ми. Докоснах всяко ъгълче, долапите, чашите. Бяха си същите. И такива щяха да останат.
	Оплевих градината и посадих билките от Дикте. Изтръгнати от лунната светлина на тамошните долини, те изглеждаха някак не на място сред яркоцветните ми лехи. Билките пребледняха и живецът им посърна. Не се бях сетила, че пресаждането ще им се отрази зле.
	Досега никога не се бях оплаквала от заточението на острова. След бащиния ми палат аз се опиянявах от свободата сред изпълнените с вълшебства и ширнали се до хоризонта диви брегове и върхове. Но ето че гледах оклюмалите билки и си давах сметка за тежкото ми изгнание. Изсъхнеха ли, нямаше откъде да се сдобия с други. Никога вече нямаше да вървя по пленителните хълмове на Дикте. Бях далеч и от водата в сребристото езеро. Никога нямаше да видя местата, за които Дедал ми беше разказвал — Арабия, Асирия, Египет…
	Както твърдеше сестра ми, щях да остана на острова завинаги.


	Напук на всичко, аз се отдадох на моя начин на живот и правех само онова, което исках. Пеех на плажа и се грижех за градината. Чешех четинестите гърбове на прасетата, решех овцете и канех вълците в къщата. Лъвицата ги гледаше неприязнено с жълтите си очи, но не показваше гнева си, тъй като държах животните да проявяват търпимост.
	Нощем берях билки и корени. Правех магии само за да усещам как растенията се сливат едно в друго. Сутрин берях цветя за кухнята. След вечеря сядах пред стана. Той не беше като становете в палата на баща ми и ми отне малко време, преди да се науча да тъка. Вътъкът се дърпаше надолу, а не нагоре. Баба ми сигурно щеше да замени водната си змия за такъв стан. Платното му беше по-фино и от най-финото нейно платно. Дедал знаеше, че щеше да ме зарадва с тъкачния стан заради съчетанието на простота с умение, заради мириса на кедровото дърво, шушненето на совалката и удоволствието от втъкването на нишките. Целият процес наподобяваше заклинание: ръцете ми се движеха бързо и вниманието ми беше изострено до краен предел. Най обичах да боядисвам. Търсех и извличах ярки цветове от корените на броша, от шафрана, аления кермезитов бръмбар и виненочервените раковини мурекс. Прибавях стипца, за да задържа боята. Накисвах всичко в големи бълбукащи съдове, докато вонящите бои шупваха и се надигаха в ярки багри — пурпурни, жълти като минзухар и тъмнолилави като цвета на царските одежди. Ако притежавах дарбата на Атина, щях да избродирам гоблен с Ирис, богинята на дъгата, която спуска многоцветие от небето.
	Но аз не бях Атина. Радвах се на измайсторените пъстри шалове, покривки и завивки, които красяха като скъпоценни камъни дома ми. Направих наметало за лъвицата и тя се излегна доволна и завъртя глава, вероятно за да покаже, че лилавият цвят подсилва златистия блясък на козината й.
	_Няма да видиш Финикия…_
	Разхождах се и се дивях на промените: водомерките, които се плъзгаха по повърхността на езерото, зелените и заоблени от водата камъни, нисколетящите разнасящи прашец пчели. В заливите бъкаше от риба, а натежалите семена се ронеха от шушулките. Росенът и лилиите от Крит разцъфтяха. _Видя ли, сестро!_
	Но както каза Дедал: _Златката клетка също е клетка._


	Пролетта премина в лято, а лятото — в уханна есен. Сутрин се стелеше лека мъгла, а вечер се случваше да се развилнее буря. Зимата се задаваше с цялата си красота — зелената чемерика щеше да блести на кафявия фон, а високите черни кипариси щяха да се извисяват към металносивото небе. На острова не падаше голям студ, ала аз бях доволна от новоизтъканите пелерини, които ме пазеха от вятъра. Но каквито и радости и удоволствия да изпитвах, думите на сестра ми продължаваха да ме преследват и да тормозят душата ми. Бях й казала, че магьосничеството не се появява вследствие на омраза — та нали първата моя магия беше заради обичта ми към Главк. Но за нея това беше проява на негодувание срещу баща ни и всички, които ме унижаваха и възпираха желанията ми.
	Как само ме погледна Хелиос, когато разбра каква съм станала! Съжали, че не ме е удушил още в люлката.
	_Вероятно си забелязала как майка ни върти около пръста си и баща ни, и лелите ни_, беше казала Пазифая.
	Бях забелязала. Това умение надминаваше както красотата, така и креватните номера, които владееше.
	_Майка ни е умна._
	_Умна ли?! Подценяваш я_, изсмя се сестра ми. _Няма да се учудя, ако в жилите й тече вещерска кръв. В това отношение не сме наследили Хелиос. Сега съжаляваш, че си презирала майка ни, но нали прекарваше дните си в угодничене на баща ни с надеждата, че ще я изместиш…_
	Обикалях земята вече сто поколения, но в душата си бях все още дете. Ярост, мъка, потиснато желание, сласт и самосъжаление — боговете познават добре тези чувства, но вината, срамът, угризението и раздвоението на чувствата са ни непознати и ние ги учим стъпка по стъпка. Не можех да забравя учудването на сестра ми, когато й казах, че не съм като нея. Какво беше очаквала? Че ще си изпращаме послания в човките на гларусите? Че ще правим заедно магии и ще се опълчим срещу боговете? И че най-сетне ще бъдем сестри по някакъв свой начин?
	Опитах да си представя как двете правим вълшебни отвари и я чух как се смее, доволна от някаква нова магия. Колкото и да беше невъзможно, искаше ми се много неща да са различни: да бях разбрала каква е много по-рано, да бяхме живели някъде другаде, а не в лъскавия дворец, да я бях научила да събира най-добрите билки, да мога да унищожа горчивините и отровите и да я възпра от злодеянията й.
	_Ха-ха! Аз няма да взимам уроци от глупаци като теб. Ти си слаба и сляпа, а най-лошото е, че сама си избрала да си такава._
	_Не съм слаба. И никога няма да съжалявам, че не съм като теб. Чу ли?_
	Отговор не последва и вятърът погълна думите ми.
	Хермес пак дойде. Вече не мислех, че е бил в заговор с Пазифая. Той си беше такъв — фукаше се, че разнася клюки, и се смееше на чуждата неосведоменост.
	Настани се на сребърния стол и попита:
	— Хареса ли ти Крит? Чувам, че си се забавлявала.
	Дадох му вечеря, налях му вино и след това си легнахме. Красивият Хермес беше палав и страстен любовник. Но аз изпитах леко отвращение. Засмях се няколко пъти, но и няколко пъти жестовете му ме отблъснаха. Усетих отчуждение. Ръцете му бяха без белези и съвършено гладки.
	Отдръпването ми го възбуди още повече. Всяко предизвикателство беше игра, а играта — удоволствие. Ако го обичах, той нямаше да се върне, ала студенината ми го интригуваше и го караше да идва пак и пак. Настояваше да ме подчини на чара си и ми носеше подаръци и вести. Без да го питам, не пропускаше да ми разкаже последните новини, свързани с Минотавъра.
	След като съм заминала, Андрогей, най-големият син на Минос и Пазифая, отишъл до Атина и бил убит. Хората на Крит били недоволни от жертвите, които давали всяка година по жетва, и дори заплашвали с бунт. Минос използвал момента и поискал отплата за смъртта на сина си от атинския цар: седем младежи и седем девойки за храна на чудовището. При отказ го чакала война и могъщият морски флот на Крит бил в готовност. Царят се уплашил и се съгласил, но един от избраните младежи бил синът му принц Тезей.
	Този принц беше онова видение на смъртен в планинското езеро, което обаче не ми каза, че ако не била Ариадна, младежът щял да умре. Тя се влюбила в него, успяла тайно да му даде меч и му показала как да излезе от лабиринта. Но когато Тезей се измъкнал с окървавени след убийството на Минотавъра ръце, Ариадна се разплакала.
	— Чух, че изпитвала неестествена обич към чудовището — каза Хермес. — Говорила му нежно и му предлагала вкуснотии от собствената си храна. Веднъж се приближила повече от обикновено и той захапал рамото й през решетката. Дедал зашил раната, но й останал белег във формата на корона.
	Спомних си как момичето с умиление казваше „брат ми“.
	— Наказаха ли я за това, че е помогнала на Тезей?
	— Не. Тя избяга с него след смъртта на Минотавъра. Тезей искаше да се оженят, но брат ми реши, че я иска за себе си. Нали знаеш, че обича танците и танцьорките. Наредил на Тезей да я остави на един остров, откъдето щял да я вземе.
	Знаех за кой брат говори. За буйния син на Зевс Дионис, бога на виното и лозарството. Смъртните го наричаха Избавител, тъй като ги спасяваше от грижите им. Ако не друго, Ариадна щеше да танцува с него всяка вечер.
	— Уви, брат ми се забавил, Ариадна заспала и Артемида я убила — поклати глава Хермес.
	Каза го с толкова спокоен глас, че помислих, че не съм разбрала.
	— Как така? Мъртва ли е?
	— Аз самият я отведох в подземния свят.
	Това толкова грациозно и благонадеждно момиче…
	— Защо я е убила?
	— Не можах да разбера. Нали знаеш каква е избухлива. Май заради някакъв незначителен жест на неуважение.
	Магиите ми не действаха върху олимпийците, но в този миг изпитах непреодолимо желание да вселя най-силните си заклинания в животните, в птиците и във всичко живо, за да подгонят жестоката Артемида, та да разбере какво значи да си преследван до смърт.
	— Хайде, стига, ако плачеш всеки път, когато някой смъртен умре, ще се удавиш в сълзите си — рече Хермес.
	— Изчезвай — ядосах се аз.
	Икар, Дедал, Ариадна. Всички бяха в тъмните поля, където нозете им не стъпваха по земята, а ръцете им докосваха само въздух. Ако бях там, дали можех да направя нещо за тях? Хермес беше прав. Смъртните напускаха земния свят всеки миг — кой от меч, кой при корабокрушение, кой разкъсан от звяр или жесток човек, някои след тежка болест и в напреднала възраст. Както бе споменал Прометей, такава е човешката съдба. Колкото и да бяха умни, каквито и чудеса да изобретяваха, идваше един миг, след който се превръщаха в пепел и прах. Междувременно всякакви жалки и ненужни богове се наслаждаваха на живота ден подир ден и нощ подир нощ.


	Хермес отново дойде. Щом заблестеше в дома ми, бреговете на острова ми се виждаха по-широки и изгнанието не ми тежеше толкова много.
	— Е, разказвай! Какво става в Крит? Как преживя Пазифая смъртта на Минотавъра?
	— Откачи. Ходи само в черно.
	— Преструва се. При нея всичко е със скрита умисъл.
	— Проклела Тезей и тежко му и горко заради наложените наказания. Чу ли за смъртта на баща му?
	Интересуваше ме сестра ми, а не Тезей. Хермес ме заливаше с клюки. Пазифая не допускала Минос до леглото си и единствената й радост била най-малката й дъщеря Федра. Обикаляла планината Дикте и търсела под дърво и камък нови отрови. Слушах и запаметявах всичко, сякаш бях дракон, който събира съкровища. Подсъзнателно очаквах и се надявах да чуя някаква новина, но каква ли…
	Хермес беше добър разказвач и пазеше най-интересното за накрая. Една вечер ми разказа за номера, който Пазифая изиграла на Минос в началото на брака им. Той обичал да вика момичета в спалнята и се забавлявал пред очите й. Тя го проклела и семето му се превърнало в змии и скорпиони. Легнел ли с жена, те я хапели, пробождали и тя умирала.
	Спомних си за онези сто момичета, за които бе споменала Пазифая — вероятно прислужници, робини, дъщери на търговци и всички, чиито бащи не биха се опълчили на царя. Те бяха мъртви заради едно проклятие и заради плътските щения на мъжа й.
	Хермес си тръгна и както никога аз затворих кепенците, но не за да правя заклинание. Бях обзета от безгранична радост. Тази нечувано отвратителна история ме разтърси и си казах, че може и да съм заточена на остров, но не ми се налага да общувам със сестра ми и такива като нея. Обърнах се към лъвицата и казах:
	— Край. Повече няма да мисля за тях и няма да ги споменавам.
	Животното отпусна глава на лапите си и сведе очи към пода. Може би знаеше нещо, което аз не знаех.


>	Тринайсета глава

	Беше пролет и берях ранните ягоди на източния склон. Морските ветрове духаха силно и плодовете бяха с вкус на сол. Прасетата заквичаха и аз се огледах. На светлината на залязващото слънце приближаваше кораб. Плаваше срещу вятъра, но не забавяше ход, гребците упорито напредваха и той се придвижваше бързо и плавно като умело изпратена стрела.
	Стомахът ми се обърна. Хермес не ме беше предупредил и нямах представа какво да очаквам. Корабът като че ли беше микенски, а фигурата на носа беше толкова огромна, че се чудех как не пречи на придвижването му. На палубата нещо пушеше. Долових странен мирис. Избърсах ръцете си и слязох на брега.
	Корабът приближи. Сянката на носа му върху вълните приличаше на игла. Преброих около три дузини мъже. След време поне хиляда моряци се кълняха, че били на кораба, други пък доказваха родствена връзка с екипажа, който беше от най-смелите и участвали в стотици подвизи герои. Те и изглеждаха така: достолепни, високи, широкоплещести, с гъсти коси и надиплени наметала. Носеха оръжието си така, както повечето хора носят дрехите си. Още от люлката бяха водили битки с диви животни и страшни гиганти.
	Загледах се в напрегнатите им лица. Миризмата се засили и въздухът натежа. Мъжете ме видяха, но не ме поздравиха.
	Котвата се спусна с плясък. Чайките кръжаха и кряскаха. От кораба слязоха едър мускулест мъж с развяна от вечерния бриз тъмна коса и за мое учудване — висока облечена в черни дрехи жена с дълъг воал. Двамата тръгнаха към мен, без каквото и да е колебание, сякаш бяха дългоочаквани гости. Коленичиха и жената вдигна ръцете си. На дългите й пръсти нямаше пръстени, а воалът скриваше косата й. Лицето й също не се виждаше.
	— Богиньо, магьоснице на Еея, идваме да ни помогнеш. — Гласът й беше тих, но ясен и мелодичен, сякаш беше певица. — Избягахме от голямо зло, но за да се спасим, и ние сторихме голямо зло и носим тежко клеймо.
	То се усещаше: мирисът във въздуха се засили още повече и стана още по-тежък. _Миазма._ Тя се появяваше при непристойни злодеяния, престъпления срещу боговете и нечестиво проливане на кръв. Усетих миазмата след раждането на Минотавъра и добре че бяха водите на Дикте, за да се отърва от нея. Сега миришеше още по-силно и въздухът вонеше на гнилоч и разложение.
	— Ще ни помогнеш ли?
	— Помогни ни, велика богиньо, надяваме се на твоята милост — обади се мъжът.
	Те не молеха за магия, а за най-стария ритуал. _Катарзис._ Прочистване с кадене и молитва, вода и кръв. Беше забранено да се пита за престъпленията, ако имаше такива, а само да се отговори с да или не.
	Мъжът не успяваше да се прикрива така добре, както спътницата си, и докато говореше, вдигна глава. Зърнах лицето му. Беше млад, по-млад, отколкото предполагах, и брадата му беше още рехава. Кожата му беше загрубяла от слънцето и вятъра, но излъчваше младост и здраве. Беше толкова красив, че поетите биха го оприличили на бог. Най-силно впечатление ми направиха непримиримо изправените му рамене, неповлияни от споменатите тежки премеждия.
	— Станете — рекох аз. — Ще ви помогна с каквото мога.


	Докато се изкачвахме по пътеката, той държеше ръката на жената, за да я подкрепя. Без да вдига глава, тя вървеше по-уверено и от него.
	Влязохме в къщата и двамата седнаха на колене на каменния под. Дедал би направил чудесна статуя с название _Смирение_.
	Отидох при прасетата и те се затичаха към мен. Избрах едно все още беличко шестмесечно прасенце. Ако бях жрица, щях да го упоя, за да не се боричка и да не усложнява ритуала. Животинчето се отпусна в ръцете ми и сякаш одобряваше съдбата си, тъй като не се противеше, докато го миех, връзвах свещените лентички и плетях венеца за врата му.
	Взех големия бронзов нож и седнах до златния леген на пода. Нямах специално място за свещенодействия, но всичко около мен беше моят олтар. Прерязах бързо гърлото. Прасето ритна само веднъж. Държах го здраво, а кръвта му течеше в съда. Пеех химни, докато миех ръцете и лицата на гостите със свещена вода сред дима на уханните билки. Усетих как въздухът стана по-лек, по-чист и лепкавият тегнещ мирис изчезна. Оставих ги да се молят и излях кръвта върху корените на едно дърво. По-късно щях да сготвя прасето за вечеря. Върнах се и казах:
	— Това беше.
	Мъжът целуна края на наметалото ми и промълви:
	— Велика богиньо…
	Очаквах най-сетне да видя лицето на жената. Тя вдигна глава, свали воала и очите й заискриха с блясъка на факли. Косата й беше като слънцето върху критските хълмове. Жената беше полубогиня, неотразима комбинация от човек и божество. Освен това беше от фамилията ми — никой освен нас не светеше със слънчевото злато на Хелиос.
	— Прости прикритостта ми, но не исках да рискувам да ме отпратиш. През целия ми живот съм искала да се запознаем.
	В нея имаше нещо пламенно, което беше трудно да се опише. Съдейки по царствената й походка, аз очаквах да е красива, но красотата й беше особена — не като на майка ми или като на сестра ми. Носът й беше остър, а брадичката доста волева, но въпреки това лицето й привличаше като пламък, от който не можеш да откъснеш поглед.
	— Ти и баща ми сте били близки като деца — каза тя с приковани в мен очи. — Кой знае какво би ти наговорил за своенравната си дъщеря.
	Говореше отчетливо и уверено. Трябваше веднага да я позная само по изправената стойка.
	— Ти си дъщеря на Еет. — Хермес беше споменал името й. — Медея, нали?
	— А ти си леля ми Цирцея.
	Приличаше на баща си. Високо чело, проницателен и непреклонен поглед. Станах и отидох в кухнята. Сготвих, сложих чинии, хляб, сирене, маслини и бокали на голям поднос, за да спазя традицията и да нахраня гостите, преди да им задавам въпроси.
	— Хапнете, пийнете — подканих ги аз. — Има време да поговорим.
	Жената сипа на мъжа най-хубавото месо и непрекъснато го подканваше да яде. Той ядеше лакомо и си взимаше допълнително, а тя похапваше едва-едва с наведени очи.
	Най-накрая мъжът бутна чинията настрани и каза:
	— Казвам се Язон, наследник на царството на Йолк. Баща ми беше добър, ала мекушав цар и чичовците ми му отнеха трона. Баща ми обеща, че когато порасна и докажа смелостта си, като му донеса пазеното от магьосник в Колхида златно руно, ще си върне трона и ще го даде на мен.
	Язон беше истински принц. Говореше царствено, наблягаше на думите и се опиваше от легендата, която разказваше. Представих си го как коленичи пред Еет сред млечните фонтани и дебнещите дракони. Брат ми вероятно го смяташе за глупав, а и за дързък.
	— Почитаемите богиня Хера и бог Зевс ме благословиха. Изпратиха ме и ми помогнаха да си намеря другари. В Колхида предложих на цар Еет скъпоценности в замяна на руното, ала той отказа. Съгласи се при едно условие — да впрегна два бика и за един ден да изора и засея голяма нива. Приех, но…
	— Но това се оказа невъзможно. — Думите на Медея се плъзнаха неусетно между неговите и тя продължи: — Имало заговор, за да не може да стигне до руното. Баща ми нямал намерение да се отказва, но и най-смелият и доблестен смъртен не можел да се справи със задачата. — Тя погледна Язон и докосна ръката му. — Биковете издишваха огън и бяха от остър като нож бронз: дело на бащината ми магия. Дори да успееше да ги впрегне, семената бяха следващата пречка, тъй като щяха да се превърнат в жестоки воини.
	Медея не откъсваше пламенния си поглед от Язон и за да я върна към действителността, казах:
	— Значи сте измислили някакъв номер.
	Язон се намръщи. Той беше герой от славната златна епоха, а номерата бяха за страхливци, които нямат кураж да покажат смелостта си. Медея побърза да обясни:
	— Моят любим не желаеше помощ, а аз не можех да го оставя в беда.
	Думите й успяха да предизвикат умиление и Язон спря да се мръщи. Каква трогателна история: принцесата останала в краката му напук на забраната на жестокия си баща да бъде с него. Тайни нощни посещения и единствената светлина в тъмата — нейното лице… Как да й се възпротивиш?
	Само че сега лицето й беше скрито и тя мълвеше сякаш на сключените си ръце.
	— Имам известни познания за уменията, които владеете с баща ми. Направих една обикновена отвара, която да предпази кожата на Язон от огнения дъх на биковете.
	Вече знаех коя е и кротостта й ми се струваше абсурдна — сякаш орел се мъчеше да се свие в гнездо на врабче. Обикновена отвара! Не си бях представяла който и да е смъртен да се справя с магии, камо ли да забърква магическо биле. Язон взе отново думата и разказа за семената, от които изскочили воини. Медея го научила как да ги обуздае. Хвърлил камък по тях и в гнева си те започнали да се бият помежду си. Така или иначе, Еет не давал руното. Настоявал Язон да победи безсмъртния дракон, който го пазел. Медея направила друга отвара и приспала звяра. Язон хукнал с руното и с Медея към кораба — почтеността не му позволила да остави невинно момиче в ръцете на жесток тиранин — и вече си представял как ще разказва за подвизите си на слисаните благородници и ахкащите девойки. Не благодарил на Медея и почти не я погледнал. Сякаш спасяването му от полубогиня било нейно задължение.
	Медея долови неодобрението ми и взе думата:
	— Доблестен мъж е той! Воините на баща ми бяха по петите ни, но той се ожени за мен още първата вечер на кораба. Щом седне на трона в Йолк, аз ще бъда неговата царица.
	Стори ли ми се, или лицето на Язон посърна? Последва мълчание.
	— Ами кръвта, която измих от ръцете ви? — попитах аз.
	— Ще ти кажа… — промълви тя. — Баща ми побесня. Направи магия и вятърът задуха с всички сили платната на кораба му. На сутринта беше много близо до нас. Знаех, че моите магии нямат сравнение с неговите, и колкото и да беше благословен корабът ни, ние не можехме да избягаме. Единствената надежда беше по-малкият ми брат, който пътуваше с нас. Той беше наследник на баща ми и възнамерявах да го използвам като заложник. Само че баща ми беше съвсем близо и аз чувах как ни проклина от носа на кораба. Очакваше ни смърт. Беше вдигнал жезъла си и сипеше проклятие след проклятие. Обзе ме небивал страх. Не за мен, а за Язон, който нямаше никаква вина.
	Медея обърна очи към любимия си, ала той гледаше огъня.
	— Изведнъж бях обладана от лудост. Накарах Язон да убие брат ми, нарязах го на парчета и ги хвърлих в морето. Въпреки страшния гняв, аз бях сигурна, че баща ми ще се върне, за да го погребе както подобава. Когато дойдох на себе си, кораба му го нямаше. Ръцете ми бяха целите в кръв.
	Тя ги протегна към мен, сякаш искаше да видя кръвта. Но аз бях измила кръвта.
	Язон мълчеше помръкнал.
	— Съпруже, нямаш вино. Ще ти налея.
	Медея стана и поднесе пълната кана. Ако не бях магьосница, нямаше да забележа щипката прах, която пусна в чашата му, нито пък да чуя прошепнатата дума.
	— Заповядай, моя любов! — обърна се тя и му подаде чашата.
	Гласът й беше мил и придумващ като глас на загрижена майка. Язон изпи виното, склони глава унесен и тя взе чашата от ръцете му. Остави я на масата и каза:
	— Нали разбираш колко му е тежко. Обвинява себе си.
	— Това не е било лудост — заявих аз.
	— Така ли мислиш? — Златистите й очи ме пронизаха. — Някои наричат любовта лудост.
	— Ако знаех всичко това, нямаше да направя магията.
	— И ти си като всички останали. Затова молещите за опрощение не бива да бъдат разпитвани за злодеянията им. Колцина биха били оправдани, ако разкрият същността си?
	— Не изпитваш ли угризения?
	— Мога да ридая и да трия сълзи пред теб, но предпочитам да не се преструвам. Баща ми щеше да потопи кораба. Брат ми беше войник и смъртта му е саможертва за спечелване на битката.
	— Само че той не е станал жертва по собствено желание. Ти си го убила.
	— Упоих го, за да не страда. Не всеки умира без болка, нали.
	— Той ти е бил брат!
	Очите й заблестяха като комета в нощното небе.
	— Да не би животите да имат различна цена! Не мисля така!
	— Не е трябвало да умре. Ти можеше да се предадеш заедно с руното. И да се върнеш при баща си.
	Огънят в очите й избухна като устремена към земята изпепеляваща комета.
	— Щяха да ме накарат да гледам как баща ми разчленява на късчета Язон и хората му, а след това щяха да измъчват и мен. Е? Какъв избор имах?
	— От теб чух много неща за брат си, в които не ми се ще да вярвам.
	— Искаш ли да ти разкажа още? Знаеш ли кой е любимият му спорт? Островът ни е посещаван от мнозина, които искат да победят злия магьосник. Баща ми пуска капитаните на корабите сред драконите, за да им се присмива, докато се опитват да избягат. Омагьосва моряците така, че нямат никаква воля, и за да забавлява гостите си, запалва някой нещастник и му се любува, докато се гърчи. Не знам какво изпитваха тези клетници, но ако баща ми ме намери, ще разбера, тъй като ще имам тяхната съдба.
	Когато говореше на Язон, гласът й ромонеше омайващо. Ала самоувереността й режеше като нож. Последните й думи бяха толкова тежки и нетърпящи възражение, че смразиха кръвта ми.
	— Той не би мъчил собственото си дете.
	Медея се изсмя.
	— Баща ми не гледа на мен като на детето си. Аз съм само нещо, от което трябва да се отърве — същото като семената воини, огнените бикове и като майка ми, която му трябваше, за да му роди наследник. Е, всичко щеше да е различно, ако не бях магьосница, но още когато бях на десет, опитомявах пепелянки и убивах и съживявах агнета само с една дума. Баща ми ме наказваше и твърдеше, че никой няма да ме иска за жена. Всъщност се боеше, че ще издам тайните му на съпруга си.
	Спомних си думите на Пазифая: _Еет не харесва жени…_
	— Желанието на баща ми беше да ме продаде срещу екзотични отрови на някой бог, който е магьосник. Не можа да намери друг, освен брат си Персей. Но той има за съпруга някаква шумерска богиня, която държи в окови. Моля се всяка вечер звярът да не ме пожелае.
	Хермес ми беше разказвал за Персей и труповете в палата му, а Пазифая беше споменала, че не мога да си представя _какво правела, за да е щастлив_…
	— Странно, но Еет винаги е мразел Персей. — Думите ми прозвучаха едва чуто.
	— О, вече не е така. Те са близки приятели и разговарят само за това как ще съживят мъртвите и ще свалят Олимп.
	Изтръпнах. Не чувствах нищо, все едно бях голо зимно поле.
	— Язон знае ли за това?
	— Разбира се, че не. Как може да питаш! Инак всеки път, когато ме погледне, ще мисли за отрови и горяща плът. Мъжете харесват свежи и росни като новопоникнала трева жени.
	Тя или не беше видяла тревожното изражение на Язон, или се правеше, че не го забелязва. _Та той вече те избягва…_
	Медея стана. Роклята й блестеше като хребет на вълна.
	— Баща ми още ни преследва. Трябва веднага да заминем за Йолк. Дори той не може да победи тамошната армия начело с богинята Хера. Ще се наложи да се върне. Язон ще стане цар, а аз царица.
	Погледът й направо изгаряше. Думите й бяха като тежките камъни, с които градеше бъдещето. Приличаше ми на човек, който виси над бездна и всеки миг ще падне. Беше млада, по-млада от Главк, когато се запознахме.
	Язон все така спеше с отворена уста.
	— Сигурна ли си в чувствата му?
	— Да не би да намекваш, че не ме обича? — рязко попита тя.
	— Той е все още дете, а е и смъртен. Не би могъл да разбере нито теб, нито магиите ти.
	— Не се налага да ги разбира. Женени сме, аз ще му родя наследници и той ще забрави всичко — все едно е имал видение по време на силна треска. Ще бъда добра съпруга и животът ни ще бъде песен.
	Докоснах ръката й. Кожата й беше хладна, сякаш беше вървяла дълго сред вятъра.
	— Племеннице, боя се, че не виждаш нещата в истинския им вид. Пристигането ти в Йолк може да се окаже не толкова желано.
	— Какво имаш предвид? — отдръпна ръката си тя. — Аз съм достойна за Язон принцеса.
	— Ти си чужденка. — Вече виждах как капризните благородници очакват Язон и се надпреварват да се сдобият с част от славата на новия герой, като му предлагат дъщерите си. — Ще бъдеш мразена. И по-лошо — ще бъдеш обект на наблюдение и подозрение, тъй като си дъщеря на магьосник и си като него. Живяла си само в Колхида и не знаеш за страха на смъртните от _фармакея_. Ще те саботират на всяка крачка. Нищо че си помогнала на Язон. Дори могат да използват тази помощ като доказателство, че в теб има нещо противоестествено.
	Тя ме гледаше учудено, ала аз продължих да говоря. Думите ми се лееха и подклаждаха недоумението й.
	— Там няма да намериш спокойствие и мир, но може да се освободиш от жестокостите на баща си, които не съм в състояние да премахна с магия. Според него магьосничеството не се учи. Това не е вярно. Той е криел уменията си от теб, ала аз ще те науча на вещерство и когато се появи, двете ще го спрем и отпратим.
	— Ами Язон? — попита Медея след дълго мълчание.
	— Нека си остане герой. Ти си различна.
	— Защо?
	Вече я виждах как седи до мен, надвесена над лилавата самакитка и черните корени на молито. Аз можех да я спася от позорното минало.
	— Защото си магьосница. Възможностите ти нямат граници. Ти ще отговаряш само пред себе си.
	— Като теб, така ли? Жалка изгнаница, която вони на самота? — Тя забеляза смаяното ми изражение и добави с вирнат нос: — Мислиш си, че като си заобиколена с разни твари, не си сама? Кого заблуждаваш? Познаваме се от съвсем скоро и вече ме убеждаваш да остана при теб! Уж за да ми помогнеш, но всъщност помагаш на себе си. Мила ми племеннице, ще бъдем неразделни приятелки и заедно ще правим магии. Ето как ще запълвам бездетния си живот. Само че аз няма да се обрека на такова безсмислено съществувание!
	Тя разголи душата ми и аз се видях в нейните очи: огорчена, изоставена старица, паяк, който се кани да погуби живота й. Надигнах се с пламнало лице и възразих:
	— Всякак съм по-добре, отколкото да съм жена на Язон. Сляпа си и не виждаш, че той е едно мекотело. Вече те избягва, а сте женени от три дни. Ами след година? Мъжът ти се ръководи от самолюбието си и ти си му много удобна. В Йолк ще зависиш от благоразположението му, а колко време ще продължи то, след като се разчуе за смъртта на брат ти, която ще бъде изтълкувана като проклятие за царството?
	— Никой няма да узнае за смъртта на брат ми — просъска Медея. — Заклех моряците на кораба да я пазят в тайна.
	— Такава тайна не може да бъде опазена. Не го разбираш, защото си още дете. Слухът ще се разнесе и… Язон да му мисли: „Велики царю, ти не си виновен за смъртта на момчето, виновна е чуждоземната вещица, която пролива кръвта на брат си. Какво по-голямо зло от това! Изгони я да не мърси земята ни и си вземи по-добра жена“.
	— Язон никога няма да ги послуша! Аз му помогнах да вземе руното. Той ме обича!
	Моите нападки я озлобиха още повече. Сигурно така съм изглеждала в очите на баба ми, когато й казах, че се чувствам като черупка, а тя ми обясни за нищото и въздуха: _Това са две различни неща._
	— Медея, ти си млада. Йолк ще те съсипе и състари. Там не ще намериш спокойствие.
	— Всеки ден остарявам и нямам като теб години за губене. Колкото до спокойствието, то е вид окови. Нека застанат срещу мен. Няма да ми отнемат Язон, тъй като ще използвам всичките си умения, за да им попреча.
	Споменеше ли името му, в очите й проблясваха ослепителни искри. Беше го уловила като орел плячка и нямаше пускане.
	— Ако опиташ да ме задържиш на острова, ще се преборя и с теб.
	Аз бях богиня, а тя смъртна, но това нямаше да я спре да застане срещу целия свят.
	Язон се размърда. Въздействието на прахчето беше отслабнало и затова побързах да кажа:
	— Племеннице, няма да те задържам насила. Но ако някога…
	— Никога! Повече не искам нищо от теб.
	Тя поведе Язон към брега. Не ядоха повече, не си починаха, дори не изчакаха зората. Отплаваха в мрака, следвайки пътеката на забулената луна и негаснещата златиста светлина на очите на Медея. Стоях зад дърветата на брега, за да не ме види и да се разбеснее, но тя така и не се обърна.
	Пясъкът беше хладен и звездното сияние галеше кожата ми. Вълните отмиха стъпките им и аз затворих очи, за да се насладя на соления мирис на водорасли, който носеше бризът. Дочух съзвездията да се завъртат в далечните си пътеки и дълго стоях така, изпращайки мислите си към морските вълни.
	Не чух шум от гребла, плющене на платна, нито пък гласове. Но усетих приближаването му. Отворих очи.
	Вирнатият нос на кораба пореше вълните. Той стоеше отпред и лицето му сияеше на фона на задаващата се зора. Усетих надигналата се в гърдите ми радост — чувството беше толкова старо и силно, че чак ме заболя. Моят брат.
	Той вдигна ръка и корабът замръзна на място.
	— Цирцея! — Гласът му проехтя като удар върху бронз. — Дъщеря ми била на острова.
	— Да.
	Задоволството от отговора се изписа на лицето му. Когато беше дете, главата му ми се струваше фина и нежна, като от стъкло, и когато спеше, често прокарвах пръсти по овала й.
	— Знаех си. Отчаяна е и се чуди как да се измъкне, ама ето че я хванах. Братоубийството ще я преследва цял живот.
	— Съжалявам за сина ти.
	— Тя ще плати за постъпката си. Кажи й да дойде.
	Гората зад мен се стиши. Животните залегнаха и не смееха да шукнат. Като малък, брат ми скланяше глава на рамото ми и гледаше как гларусите се гмуркат за риба. Смехът му беше кристален като слънцето в ранно утро.
	— Знаеш ли, че се запознах с Дедал? — попитах аз.
	— Как така? Той е мъртъв от години. Къде е Медея? Веднага да дойде!
	— Тя си тръгна.
	Сигурна съм, че нямаше да се учуди толкова много дори да бях превърнала морето в скала. Лицето му запламтя от ярост.
	— Как така? Пусна я да замине?
	— Тя не искаше да остане.
	— Не _искаше_?! Тя е престъпница и измамница. Твой дълг беше да я задържиш, докато дойда!
	За пръв път го виждах толкова разгневен. Всъщност никога не го бях виждала ядосан. Въпреки това беше красив като вълна сред морска буря. Можех да го помоля да ми прости и да кажа, че племенницата ми ме е измамила — нали бях глупавата му сестра, която се доверява на всекиго и не съзира подмолностите на живота. Той щеше да слезе на брега и двамата щяхме… Не можах дори да довърша мисълта си. Гребците седяха на местата си и не помръдваха. Не смееха да прогонят с ръка дори досадните мухи, камо ли да се почешат. Гледаха право пред себе си с безизразни лица. Ръцете им бяха в белези. От изгаряния.
	Вятърът плющеше и носеше гневните му думи.
	— Ще те накажа!
	— Не можеш. В Колхида командваш ти, но това е Еея.
	Той отново не можеше да повярва на ушите си и извика с изкривено от злоба лице:
	— Не си мисли, че дъщеря ми ще избяга! Съвсем скоро ще бъде в ръцете ми!
	— Може би. Но няма да ти е лесно. Дъщерята ти прилича на теб, Еет, като две капки вода сте. Съдба! И тя, и ти ще трябва да се примирите с нея.
	Той се изсмя и вдигна ръка, мъжете загребаха в съвършен синхрон и корабът го понесе надалеч от мен.


>	Четиринайсета глава

	Заваляха зимните дъждове. Лъвицата ми роди. Малките й сновяха около огнището на тромавите си крачета и не можех да им се нарадвам. Земята ехтеше при всяка моя стъпка. Небето протягаше празните си ръце.
	Надявах се Хермес да дойде и да ми разкаже за Медея и Язон, но той като че ли знаеше, че го очаквам с най-голямо нетърпение, и се бавеше. Отвличах вниманието си с тъкане, но умът ми се рееше и мислех само за думите на Медея за самотата, която започваше да ме преследва и оплита в паяжина. Колкото и да тичах по брега и по горските пътеки, не можех да се отърва от нея. Повтарях и преповтарях спомените си от Еет и от времето, когато бяхме близки. Отново ме обзе отвратителното чувство, че винаги съм била глупачка.
	Помогнах на Прометей, факт, но това вече звучеше нелепо и на мен самата. Докога щях да си припомням тези безценни няколко минути и да се крия зад тях като зад овехтяло перде? Нямаше значение дали му бях помогнала. Той отдавна беше прикован на скалата, а аз — на острова.
	Дните се нижеха бавно един по един, като капещи листа на роза. Притисках стана с ръце и вдишвах мириса на кедър. Опитвах да си спомня усещането от докосването на Дедаловите белези, но спомените ми отлитаха, понесени от вятъра… Все някой ще дойде, повтарях си аз. Някой кораб. С хора на борда. Очите ми се премрежваха от взиране за рибарски лодки, товарни кораби, та дори и отломки от корабокрушение.
	Нищо.
	Сгушвах глава в козината на лъвицата. Чудех се как да накарам часовете да минават по-бързо, да отлитат като птици, да спя години наред и когато се събудя, светът да бъде нов. Пчелите жужаха в градината. Лъвицата удряше с опашка по каменния под. Отворих очи като че ли след цяла вечност, а сенките изобщо не бяха мръднали.
	Беше се надвесила над мен. С черна коса и черни очи, със закръглени крака и ръце, с красива, овална като гърди на славей глава. Долових познат мирис. На розово масло и на реката на дядо ми.
	— Тук съм, за да ти служа.
	Бях задрямала и се стреснах. Помислих си, че е призрак или породена от самотата ми халюцинация.
	— Какво?
	Момичето се смути, сякаш изпитваше неудобство да повтори вече казаното.
	— Казвам се Алке. Това нали е Еея? И ти си дъщерята на Хелиос?
	— Да.
	— Осъдена съм да ти бъда прислужница.
	Бавно дойдох на себе си и станах.
	— Осъдена? От кого? За пръв път чувам подобна присъда. Кой те прати тук?
	Наядите показват чувствата си така, както водата се надипля от вълните — те обикновено минават и заминават, но този път отговорът беше неизбежен.
	— Изпратиха ме великите богове.
	— Зевс?
	— Не. Баща ми.
	— И кой е той?
	Тя спомена някакъв речен бог от Пелопонес. Бях чувала за него, може и да го бях срещала, но не беше идвал в палата на баща ми.
	— И защо те изпрати при мен?
	Момичето ме погледна така, сякаш бях най-големият идиот на света.
	— Ти си дъщеря на Хелиос.
	Как можах да забравя колко много означаваше това за по-неизвестните богове! И за желанието им да се издигнат в йерархията. Дори в изгнание аз носех кръвта на Слънцето и кой не би се радвал да бъде мой слуга… Моето заточение беше добре дошло за такива като баща й, тъй като статусът ми беше достатъчно снижен, за да се осмели да изпрати дъщеря си при мен.
	— А защо си наказана?
	— Влюбих се в смъртен. Благороден пастир. Баща ми беше против и ме наказа за една година.
	Тя стоеше с изправени рамене и не свеждаше поглед. Не личеше да се страхува нито от мен, нито от вълците и лъвовете.
	— Седни. Добре дошла — кимнах аз.
	Момичето се нацупи и седна. Все едно беше сдъвкала неузряла маслина. Огледа стаята с недоволно изражение и когато й предложих храна, врътна глава като глезено дете. Заговорих я, но тя скръсти ръце и стисна устни. След малко започна да се оплаква от миризмата на бълбукащите в казаните на печката бои, от космите на лъвицата по пода, че дори и от стана на Дедал. Не помръдваше от мястото си и не ми помогна дори с миенето на чиниите.
	Нямаше нищо за чудене — тя беше нимфа и от нея не можеше да се очаква каквото и да е.
	— Ами щом не ти харесва тук, върви си. Освобождавам те от наказанието да ми служиш.
	— Не може да ме освободиш. Великите богове са ме изпратили и ще остана една година.
	Вместо да е тъжна, тя се подсмихваше и перчеше все едно беше победителка. Говореше за наказанието си без гняв или тъга. Възприемаше всевластието на боговете като даденост или като въртенето на сферите около земята. Аз бях нимфа и изгнаница като нея, но макар баща ми да беше много по-известен, нямах съпруг, пръстите ми бяха кални и косата разпусната. Ето защо беше решила, че сме едва ли не на едно ниво и че ще ми противоречи за всичко.
	_Държиш се глупаво. Аз не съм ти враг и цупенето не е израз на силна воля. Убедили са те, че…_ Размислих и предпочетох да запазя думите за себе си. Все едно да й говоря на персийски. Така или иначе, нищо нямаше да разбере. А аз бях приключила с поучаването.
	— Алке, слушай какво ще ти кажа. Няма да те чувам, няма да мириша розовото ти масло или да събирам косите ти след сресване. Сама ще се храниш и грижиш за себе се и само да си ме притеснила с каквото и да е, ще те превърна в сляп червей и ще те хвърля на рибите.
	Тя спря да се подсмихва, пребледня, сложи ръце на устата си и избяга. Не ми създаваше проблеми, ала боговете разбраха, че Еея е чудесно място за непокорни дъщери. Пристигна една дриада, избягала от нежелан бъдещ съпруг, а след нея дойдоха две планински ореади с каменни лица. Докато правех магии, чувах непрекъснато дрънкане на гривни, а когато тъчах, се мотаеха наоколо и не спираха да шушукат. Не можех да плувам на спокойствие, тъй като винаги имаше кой да ме зяпа. Зад гърба си чувах хихикане и това ме вбесяваше. Не исках да живея като в палата. Не и на Еея.
	Извиках Хермес и той пристигна с усмивка до уши.
	— Е, харесват ли ти новите слугини?
	— Не. Питай баща ми как да се отърва от тях.
	Боях се да не се ядоса, че му поставям задача, но пък това го забавляваше и той прие изпълнението и с въодушевление. Когато се върна, каза:
	— Баща ти се радва, че неговата знатна дъщеря е обслужвана от нисшестоящи. Надява се още бащи да изпратят дъщерите си на острова.
	— Предай му, че не съм съгласна.
	— Онези, които са в немилост, не поставят условия.
	Ядосах се, но не го показах.
	— Предай на баща ми, че ако не си тръгнат, ще се случи нещо ужасно. Ще ги превърна в плъхове.
	— На Зевс няма да му хареса. Вече си заточена заради деяния срещу своя род, но може да си навлечеш и друго наказание.
	— Опитай да убедиш баща ми.
	Черните му очи заблестяха.
	— Съжалявам, но аз съм само вестител.
	— Моля те, не ги искам тук!
	— Защо не използваш въображението си? Вероятно са добри в нещо. Заведи ги в леглото си.
	— Абсурд! Ще побегнат на мига.
	— Нимфите са такива. Но ще ти кажа една тайна: от тях няма отърване.
	Тази реплика би била съпроводена с бурен смях на пиршествата на Олимп. Хермес ме гледаше и се подхилкваше, но аз бях обзета от ярост.
	— Заминавай си! Отдавна съм приключила с теб. Повече не искам да те виждам!
	Той се ухили още повече. Изчезна и повече не се върна, тъй като също беше приключил с мен. Грехът ми беше непростим — бях постъпила глупаво и си представях какви истории разказваше за мен: неприятни, обидни и вонящи на прасета. От време на време долавях присъствието му някъде сред хълмовете, където лудееше с нимфите. Те се връщаха призори зачервени и развълнувани, че великият олимпийски бог им беше оказал честта да е с тях. Хермес вероятно си мислеше, че ще се побъркам от ревност и самота, а и че наистина ще превърна нимфите в плъхове. От сто години посещаваше острова и никога не се интересуваше от друго, освен от собственото си забавление.
	Свършеше ли наказанието на някоя нимфа, веднага пристигаше друга. Новодошлите трепереха, когато минавах покрай тях, приклякаха и ме наричаха „господарке“, но това не ме радваше. Една прищявка и една дума от страна на баща ми и цялата ми пословична власт ставаше на пух и прах. И не само от негова страна. Всеки речен бог имаше право да се засели на острова и да прави каквото иска.
	Нимфите бяха навсякъде. Хихикането им се носеше по коридорите. Ако не друго, то поне братята им не можеха да се перчат, че са били на острова и са преследвали и убивали вълците ми. Но синовете не биват наказвани с изгнание.
	Седях до огнището, гледах трепкащите звезди и зъзнех. Чувствах се като смразена през зимата градина. Правех магии, пеех, тъчах и се грижех за животните, без да полагам никакви усилия. Островът благоденстваше и без мен. Овцете се размножаваха и обикаляха поляните на воля. Пасяха и побутваха малките вълчета с тъпите си муцуни. Лъвицата седеше до огнището. Козината около устата й беше побеляла и хълбоците й трепереха, когато пристъпваше. Внуците й имаха свои внуци. Живеехме заедно поне сто години и животът й се беше удължил благодарение на близостта й с божество като мен. Струваше ми се, че са изминали само десетина години. Една сутрин се събудих и лъвицата лежеше неподвижна и студена до мен. Не можех да повярвам и я разтърсих, ала една муха излетя от козината й и тя не помръдна. Разтворих вкочанените челюсти и излях силно биле в гърлото и, като не спирах да редя магически думи. Уви, златистата й козина беше посивяла и тя си беше отишла завинаги. Може би Еет или Медея щяха да я върнат към живота… Аз не можах.
	Направих клада от кедрово, самодивско и тисово дърво. Лъвицата беше тежка и затова я положих върху лилавото наметало, което й бях подарила. Повлякох я по гладките от докосването на лапите й камъни и я оставих на кладата. Нямаше вятър и пламъците пъплеха бавно. Тялото й горя цял следобед, докато козината почерня и лъвицата стана на пепел. За пръв път студеният подземен свят на смъртните ми се стори като милостиво спасение. От тях поне оставаше нещо.
	Стоях, докато изгасна и последното пламъче. Задушавах се и притиснах ръце до гърдите си. Напипах ребрата. Седнах пред стана и за пръв път се почувствах така, както Медея ме беше описала: стара, изоставена, самотна, безчувствена и вкаменена като скала.


	Напоследък тананиках често, тъй като песните бяха единствената ми компания. Една сутрин подхванах стар химн, в който се възпяваха растенията, посевите, стопанствата, кошарите, стадата, ятата и въртящите се над тях звезди. Думите ме успокояваха. Бърках врящия казан с боя и се наслаждавах на песента. Исках да постигна цвят на лисичи кожух. Мирисът на сместа от шафран и брош прогони нимфите. Но аз харесвах щипенето на парите в гърлото и сълзенето на очите ми.
	Песента се носеше по пътеката към брега. Вероятно тя беше привлякла вниманието им. Както и димът от комина.
	Чух мъжки глас:
	— Има ли някой там?
	Застинах. _Гости?_ Обърнах се рязко и разплисках боята. Вряла капка опари ръката ми и бързо намазах раната с мехлем.
	Мъжете бяха двайсет, с груба от ветровете и загоряла от слънцето опъната кожа. Пръстите им бяха с дебели мазоли, а ръцете в грапави белези от наранявания. След толкова време, прекарано сред еднообразния финес на нимфите, очите ми се радваха на всяко несъвършенство: бръчките около очите, струпеите на краката, изкривените пръсти… Радвах се на опърпаните им дрехи и изнурените лица. Те не бяха герои, нито царски екипаж. Тези мъже се бореха за прехраната си така, както се бореше Главк, преди да го срещна. Хвърляха мрежи, носеха тежки товари и ходеха на лов с надеждата да хванат дивеч за вечеря. Усетих прилив на топлина. Пръстите ме засърбяха сякаш в търсене на игла и конец — отдаваше ми се възможност да закърпя раните на тези съсипани мъже и да ги върна към живота.
	Пред мен застана висок слаб прошарен мъж. Повечето от спътниците му държаха ръцете си на дръжките на мечовете. Така и трябваше. Островите са опасно място. Може да срещнеш приятели, но и чудовища.
	— Многоуважаема богиньо, изгубихме се и сме гладни. Надяваме се, че няма да ни откажете гостоприемството си.
	Изненадах се и се усмихнах — бях забравила що е това усмивка.
	— Добре дошли! Заповядайте в дома ми!
	Изгоних вълците и лъвовете. Не всеки е издръжлив като Дедал и на гостите им личеше, че са преживели много. Настаних ги на масите и побързах да донеса задушени смокини, печена риба, саламурено сирене и хляб. Когато видяха прасетата, мъжете се посбутаха в желанието си да похапнат свинско. Мляскаха лакомо, без да измият ръцете си или да оставят оръжията. Брадите им потъмняха от виното и мазнината. Донесох риба и сирене няколко пъти. Щом ме видеха, свеждаха глави.
	_Многоуважаема… Господарке… Благодарим…_
	Не спирах да се усмихвам. Смъртните пораждаха добронамереност и благородство с безсилието си. Те ценяха приятелството и помощта. И повече да дойдеха — още два, че и три кораба — аз щях да ги приютя и нахраня. Може би щях отново да се почувствам както преди…
	Нимфите надничаха от кухнята и се кокореха. Наложи се да ги изгоня. Тези мъже бяха мои гости и само аз щях да се грижа за тях. Дадох им купи с вода, за да измият ръцете си, а когато чашата на капитана беше празна, бързах да му налея.
	— Благодаря ти, мила.
	_Мила!_ Бяха ме нарекли богиня и си помислих, че ще се отнасят с мен като с божество. Но те не показваха страхопочитание. Бяха се обърнали към мен така, за да покажат любезното си отношение към една самотна жена. Хермес ме беше предупредил, че гласът ми е глас на смъртна и затова никой няма да се бои от мен така, както се бои от боговете.
	Мъжете смятаха, че не съм с нищо по-различна от тях. Интересно за каква ме мислеха — за предприемчива билкарка или волна вдовица? Не, вдовица не, не желаех никакви печални истории. Може би жрица. Но не и на някой бог.
	— Дедал е бил на този остров — казах на капитана. — Имам олтар в негова чест.
	Бях разочарована от незаинтересоваността му. Да не би навсякъде да имаше олтари, посветени на мъртви герои! Всъщност може и да имаше, но нямаше как да знам.
	Мъжете се заситиха и започнаха да оглеждат гоблените, сребърните купи и златните бокали, които не бяха нищо особено за нимфите, но в техните очи се четяха удивление и възхита. Добре че имах достатъчно пухени възглавници, за да ги настаня на пода за нощта, като не забравих да спомена, че възглавниците са всъщност за боговете, което ги озадачи.
	— Господарке, кога ще се прибере съпругът ти? Искаме да му благодарим за гостоприемството — обади се капитанът.
	— Нямам съпруг — засмях се аз.
	— Разбира се, че не си омъжена. Толкова си млада! Тогава да благодарим на баща ти?
	— Той живее далеч.
	Зачаках с усмивка да попитат кой е баща ми. Онзи, който свети — какъв по-смущаващ отговор от това?
	— Ами тогава на някой друг домакин — брат, чичо?
	— Трябва да благодарите само на мен. Къщата е моя.
	Всички се смълчаха. Станах и взех каната с вино.
	— Празна е. Ще донеса още.
	Чувах собственото си дишане. Въздухът тегнеше от присъствието на двайсетте мълчаливи мъже.
	Посегнах към една от отварите. Изпитах колебание — _недей, не постъпваш правилно, те само се чудят, че живееш сама, и нищо повече…_ Въпреки това отворих капака и смесих отварата с вино, добавих мед и суроватка, за да не усетят вкуса, и се върнах. Двайсет погледа бяха приковани в мен.
	— Заповядайте. Запазих най-доброто вино за накрая. От най-хубавото лозе в Крит.
	Всички се усмихнаха, трогнати от щедрата почерпка. Наляха си няколкократно, а чиниите бяха ометени. Говореха си тихо и гласът ми проехтя:
	— Е, вече хапнахте и пийнахте, ще ми кажете ли как се казвате?
	Стрелкащите се като на ловуващи порове погледи бяха отправени към капитана. Той се надигна и пейката изскърца.
	— Да чуем първо твоето име.
	Нещо в гласа му ме изкуши да произнеса магическата дума, която щеше мигновено да ги приспи, но в мен беше останало нещо от предишното ми аз, което ме караше да отговарям на зададени въпроси, без да се замислям.
	— Цирцея.
	Не бяха чували за мен. Името ми се строполи като камък на пода. Пейките изскърцаха и мъжете станаха с приковани в мен погледи. Не казах нищо. Бях ги нахранила, благодариха ми, бяха мои гости… Сигурно грешах, като си мислех, че…
	Капитанът ме доближи. Беше едър и жилест. Какво си бях мислила, простодушната аз? Че това няма да се случи? Колко бях наивна! Дали не бях пила твърде много от собственото си вино? Надявах се баща ми да се появи! Точно пък той! Не исках да вдигам напразен шум. Представих си как Хермес разказва това, което щеше да се случи, и ми се подиграва. _Тя винаги е била истерична._
	Капитанът се доближи още повече и усетих топлината му. Лицето му беше набраздено като дъно на стар поток. Очаквах да заговори нормално и да ми благодари, да ме попита нещо. Представих си доволния кикот на сестра ми. _Цял живот беше кротка и послушна и сега ще съжаляваш за това. Е, татко, видя ли какво я сполетя?_
	Отворих уста и едва изрекох:
	— Ама…
	Мъжът ме блъсна в стената, ударих си главата и ми се зави свят. Отворих уста, за да произнеса магията, ала той затисна гръкляна ми с ръка и се задавих. Не можех да дишам. Борех се, ала мъжът беше по-силен, отколкото предполагах, или аз бях много слаба. Вцепених се от тежестта на тялото му и от допира на мазната му кожа. Бях объркана и все още не можех да повярвам какво се случва, когато с обигран жест разкъса дрехите ми с една ръка. С другата все така натискаше гръкляна ми, за да не викам. Бях казала, че съм сама на острова, но мъжът или не обичаше крясъци, или не ми вярваше.
	Другите вероятно ни гледаха. Ако лъвицата ми беше жива, ноктите й щяха да се впият в гърба му, но от нея остана само пепел. Прасетата на двора квичаха, аз лежах гола на каменния под и си мислех: _Нимфа съм. А на нас това ни се случва често…_
	Смъртна жена би припаднала, ала аз издържах. Мъжът потрепери, отпусна се и една капка пот от косата му капна на голите ми гърди и запълзя. Усещах притиснатото си гърло като кух дънер. Моряците бърбореха. Ама тя да не умря? Дано е жива, че сега е мой ред. А, жива е, очите й са отворени!
	Капитанът стана и плю на пода. Храчката приличаше на желе.
	Капката пот все така се плъзгаше и оставяше лигава следа по кожата ми. Преглътнах с усилие. Нещо щракна в гърлото ми и усетих, че ще мога да кажа магията за приспиване, но времето й беше минало, пък и вече нямах нужда от нея. Поех дъх и изрекох необходимата дума.
	Той ме погледна недоумяващо и успя само да попита:
	— Какво става?
	Ребрата му запукаха и се надигнаха, кожата се разкъса, носът се изду като балон, а краката му се съсухриха като изсъхнала в паяжина муха. Мъжът закрещя, последван от моряците.
	Оказа се, че тази вечер наистина убих доста свине.


>	Петнайсета глава

	Вдигнах обърнатите пейки, избърсах мръсния под и занесох чиниите в кухнята. Трих тялото си до кръв с пясък и дълго стоях сред вълните. Изжулих пода под храчката, но все така усещах гадните пръсти по тялото си.
	Вълците и лъвовете се върнаха като сенки в здрача. Легнаха и притиснаха муцуни в пода. Когато не остана нищо за чистене, седнах пред камината. Вече не треперех, но тялото ми беше като слепено под опънатата мръсна и безчувствена кожа.
	Зората се зададе и сребърните коне на луната се отправиха към конюшните. Колесницата на леля Селена свети ярко цяла нощ, докато замъкнах всички трупове на кораба и го запалих. Леля сигурно беше уведомила Хелиос. Баща ми щеше да се появи всеки момент — родителят, потресен от позора на детето си. Таванът ми щеше да запука под тежестта му. Горката ми заточена дъщеря! Не трябваше да позволя на Зевс да те изпрати тук!
	Стаята просветля и заблестя с утрото. Морският бриз задуха, но не беше достатъчно силен, за да разнесе вонята от изгорелите тела. Баща ми сигурно щеше да дойде, ако не за друго, то за да ме укори. Аз не бях Зевс и не беше редно да погубя двайсет мъже. Вдигнах поглед към издигащата се колесница на баща ми и попитах наум: Чу ли какво направих?
	Слънчевите лъчи запълзяха по пода и по края на роклята ми. Но така и никой не идваше.
	Може би най-голямата изненада беше, че това се случи чак сега, след толкова много време. Когато бях в двореца, чичовците ми ме оглеждаха, докато наливах вино. Ръцете им ме опипваха. Пощипване, погалване, пръсти под ръкава. Всичките бяха женени, така че не ставаше дума за ухажване с цел брак. Можеха да платят на баща ми и така да запазим… честта.
	Слънцето огря стана и уханието на кедър изпълни стаята. Споменът за ръцете на Дедал с техните светли гладки белези и удоволствието, което ми дариха, прониза мозъка ми като нажежена игла и аз забих нокти в китката си. По нашите земи има безброй оракули и димящи олтари с жреци, които изричат съзрените истини, а на каменните стени над вратите им пише: _Познай себе си._ Аз обаче си бях чужда. Вкаменена, без да знам защо.
	Дедал ми беше разказвал за критските богаташи, които му поръчвали да разшири домовете им. Събарял стени и разбивал подове. Имало ли нещо за ремонтиране, големците се сърдели: _Това го няма в договора._
	Обяснявал им, че пукнатините не се виждат, че под замазката дъските са проядени, че камъните са се слегнали към блатото, ала те още повече се ядосвали. _Няма да ти платим! Остави къщата така, както беше! Стояла е толкова години, ще изкара още време._
	Дедал замазвал пукнатините и на другата година къщата се срутвала. Тогава се оплаквали, но така и не разбирали, че има ли пукнатина, единственото спасение е стената да се събори и изгради отново.
	Синината на гърлото ми започна да зеленее. Докоснех ли я, усещах прорязваща болка.
	Срути всичко, помислих си.
	Срути всичко и започни отначало.


	Не знам защо дойдоха. Някакъв ход от страна на съдбата, някаква промяна в търговските пътища и корабните маршрути. Или зов на вятъра: _Нимфи, нимфи! Живеят сами!_ Спряха на кея и мъжете загазиха във водата към брега. Изглеждаха доволни. Прясна вода, плодове, дивеч. _Виж, над дърветата се вие пушек от огнище. Някой пее._
	Можех да направя магия, островът да изчезне от полезрението им и да видят само въртопи и назъбени недостъпни скали. Щяха да продължат по пътя си и нямаше да знам дори кои са.
	Беше твърде късно. Нека ме видят. Нека разберат, че светът не е такъв, какъвто си го представят.
	Изкачиха се по пътеките и минаха по плочите в градината. Историята се повтаряше — загубили се и били гладни и уморени. Щели да бъдат много благодарни за помощта ми. Малцина бяха посетителите, които бях пускала да си отидат — те бяха наистина благочестиви и не гледаха на мен като на къс месо. Ако имаше някой красавец, преспивах с него, ала не от желание, а от гняв, за да си отговоря на въпроса дали кожата ми е все още моя. Но дали харесвах отговора…
	— Вървете си — заявих аз.
	Моряците коленичиха.
	— Богиньо, кажи ни поне името си, та да те споменаваме, когато се молим.
	Не ми трябваха нито молитвите, нито името ми в устите им. Исках веднага да си тръгнат. И да търкам кожата си в морето до кръв.
	Чаках с нетърпение следващите гости, за да видя разкъсаната им плът.
	Винаги имаше някой, който ги предвождаше. Невинаги капитанът и невинаги най-силният, но някой, който даваше указания за жестокостта им. Бездушен мъж, винаги нащрек, от онези, които поетите сравняват със змия. А аз познавах змиите — те не те нападат, преди да си ги настъпил.
	Вече не отпращах животните и ги оставях да се излежават под масите или да се разхождат в градината. Доставяше ми удоволствие да виждам как гостите минават покрай тях и треперят от страх. Не се преструвах на смъртна и не криех блестящите си жълти очи. Но аз бях сама, сама жена и всичко останало беше без значение.
	Гощавах ги с месо, сирене, плодове и риба. Препълвах с вино най-голямата бронзова кана. Мляскаха и лапаха мазни овнешки мръвки, наливаха и разливаха по масата червено вино, като от време на време подвикваха, че каната е празна и искаха да добавя още мед, че виното нагарчало.
	По някое време се оглеждаха и забелязваха мраморния под, подносите и фино изтъканите ми дрехи. Появяваха се усмивки. Какво ли още криех зад всички тези красоти?
	Вождът им подхвърляше:
	— Господарке, не ми казвай, че такава красавица като теб живее сама.
	— Сам-самичка съм.
	Следваше усмивка. Те никога не се смущаваха. До вратата не се забелязваше мъжко наметало, лък или овчарска гега. Нямаше следа от присъствието на братя или баща, значи нямаше кой да ме защити. Ако бях важна за някого, щеше ли да ме остави да живея сама?
	— Колко жалко! — отвръщаше той и се надигаше.
	Мъжете гледаха с блеснали очи и очакваха ужаса и молбите ми. Любимият ми момент беше, когато на лицата им се изписваше недоумение, тъй като не трепвах и бях напълно спокойна. Магията ми щеше да подейства всеки миг и се наслаждавах на смута и страха им, преди да се строполят с издути като на удавници лица. Пейките се обръщаха, виното се разливаше, виковете им преминаваха в писъци от нетърпимите болки.
	Държах водача жив до последно, за да гледа мъченията им. Той се свиваше в ъгъла и ме умоляваше:
	— Имай милост. Пощади ме, пощади ме, пощади ме…
	— Не си познал!
	Вдигах жезъла от ясен и те се затичваха към кочината. Вратата се затръшваше и мъжете притискаха към оградата отчаяните си лица със свински очички и последни човешки сълзи.
	Нимфите мълчаха, макар да гледаха през открехнатата врата.
	— Господарке Цирцея, задава се кораб. Да се приберем ли в стаите?
	— Да. Налейте вино, преди да се оттеглите.
	Живеех ден подир ден, тъчах, работех, хранех прасетата и обикалях острова. Вървях с изправени рамене, сякаш държах голяма препълнена купа на главата си. Гъстата течност се поклащаше, ала никога не се разплискваше.
	Както е известно, другото име на нимфите е невести, не че гледаха на нас като на такива. Ние бяхме красиво вечно пиршество на разположение и от нас наистина нямаше отърване.
	Оградата на свинарника остаря, поддаваше и понякога някое прасе се измъкваше и падаше от високите скали. Гларусите бяха предоволни. Долитаха от незнайно къде, за да похапнат вкусно свинско. Гледах ги как кълват месото и сухожилията. Вместо червей понякога от човките им висеше розова опашка. Питах се дали щеше да ми е жал, ако кълвяха човек. Но това не беше човек.
	Когато минавах покрай свинарника, приятелите на изкълваната жертва ме гледаха с умоляващи лица, стенеха и квичаха с наведени до земята зурли. _Съжаляваме, съжаляваме…_
	Колко жалко, че ви хванах, нали? И колко жалко, че сгрешихте, като ме помислихте за слаба и безпомощна.


	Веднъж ме попита защо ги превръщам в прасета. Седяхме пред огнището. Той се беше настанил както обикновено в любимия си тапициран с телешка кожа стол със сребърни гравюри.
	— А защо не?
	На лицето му се появи усмивка.
	— Кажи ми, искам да знам.
	Богоугодството му беше чуждо, но пък беше издигнал в култ търсенето и намирането на отговор на всяка загадка.
	Отговорите бяха дълбоко в мен като миналогодишни набъбващи луковици. Корените им се оплитаха с миговете, прекарани в самота, когато лъвовете не бяха вкъщи, прасетата грухтяха на двора и аз оставях всички магии на мира.
	След като превръщах гостите в прасета, те квичаха, блъскаха се в кочината и се въргаляха едно върху друго, пощурели от ужас. Мразеха свинската си плът, раздвоените копита и огромните кални шкембета. Това беше голямо унижение и позор. Липсата на ръце — крайниците, с които си бяха помагали за всичко — ги вбесяваше и те се чувстваха напълно безпомощни.
	Спокойно, спокойно, говорех им аз, помислете за предимствата на свинете! Тичат бързо в калта и трудно се хващат. Снижават се и не можеш да ги бутнеш на земята. Не са като кучетата и нямат нужда от обич. Ядат всякаква помия. Имат вид на глупави и наивни, но така само заблуждават враговете си, чиито лица запомнят.
	Говорех на вятъра. Хората трудно заприличват на прасета.
	Вдигнах чаша и отвърнах:
	— Понякога неведението доставя задоволство.
	Отговорът не му допадна, макар да намекнах за най-голямата му слабост — той умееше да измъква истини като стриди от черупка, разтваряше сърца с поглед и добре премерени слова и едва ли някой можеше да устои на сладкодумието му. А мен харесваше най-много заради това, че не се поддавах на омаята му.
	Но да не избързвам с разказа.


	Кораб приближава кея — развикаха се нимфите. Беше доста закърпен, с изрисувани очи на корпуса.
	Обикновените пирати не разполагаха със средства и не боядисваха корабите си. Очакването беше част от удоволствието и не отидох на брега. Така или иначе, нямаше достопочтени мъже и вече усещах магията като гладко речно камъче в устата си.
	Пуснах шепа билки в отварата и тя заблестя от молито.
	Свечери се, а моряците ги нямаше. Нимфите ми докладваха, че са се настанили около огньове на брега. Мина още един ден и чак на третия на вратата се почука.
	Моряците изглеждаха много по-зле и от олющения кораб. Лицата им бяха набръчкани, очите кървясали и безизразни. Животните ги плашеха и те се чудеха как да стоят по-надалеч.
	— Да видим дали ще позная — подхванах аз. — Загубили сте се и сте гладни и тъжни, нали?
	Ядоха доста и пиха още повече. Нечии тела бяха позакръглени, но мускулите им бяха твърди като камък. Забелязах, че имат дълги назъбени и дълбоки белези от рани. Вероятно се бяха натъкнали на някого, който се беше опълчил на плячкосването им. Нямаше съмнение, че обикаляха моретата, за да крадат. Очите им шареха по скъпите ми вещи и ги оценяваха със задоволство.
	По едно време вдигнах жезъла, казах магическата дума и всички се отправиха към свинарника.
	Нимфите ми помогнаха да вдигнем обърнатите пейки и да избършем петната от вино. Една от тях погледна през прозореца и извика:
	— Господарке, задава се някакъв мъж!
	Екипажът ми се беше сторил малоброен и вероятно пристигаха останалите моряци. Нимфите наляха вино в каните и се оттеглиха.
	Късното слънце огря мъжа на прага и лъчите заблещукаха в червеникавата му добре оформена брада и леко посребрената коса. На кръста му висеше бронзов меч. Не беше много висок, но пък беше як и добре сложен.
	— Екипажът ми е намерил убежище в дома ти. Ще приемеш ли и мен?
	Вложих всичкото наследено от баща ми сияние в усмивката си и кимнах.
	— Добре дошъл!
	Вероятно и той беше крадец като другите. Мъжът се наведе и вдигна един обърнат стол.
	— Котките ми — обясних аз. — Непрекъснато събарят всичко.
	Донесох храна и вино. Той се настани на сребърния стол, който посочих. Намръщи се, когато сядаше — може би беше ранен и го заболя. Дългият белег от петата до бедрото му беше стар и избелял.
	— За пръв път виждам такъв стан! Източна изработка ли е?
	През тази стая бяха минали поне хиляда като него. Очите им оглеждаха златото и среброто, но не и стана.
	— Египетски е — отвърнах след кратко колебание.
	— Те са най-големите майстори. Има втора греда вместо тежести. Така нишките се придърпват много по-добре. Бих искал да нарисувам модела, че да зарадвам жена ми с подобен стан. Тежестите все й пречат. — Гласът му беше топъл и ме привличаше като морските вълни. — За съжаление, не намирам време да измайсторя нещо подобно. Един от многото ми съпружески недостатъци.
	_Жена ми._ Бях смаяна. Дори да беше женен, досега никой от гостите ми не беше споменавал тези две думи. Мъжът ме погледна с тъмните си очи и се усмихна.
	— Всички си мислят, че докато тъче, жена ми не чува нищо, само че тя чува всичко и така научава новините — кой ще се жени, коя булка е бременна и кой се кани да възбуни вражда.
	— Имаш умна жена.
	— Така е. Не мога да си обясня защо избра мен, но тъй като това само ме радва, гледам да не повдигам въпроса.
	Засмях се. Не бях чула друг мъж да говори така. В него имаше нещо познато, но какво, какво…
	— Жена ти на кораба ли е?
	— Слава на боговете, у дома е. Не бих я взел на кораба с всичките тези разбойници. Тя се справя с къщата по-добре и от най-съвестен управител.
	Думите му ме озадачиха. Обикновените моряци нямат управители на домакинствата, нито пък се облягат на сребърни столове все едно са си вкъщи.
	— Наричаш хората си разбойници? На мен не ми се видяха по-различни от другите моряци.
	— Хубаво, че мислиш така, но и те се държат като животни почти през цялото време. Аз съм виновен, че не ги командвам както трябва — въздъхна капитанът. — Но войната променя всички мъже. Дори най-добрите. А моите моряци не са от най-добрите.
	Говореше като на човек, който е наясно с войните, а аз бях чувала от баща ми само разкази за титаните. Отпих от виното и казах:
	— Войната е голяма глупост. Дори да спечелиш, ще поживееш още някоя година и ще умреш.
	— Не забравяй за славата. Да беше поговорила с главнокомандващия, та да ни спестиш всичките беди.
	— Какво причини войната?
	— Да видим дали ще си спомня. — Той започна да брои на пръсти. — Желание за мъст. Страст. Високомерие. Алчност. Жажда за власт. Дали не забравих нещо? А, да. Засегнато честолюбие и суета.
	— Всекидневието на боговете — усмихнах се аз.
	— Твое свещено право е да го твърдиш — засмя се той. — Само ще добавя, че съм доволен, тъй като повечето богове бяха на наша страна.
	_Свещено право._ Той знаеше, че съм богиня, но не се държеше благоговейно. Все едно бяхме съседи и обсъждахме смокиновата реколта.
	— Боговете воюваха със смъртните, така ли? Кои богове?
	— Хера, Посейдон, Афродита и разбира се, Атина.
	Не бях чувала за тази битка. Нямаше откъде да науча. Хермес не идваше, нимфите не се интересуваха от новини, а мъжете на масите ми само ядяха и пиеха. Познанията ми за света се свеждаха до онова, което виждаха очите и докосваха ръцете ми.
	— Няма да ти досаждам с подробности, ала моряците ми са изтощени, тъй като се бихме десет години в Троя и вече нямат търпение да се върнат у дома.
	— Десет години? Тази Троя трябва да е страшна крепост!
	— О, да, макар че войната се проточи не заради нейната сила, а заради нашата слабост.
	Бях изненадана приятно от признанието и откровеното самообвинение.
	— Доста дълго са се били далеч от дома.
	— Тръгнахме си от Троя преди две години. Връщането се оказа по-трудно, отколкото предполагах.
	— Може би не трябва да се тревожиш за стана. Жена ти вероятно се е отказала от помощта ти и е изобретила нов.
	По лицето му премина сянка.
	— Сигурно си права. Няма да се изненадам и ако е удвоила земите ни.
	— Къде са тези земи?
	— До Аргос. Имаме ечемик, стада крави…
	— Кравите на баща ми са чисто бели — любимата му порода.
	— Те искат много грижи. Трудни са за отглеждане.
	— Той се справя. И без това не се занимава с нищо друго.
	Ръцете на капитана бяха големи и мазолести. Размахваше чашата вино, то се плискаше, но на масата не капна нито капка. Така и не видях да доближава чашата до устните си.
	— Съжалявам, че не одобряваш виното ми.
	Той погледна чашата.
	— Извинявай, отпуснах се от гостоприемството ти, увлякох се в приказки и забравих да пия. Моряците ми твърдят, че някой ден ще си загубя главата. Та къде, казваш, отидоха те?
	За малко да прихна. Бях замаяна, но говорех спокойно, като него.
	— В задната градина са. Там сянката е дебела и си почиват.
	— Странно! Никога не са били толкова кротки. Сигурно много си ги впечатлила.
	Дочух тихо жужене, предвещаващо заклинание. Погледът на капитана се изостри и двамата станахме едновременно. Край на въведението.
	— Не пи и постъпи разумно. Но аз съм магьосница и ти си в дома ми.
	Той остави чашата и сложи ръка на дръжката на меча.
	— Оръжията не ме плашат. Не се страхувам и от собствената си кръв — предупредих го аз.
	— Значи си по-смела от повечето богове. Бях свидетел как страдаше Афродита, когато синът й умря.
	— Вещиците нямат нежни души.
	Дръжката на меча му беше очукана от безброй битки, тялото му беше стегнато и готово за атака, а краката му, макар и къси, бяха силни и мускулести. Кожата ми настръхна. Беше красив мъж.
	— Какво има в торбичката на колана ти? — попитах аз.
	— Билка.
	— С черни корени и бели цветчета?
	— Да.
	— Смъртните не могат да берат моли.
	— Така е.
	— Тогава кой го набра? Е, всъщност знам кой. — Спомних си как Хермес ме наблюдаваше и разпитваше за магиите. — Защо не пи, след като имаш моли? Знаеш, че не би се поддал на моите заклинания.
	— Да. Той ми разказа за теб. Но благоразумието ми винаги надделява. Благодарен съм на бога хитрец, но на него не може да се разчита. Би ти помогнал да превърнеш и мен в прасе.
	— Винаги ли си толкова подозрителен?
	Той разпери ръце.
	— Всичко около нас е несправедливо. Но трябва някак да се живее.
	— Ти си Одисей, нали? И носиш кръвта на същия този бог хитрец!
	Прямостта ми не го смути. Беше свикнал да общува с богове.
	— А ти си Цирцея, дъщерята на Слънцето.
	Когато чух името си на устните му, в мен пламна искра. Той наистина ме привличаше като приливната вълна, която помита брега.
	— Повечето хора не разбират коя съм.
	— Повечето хора са глупави. Да си призная, и аз дълго се чудих. Значи баща ти е кравар, така ли?
	Усмивката му ме подканваше да се засмея — все едно бяхме две палави хлапета.
	— А ти какъв си? Цар? Или благородник?
	— Аз съм принц.
	— Е, принц Одисей, какво ще правим сега? Ти имаш моли, а аз имам хората ти. Не мога да ти навредя, но и ти не бива да ми посягаш, тъй като моряците ще останат завинаги такива, каквито са сега.
	— Боях се от това. Пък и баща ти Хелиос си го бива в отмъщенията. Не ми се ще да изпитам гнева му.
	Хелиос не би ме защитил, но аз премълчах.
	— Твоите хора щяха да ме оберат, без да им мигне окото.
	— Съжалявам. Такива са те. Млади и глупави, а аз им отпуснах юздите.
	Не за пръв път изказваше съжаление. Приличаше на Дедал по уравновесеност и остроумие, ала зад непрестореността му се таеше загадъчна дълбока вода, от която исках да пия.
	— Да обсъдим възможностите — предложих аз.
	— Какво предлагаш?
	Тонът му беше непринуден, макар ръката му да беше все така на дръжката на меча.
	— Знаеш ли, че Хермес ми е казвал за едно пророчество, свързано с теб.
	— Кое по-точно?
	— Ами че съдбата ще те доведе при мен.
	— И?
	— И толкова.
	— Пълна глупост — заяви Одисей.
	Засмях се. Чувствах се като ястреб на зъбер. Ноктите ми стискаха скалата, но умът ми се рееше във въздуха.
	— Предлагам примирие. Един вид изпитание.
	— Какво изпитание?
	Той се приведе в очакване. Жест, който щях да опозная добре. Дори Одисей не можеше напълно да се прикрива. Винаги беше готов за предизвикателства. Кожата му лъхаше на море и на битки. Знаеше случки от десетгодишната война. Обзе ме силно изкушение и усетих, че тръпна от желание така, както събудената от зимен сън мечка ламти за храна.
	— Чувала съм, че любовта поражда доверие.
	Веднага забелязах мигновено потулената искра в очите му.
	— Уважаема Цирцея, благодаря за честта. Бих бил глупак, ако отвърна с „не“, но пък и ако кажа… „да“. Аз съм смъртен. Оставя ли молито и легна ли до теб, ти ще направиш магия. Освен ако не се закълнеш на реката на мъртвите, че няма да ми навредиш.
	Клетва до река Стикс би спряла и Зевс.
	— Доста си предпазлив.
	— Взаимно е.
	Аз не бях предпазлива. Бях неразумна и упорита. Одисей също действаше стремглаво, но по различен начин. Бяхме два остри камъка, но за някои неща си заслужава да бъдеш наранен.
	— Ще се закълна — обещах аз.


>	Шестнайсета глава

	След много години чух песен, посветена на срещата ни. Певецът беше млад и едва налучкваше нотите, но мелодичността на куплетите беше завладяваща и прикриваше нескопосаното му пеене. Не се учудих, че бях възпята като горда вещица, коленичила пред героя с изваден меч, за да моли за помилване. Смирените женици са вдъхновение за поетите и във всяка творба имаше по някоя, която ридаеше и пълзеше.
	Лежахме в голямото ми златно легло. Исках да го видя доволен, отдаден на страстта и с разголени чувства. Така и стана — с изключение на чувствата. Въпреки всичко между нас се породи доверие.
	— Аз не съм от Аргос — призна Одисей. — От Итака съм. Островът е каменист и не става за отглеждане на крави. Имаме кози и маслинови дръвчета.
	— А война имаше ли, или не?
	— Имаше.
	Пламъците на огнището играеха и хвърляха дълги сенки на постелята. Сякаш в готовност да отблъсне ненадеен нападател, той беше неспокоен и нащрек, но умората му започна да личи като скала под морски отлив. Според традицията трябваше добре да похапне и отпочине и чак след това да му задавам въпроси, но ние не спазихме обичая.
	— Спомена, че пътуването било тежко.
	— Тръгнахме от Троя с дванайсет кораба. — Бръчките изпъкваха на жълтеникавата светлина и умореното му лице приличаше на стар щит. — А виж колцина останахме…
	За голямо свое учудване аз бях шокирана — единайсет кораба означаваше повече от петстотин загинали мъже!
	— Що за бедствие ви сполетя?
	Одисей разказа цялата история все едно диктуваше готварска рецепта. Бури, които го отвели на другия край на света. Земи с канибали, свирепи диваци и самодоволни сибарити. Циклопът Полифем, жесток едноок гигант и син на Посейдон, оглозгал половин дузина мъже. Одисей го ослепил, за да избяга, а после Посейдон му отмъстил с морски бури и бедствия.
	Не беше за чудене, че Одисей накуцваше и косата му беше посребрена. Та той се беше борил с чудовища…
	— За капак Атина, която винаги ме подкрепяше, ми обърна гръб.
	Умната Зевсова дъщеря почиташе най-много от всичко изобретателността и хитростта и разбира се, той беше човекът, на когото се възхищаваше.
	— Обиди ли ти се?
	Одисей пое дъх.
	— Войната ражда грехове и аз бях сред онези, които ги вършеха. Помолех ли я за опрощение, тя го даваше. Но при похищението на града храмовете бяха изпепелени и олтарите потънаха в кръв.
	Това беше най-голямото кощунство — да проливаш кръв на свято място.
	— Другите й се молеха, аз — не. Нямах… търпение.
	— Това е обяснимо след десет години война.
	— Благодаря за думите, но и двамата знаем, че не е така. Щом се качих на кораба, вълните се надигнаха и небето стана тъмно като желязо. Опитах да се върнем, ала беше твърде късно. Бурята, която изпрати, ни запокити далеч от Троя. Тя вече не разговаря с мен — добави Одисей и потри кокалчетата на ръцете си, сякаш изпитваше болка.
	Бедствие след бедствие. И ето че се намираше в къща на магьосница, но колкото и уморен и изтерзан да беше, той седна пред огнището и потули горестта си с обаяние и усмивки. Какъв кураж, каква бдителност и каква свръхволя! Но човешките възможности имат предел. Лицето му посърна от умора и гласът му стана дрезгав. Сравних го с остър камък, но ето че лежеше отпуснат в ръцете ми. Усетих болка в гърдите. Поканата да дойде в леглото ми беше само предизвикателство, но в мен затрептяха едни други, отколешни чувства. Можех _да закърпя раните… и да го върна към живота_.
	Когато посрещах първите моряци, аз бях готова да угодя на всеки, който ми се усмихнеше. Сега бях жестока магьосница, доказала вещерството си с наличието на безброй свине. Спомних си за Хермес, който обичаше да ме наблюдава, за да види дали ще се размекна, дали ще се държа като харпия, глупава чайка или свирепо чудовище.
	Но това едва ли бяха всички реакции, на които бях способна.
	— Одисей, сине Лаертов, преживял си много — промълвих и хванах ръката му. — Душата ти е като сухо есенно листо. Ала тук намери пристан.
	Облекчението в погледа му стопли сърцето ми. Наредих на нимфите да се погрижат за него — да приготвят сребърната вана, да измият морното му тяло и да му донесат чисти дрехи. Когато застана с блестящи кожа и коса до отрупаната с храна маса, той каза:
	— Прости ми, но не мога да ям.
	Знаех какво иска. Не настоя, не ме и помоли. Чакаше да взема решение.
	— Ела — рекох аз и го поведох към свинарника под златистите лъчи на слънцето.
	Отворих вратата и прасетата заквичаха, но щом го видяха, ужасът им тутакси стихна. Намазах зурлите им с вълшебно биле и казах магическите думи. Четината опада и те се превърнаха в мъже. Разплакаха се и го прегърнаха. Той също зарида без звук и брадата му потъмня от сълзи. Приличаха ми на баща с безпътни синове. При напускането на Троя тези мъже са били момчета, а сега… Стоях и ги гледах като пастир стадото си.
	— Добре дошли! Оставете кораба на кея и заповядайте на масата — поканих ги аз.


	Ядоха, пиха и се веселиха, а и се подмладиха от радостта на избавлението. Одисей също се оживи и аз го видях в нова светлина. Както с всичко останало, той се справяше добре и като командир — смееше се на шегите на моряците, деликатно ги кореше и им вдъхваше увереност със спокойствието си. Те кръжаха около него като пчели около кошер.
	Мъжете заклюмаха и им дадох одеяла, за да се настанят където им е удобно. Някои легнаха в празните стаи, но повечето предпочетоха да спят под летните звезди.
	Одисей седна на сребърния стол и му налях вино. Лицето му беше спокойно и той отново се наведе напред, сякаш беше цял в слух.
	— Майсторът на стана е Дедал. Чувал ли си за него?
	Възхитеният му поглед ме зарадва.
	— Това обяснява уникалната изработка. Може ли да го разгледам?
	Кимнах.
	Той прокара пръсти по гредите все едно беше жрец, който докосва олтар.
	— Как се сдоби с него?
	— Подарък ми е.
	В очите му проблесна любопитство, ала въпрос не последва.
	— Когато бях малък, игрите на повечето момчета бяха битки със страшилища като Херакъл. Аз мечтаех да приличам на Дедал, гения на желязото и дървото и изобретателя на куп чудеса. Уви, нямах неговия талант. Непрекъснато се наранявах с инструментите.
	Пред очите ми веднага изникнаха белезите на Дедал, но замълчах.
	Одисей прокара ръка по страничната греда на стана, сякаш галеше любимо куче.
	— Може ли да гледам, докато тъчеш?
	Бях свикнала да работя сама и преждата се усука между пръстите ми. Очите му следяха всяко мое движение. Разпитваше ме за разликите с другите станове и аз се постарах да му обясня, но накрая признах:
	— Това е първият ми стан.
	— Сигурно изпитваш голямо удоволствие. Все едно да пиеш вино вместо вода. Или Ахил да изпълнява поръчките ти.
	За пръв път чувах това име. Одисей ми разказа за него, като думите му се лееха: Ахил, принц на Фтия, най-бързият и най-смелият в Троянската война. Красив, умен, син на страховитата нереида Тетида. Троянците падали пред него като окосена трева и дори великият принц Хектор загинал от острата му ясенова стрела.
	— Ти май не го харесваш — подхвърлих аз.
	— Ценя качествата му — оживено отвърна Одисей. — Но като воин направи доста грешки и заради него загинаха мнозина. Идеите му за лоялност и чест бяха неудачни. Полагахме всекидневни усилия да го въвличаме в общата цел, за да не се отклонява. Най-доброто у него залиня и тогава стана още по-трудно. Но както споменах, майка му е богиня и той е оплетен в тежки като океански водорасли пророчества. Ахил се бореше с неща, които са сложни за разбиране.
	Това не беше лъжа, ала не беше и истина. Атина беше негов патрон. Той беше от онези, които трошат света като яйчена черупка.
	— Кое беше най-хубавото, свързано с Ахил?
	— Любовникът му Патрокъл. Той не ме харесваше, но мен добрите не ме харесват. Ахил за малко не полудя, когато Патрокъл умря.
	Спрях да тъка и се загледах в лицето му. Тъмното небе просветляваше. Един от вълците въздъхна с глава върху лапите.
	— Достопочтена Цирцея, златна магьоснице на Еея — най-сетне подхвана Одисей, — ти ни удостои с толкова необходимата ни милост и гостоприемство. Корабът е в окаяно състояние. Мъжете са изтощени. Срамувам се да искам каквото и да е, ала се налага. Дълбоко се надявам да останем на острова поне месец. Много ли е?
	Радостта заблика в мен като мед, но успях да запазя самообладание.
	— Не мисля, че е много.


	Одисей започна работа по кораба. Вечер сядаше пред огнището, мъжете ядяха, а по-късно идваше при мен, в леглото. Раменете му бяха заякнали в дългите битки. Галех грубите му белези. Беше ми приятно, но истинското задоволство идваше, когато ми разказваше за Троя и завоеванията си, за гордия и лесно нараним като незакалено желязо вожд Агамемнон, за брат му Менелай и съпругата му Елена, която причинила войната, за смелия и грамаден като канара глуповат Аякс, за Диомед, който се оказа безмилостната дясна ръка на Одисей. А после и за троянците: Парис, красивия, палав крадец на сърцето на Елена, баща й, белобрадия Приам, цар на Троя и любимец на боговете заради добрия му нрав, Хекуба, царицата с войнствен дух, народила безброй благородни чеда, и Хектор, най-големия й син, знатен наследник и бранител на оградения с крепостни стени велик град.
	Одисей… Спираловидната раковина, криеща изненада след всяка извивка…
	Започнах да разбирам какво беше имал предвид, когато спомена за слабостта на войската. Не ставаше дума за физическа неиздръжливост, а за дисциплина. Хората му бяха горделиви, непокорни и убедени, че ще спечелят войната заради собствените си незаменими качества.
	Една вечер Одисей ме попита:
	— Знаеш ли кой печели войните?
	Лежахме на рогозката до леглото. С всеки изминал ден той възвръщаше жизнеността си. В очите му проблясваха пламъчета. Говореше като адвокат, като поет или като крайпътен шарлатанин, но доказваше увлекателно становището си и сваляше булото на световните тайни. Постигаше го не само с умно словоизлияние, а и с жестове, напевен глас и изразителност. Все едно правеше магия. Той притежаваше дарба, която принадлежеше на него и на никой друг.
	— Военните вождове си приписват славата и присвояват богатствата. Привикват те да докладваш, вместо да те оставят да си вършиш работата. А песните възпяват героите. Когато Ахил сложи шлема си и поеме по бойната пътека, простолюдието се въодушевява и копнее да е до него, за да бъде възпято в легенди. _Аз се бих до Ахил. Щитът ми опираше в щита на Аякс. Усетих замаха на копията им._ Макар да не ги бива, тези посредствени воини накрая спечелват войната. Но всички трябва да са предвождани от силна ръка и ум, които да обединяват усилията и да водят към целта без стъписване пред изпитанията на битките.
	— Това е твоята роля. Ти си като Дедал. Само че не работиш с дърво, а с хора.
	Погледът му беше неописуем — силно, омайващо вино.
	— След смъртта на Ахил Агамемнон ме нарече Най-великия грък. Много са мъжете, които се бият храбро, но, за съжаление, винаги се стъписват пред истинското лице на войната. Само аз имах смелостта да действам безпрекословно.
	— И по-точно? — заинтересувах се аз и потупах голите му набраздени с белези гърди в очакване на отговор.
	— Обещаваш милост на шпионите и те ти разказват всичко. После ги убиваш. Отърваваш се от размирниците. Ласкаеш начумерените герои. Каквото и да ти струва, поддържаш духа висок. Когато страшната рана на великия Филоктет гнояса и състоянието му се влоши, мъжете загубиха кураж. Оставих го на един остров и заявих, че е по негово желание. Аякс и Агамемнон щяха да се бият до смърт пред портите на Троя, ако не бях измислил номера с огромния кон и историята, която убеди троянците да го пуснат вътре. Клечах в корема му с подбрани воини и ако някой трепнеше от напрежение и страх, щях тутакси да забия ножа в гърлото му. Троянците легнаха да спят и ги нападнахме като лисици кокошарник.
	Тези подвизи не ставаха за песни в дворец, нито за притчи от великата златна епоха. Но разказани от Одисей, в тях като че ли нямаше нищо непочтено: звучаха вдъхновено, справедливо и благоразумно.
	— Защо реши да отидеш на война, след като знаеш какви са другите царе?
	Той потри лицето си и каза:
	— Заради едно глупаво обещание. Синът ми беше на годинка, бях отскоро женен и когато пратеникът на Агамемнон дойде да ме извика, реших да се престоря на луд. Излязох гол и започнах да ора зимното поле. Войникът опря оръжието си в сина ми, аз веднага спрях да ора и… така отидох във войската.
	Какъв горчив парадокс: за да спаси сина си, беше загубил себе си.
	— Как ли си го преживял…
	Одисей вдигна ръце.
	— Животът е несправедлив. Ето например Паламед, съветникът на Агамемнон. Съвестен воин, който по време на нощна стража пада в яма с подострени колове. Ужасна загуба.
	Очите му заблестяха. Ако добрият Патрокъл беше тук, той щеше да каже: Моля, моля, ти не си истински герой, не си Херакъл, нито пък Язон. Това, което разказваш, не идва от чисти сърце и душа. Ти не вършиш благородни деяния под сияйното слънце.
	Ала аз познавах Язон и знаех какво се случва под лъчите на слънцето. Замълчах.


	Минаваха ден след ден и нощ след нощ, а къщата ми беше все така пълна с четири дузини мъже. За пръв път се усетих обградена с човешка плът. Изтощените мъжки тела се нуждаеха от непрекъснато внимание, храна, пиене, спане, почивка, къпане, миене и триене. Горките смъртни, налагаше се да проявяват такова постоянство и търпение! На петия ден шилото на Одисей се изхлузи и продупчи палеца на ръката му. Намазах го с мехлем и направих магия, за да не се инфектира, но мина много време, докато раната зарасна. Болката се изписваше на лицето му и тя беше само едно от многото му страдания — вратът му беше схванат, имаше стомашни киселини, обаждаха се и стари рани. Галех назъбените белези и дори му предложих да ги направя гладки.
	— Не, благодаря. Без тях няма да се позная.
	Всъщност по-добре, че не се съгласи. Белезите му отиваха. Безстрашието беше избродирано върху кожата му и всеки би му се възхитил с думите: това е мъж, пребродил света. Един смел капитан, който има какво да разкаже.
	Можех и аз да му разкажа за Сцила, Главк, Еет и Минотавъра. За каменната стена, до която бях притисната с лакът на гърлото. За окървавения под, в който се отразяваше луната. За телата, които влачих и изгорих с кораба. За звуците на плътта, когато се разкъсва и преобразява, и как може да спреш този процес, та чудовищният полузвяр да умре.
	Той щеше да ме слуша внимателно. Неуморният му ум щеше да преценява и обмисля всяка казана дума. Стараех се да прикривам мислите си, ала не успявах. Одисей разкриваше всяка подробност, забелязваше слабостите ми и ги подреждаше в колекцията си до слабостите на Ахил и Аякс. Тя беше неговото оръжие и той не се разделяше с нея.
	Загледах се в голото си огряно от пламъците на огнището тяло и си представих как бих изглеждала като карта на всичко преживяно: белязана длан, ръка без пръсти, хиляди рани от правене на магии, дълбоки бръчки от палещите, изгарящи лъчи на баща ми и увиснала като топяща се свещ кожа на лицето. А имаше и толкова много други горчивини, които не се виждаха.
	Еет казваше, че грозните нимфи са _нищо, петно на лицето на земята_.
	Гладкият ми корем блестеше като мед на слънце. Придърпах Одисей в прегръдките си. Аз бях златна вещица без минало.

	* * *

	Опознавах мъжете от кораба и безпътните им нрави и неблагоразумие, за които беше споменал Одисей. Полит беше сдържан, Еврилох се отличаваше с упорство и начумереност, Елпинор беше с дълго слабо лице и се смееше като прегракнала сова. Приличаха ми на вълчета — бяха ли сити, тутакси забравяха за терзанията си. Когато минавах покрай тях, свеждаха поглед, сякаш за да се уверят, че имат ръце, а не копита.
	По цял ден се надпреварваха да тичат по хълмовете и по брега. Винаги се обръщаха към Одисей и питаха развълнувано дали ще им бъде съдия на стрелбата с лък, или на хвърлянето на диск и копие.
	Понякога той се съгласяваше с усмивка, но се случваше да крещи и да ги удря. Изглеждаше уравновесен и спокоен, но не беше така. Животът с него приличаше на морето: всеки ден имаше различен цвят и различни разпенени вълни, както и една постоянна напрегнатост чак до линията на хоризонта. Когато перилата на кораба му рухнаха, той ги изрита в морето. На другия ден грабна брадвата и се озъби на предложената от Еврилох помощ. Умееше да се владее и да показва въдворяващото Ахил лице, но това го уморяваше. Често изпадаше в мрачни настроения и избухваше. В такива моменти мъжете бързаха да изчезнат и да са далеч от очите му. Дедал ми беше казал, че _от много удари и най-каленото желязо става чупливо_.
	Аз се държах мирно и спокойно — мека като балсам и тиха като безветрено море. Разпитвах го за истории от чужди земи. Разказа ми за войската на етиопския цар Мемнон, сина на Зората, и за амазонките с техните сърповидни щитове. Бил чул, че в Египет някои фараони били предрешени като мъже жени. В Индия пък имало мравки с големината на лисици, които изравяли злато от дюните. Далеч на север хората не вярвали, че реката на Океан опасва Земята, а че това била някаква широка колкото кораб, виеща се и вечно гладна змия. Поглъщала всичко пред себе си и когато погълнела целия свят, щяла да налапа и себе си.
	Правеше, струваше, но Итака не му излизаше от главата. Не забравяше да спомене маслиновите гори, козите, верните слуги, породистите ловджийски хрътки, които беше отгледал, благородните си родители, старата дойка и първия лов за глигани, от който беше големият белег на крака му. Синът му Телемах беше пораснал и вероятно сам прибираше стадата от планината. _Знам, че се грижи добре за тях. Всеки принц трябва да познава земята си, а най-много научаваш за нея, когато я обикаляш със стадата._ Нито веднъж не каза: Ами ако се прибера и всичко е станало на прах и пепел? Но аз знам, че го мислеше и безпокойството му растеше в мрака.


	Дойде есента, отидоха си ярките летни дни и тревата започна да пука под стъпките ни. Месецът почти изтече и той каза:
	— Ако не тръгнем скоро, ще трябва да останем и зимата.
	Прозорецът беше отворен и подухваше лек бриз. Одисей често подхвърляше някое изречение и чакаше ответ. Този път продължи мисълта си:
	— Ако си съгласна, бих останал. Само до пролетта. Ще тръгнем веднага след като морето се успокои. Няма кой знае колко да се забавим.
	Последните думи не бяха предназначени за мен, а за някого, с когото мълчаливо спореше. Може би с хората си, може би с жена си. Все едно. Не го погледнах, за да не види радостта ми, и промълвих:
	— Съгласна съм.

	* * *

	След разговора той се успокои и още на другия ден отиде с екипажа на брега. Замъкнаха кораба в една пещера, оградиха го с колове, навиха платната и прибраха механизмите за зимата.
	Забелязвах, че понякога ме наблюдава. Съсредоточаваше се и ми задаваше въпроси за баща ми, за острова, стана, миналото ми и магиите. Гледаше ме по същия начин, по който се чудеше на рака с тройна щипка или на странните приливи и отливи на източния залив. Светът беше пълен със загадки и аз бях само една от тях. Вратата, на която чукаше, не се отваряше. Това му носеше нови усещания, а и му допадаше. Изпитваше облекчение, тъй като целият свят се изповядваше на него, а той се изповядваше на мен.
	Разказваше ми истории през деня, но и през нощта, когато огънят загасваше и лицето му потъваше в сенки.
	— След циклопите като че ли малко ни провървя. Озовахме се на острова на ветровете — чувала ли си за него?
	— Цар Еол. Един от любимците на Зевс. Той наблюдава ветровете, които движат корабите.
	— Еол ме хареса и ни изпрати благоприятен зефир. Както и един мех с другите ветрове, за да не ни пречат. Девет дни и нощи се носихме по вълните. Не мигнах, за да пазя меха. Казах на екипажа какво има в него, но те не повярваха и решиха, че е някакво съкровище. Придобитото в Троя беше потънало в морето и не искаха да се приберат с празни ръце. Нали предполагаш какво стана? — въздъхна Одисей.
	Не беше трудно да се досетя.
	Сега обаче бяха заточени на острова за цялата зима и се чудеха какво да правят с безделието си. Измислиха игра — вечер замеряха купите с утайката от виното, но не улучваха, тъй като бяха пияни. Масата червенееше като след клане и когато им казвах да изчистят, се споглеждаха. Ако бях някой друг, щяха да негодуват, ала все още не бяха забравили свинските зурли.
	— По едно време съм заспал — продължи разказа си той — и не съм усетил как отварят меха. Събудих се от воя на ветровете, които избутаха кораба назад и все едно изобщо не бяхме пътували. Идеше ми да ги избия. Имат бръчки, но нямат ум и разум. Когато тръгнахме на път, не знаеха какви са изпитанията, които правят от мъжа мъж, не бяха женени, нямаха деца, а и не знаеха да пестят, тъй като не бяха преживявали бедни реколти само с шепа зърно на дъното на хамбарите. През всичките тези години родителите им остаряха и умряха. Аз ги лиших не само от младостта, а и от живота им.
	Одисей потри кокалчетата на ръцете си. Когато бил млад, стрелял отлично с лък, а опъването, нагласяването на стрелата и изстрелването й уморява и травмира ръцете. Болката все още го преследваше, но той вярваше, че и сега би бил съвършен стрелец.
	— Защо се отказа от лъка?
	— Въпрос на политика. Лъкът е оръжието на Парис, красивия женокрадец. Сред героите той е смятан за страхливец. Дори най-изкусният стрелец не може да бъде наречен Най-великият грък.
	— Героите са глупаци.
	— Съгласен съм — засмя се Одисей.
	Дълго мълча със затворени очи и помислих, че е заспал. По едно време каза:
	— Да знаеш само колко близо бяхме до брега на Итака… Усетих дори мириса на рибарските огньове.


	Започнах да го моля за малки услуги. Да убие елен за вечеря. Да налови риба. Да постегне оградата на свинарника. Изпитвах голямо удоволствие, когато се появяваше на прага с пълни мрежи с риба и кошници с плодове. Връзвахме лозите и обсъждахме Елпинор и навика му да спи на покрива, което ни се струваше опасно.
	— Някой ден ще падне и ще си счупи врата — кахъреше се Одисей.
	— Ще му кажа, че може да спи горе само ако е трезвен.
	— С други думи, никога.
	Знаех, че не постъпвам разумно. Човек като него никога не би бил щастлив на такъв малък остров. Дори да намерех начин да бъде доволен, той беше смъртен и вече не беше млад. Бъди благодарна, успокоявах се аз — една цяла зима е повече и от времето, което прекара с Дедал…
	И все пак исках още. Готвех любимите му ястия и ми беше ми приятно, когато видех доволната му усмивка. Вечер сядахме до огнището и обсъждахме деня. Веднъж го попитах:
	— Дали поразеният от мълния дъб не гние отвътре?
	— Ще проверя. Ако е загнил, утре ще го отсека.
	Отсече го и подхвана къпинака.
	— Тези шубраци пълзят навсякъде. Трябват ти кози. Едно малко стадо от четири кози ще ги опасе и няма да имаш повече грижи.
	— И къде ще намеря кози?
	_Итака…_ Магическата дума помежду ни.
	— Ще превърна няколко овце в кози и готово — предложих аз.


	Нимфите се увъртаха около мъжете и водеха избраниците в леглата си. Това също ми харесваше, тъй като неговите хора се сближаваха с моите. Бях казала на Дедал, че няма да се омъжа, тъй като ръцете ми бяха кални и харесвах работата си. Но ръцете на Одисей също бяха кални.
	_Как мислиш, Цирцея, къде ли се е научил да се справя така добре с домакинските задачи?_
	Жена ми, жена ми, жена ми, повтаряше той. Сякаш тя беше негов щит. Не споменаваше името й като хората, които се боят да не поканят смъртта, ако я назоват.
	Пенелопа… Заспеше ли, произнасях името й на срички, за да я предизвикам да се появи. Тя не идваше. Видя ли, само си въобразяваш, че има някакви изключителни способности!
	Дълго мълчах, но накрая не издържах и разчовърках раната.
	— Опиши ми жена си.
	Била нежна и внимателна, а изискаността й въздействала много по-силно, отколкото и най-силните крясъци. Плувала чудесно, любимото й цвете бил минзухарът и винаги се закичвала с първия цвят за късмет. Одисей говореше за нея, сякаш беше до него и не бяха разделени от цели дванайсет години през не едно и две морета.
	Била братовчедка на Елена. Хиляди пъти по-разсъдлива и по-мъдра от умната, ала своенравна Елена. Вече ми беше разказал за царицата на Спарта, смъртната дъщеря на Зевс и най-красивата жена в света. Принцът на Троя Парис я отмъкнал от мъжа й Менелай и така започнала войната.
	— А тя искала ли е да бъде с Парис?
	— Кой знае… Десет години бяхме на лагер пред портите й и така и не се опита да избяга. Но когато Менелай атакувал града, веднага се хвърлила гола в обятията му, като се кълняла, че била принудена да живее в тормоз и унижения и искала само мъжа си. Трудно е да научиш истината от нея — все едно да развиваш омотана на кълбо змия. Каквато и да прави, все гледа да е в нейна изгода.
	Не че той беше по-различен.
	— Виж моята жена е постоянна във всичко. И най-мъдрите понякога грешат, но тя — никога. Пенелопа е лък, който не се огъва, тя е вярна звезда. — Одисей замълча, разчувстван от спомени. — Нищо, което казва, не е еднозначно или самоцелно, тя познава себе си и не се поддава на влияния.
	Думите му ме прорязаха като тънко острие. Знаех, че я обича, от мига, в който заговори за стана, но въпреки това той стоеше при мен месеци наред и аз се опивах от чара му. Постепенно започнах да осъзнавам, че нощите в леглото ми са само нощи на един пътешественик — когато си в Египет, се кланяш на Изида, когато си в Анатолия, убиваш агне за Цибела, не изневеряваш на Атина, ако си в дома й, и така нататък.
	Имаше и още нещо. Одисей беше воювал години наред, побеждавайки какви ли не непобедими царе и капризни принцове. Той вършеше подвизи благодарение на собствения си находчив ум, подвизи, равнозначни на укротяването на огнедишащите бикове на Еет. В Итака нямаше злонамерени воини, подстрекатели и неочаквани нападения, не се налагаше да прилага внезапни военни хитрости и да загиват хора. Как ли щеше да се чувства, когато най-сетне се завърне в родното гнездо? Домашният уют с мен беше нещо като репетиция. Седеше до огнището, работеше в градината и се опитваше да си спомни предишния живот. Как се забива брадва в дърво, а не в човек, и как ще се слее с Пенелопа все едно напасва някоя от гладките Дедалови сглобки.
	Когато спеше, въздухът му спираше за миг и нещо в гърлото му прещракваше. _Щрак…_
	Пазифая би ме посъветвала да му дам любовно биле и да го запазя при себе си. Еет би ме накарал да му отнема ума. Представих си го как седи на коленете ми и ме гледа с глупаво обожание.
	Заваляха зимните дъждове и замириса на мокра пръст. Обичах този сезон, студения пясък и цветовете на бялата чемерика. Одисей беше понапълнял и старите болежки не го тормозеха толкова много. От раздразнителността му нямаше следа и това ме радваше — все едно се грижех добре за градина или гледах как новородените агънца се изправят на крака.
	Мъжете не се отдалечаваха от къщата и пиеха, за да се стоплят. Одисей им разказваше за героичните подвизи на Ахил, Аякс и Диомед, забавляваше ги и повдигаше духа им. Те го слушаха в захлас. _Ние бяхме сред тях, ние се изправихме срещу Хектор и синовете ни ще разказват за нашите дела._
	Една вечер ми каза:
	— Когато видяха Хектор, всички, които имаха малко ум в главата, побягнаха.
	— И ти ли?
	— Разбира се. Аякс едва удържаше фронта и само Ахил можеше да го победи. Аз съм безстрашен воин, но знам възможностите си.
	Мнозина затваряха очи и се забравяха в мечти за така бленуваните смелост и сила. Той си беше направил точна самопреценка с всичките плюсове и минуси. Беше наясно с качествата си до най-малкия детайл.
	— Веднъж видях Хектор. Беше още в началото на войната. Седеше на разнебитен стол до баща си Приам, уж седеше на трон. Не блестеше с нищичко, ала беше като издялан от къс мрамор. Жена му Андромаха ни наля вино. След време му роди син — Астианакс или Цар на града. Хектор го наричаше Скамандър — на името на реката в Троя.
	— И какво се случи със сина му?
	— Това, което се случва с всички синове по време на война. Ахил уби Хектор, Пир, синът на Ахил, нападна двореца и разцепи главата на Астианакс. Висшият дълг на всеки син е да отмъсти за баща си. Ако беше жив, един ден Астианакс щеше да събере войска срещу нас.
	Тънкият сърп на луната надничаше през прозореца.
	— Странно, но синовният дълг ми действа успокояващо — продължи Одисей. — Ако ме убият, синът ми ще отмъсти за мен. Ще каже на убийците: „Вие се осмелихте да пролеете кръвта на Одисей, а сега ще пролеете вашата кръв!“.
	Беше късно и много тихо. Дори совите мълчаха.
	— Разкажи ми за сина си.
	Той разтри убодения си палец и подхвана:
	— Казва се Телемах, „биещ се надалеч“, заради дарбата ми на стрелец. В деня на раждането си не спря да плаче, сякаш водеше битка на бойно поле. Жените опитаха какво ли не — люлееха го, разнасяха го, повиваха ръцете му, даваха му да суче топнат във вино пръст. Бабата, която помагаше при раждането, каза, че не е чувала такова ревливо бебе. Дори дойката запуши ушите си. Жена ми се притесни, че му има нещо. Гушнах го и му казах: „Мили синко, прав си, че плачеш. Светът е ужасен и е нормално да тъгуваш. Но тук си на безопасно място и всички имаме нужда от малко сън. Ще ни оставиш ли на спокойствие?“. И той млъкна. Оттам насетне беше най-кроткото дете, усмихваше се и се смееше на всеки, който го заговаряше, а прислужничките го пощипваха по дебелите бузки.
	— Ех, какъв цар ще стане! Благ и драг като западния вятър.
	Одисей ми разказа за първата хапка хляб на сина си, за първата дума, за обичта му към козите и как се криел зад столовете и се смеел, когато го намерели. Спомените му бяха само от първата годинка на Телемах, но бяха много повече от спомените на баща ми, който беше живял с мен цяла вечност.
	— Жена ми сигурно му говори за мен. На възрастта, на която е той, аз вече ходех на лов. Веднъж убих глиган. Дано има на какво още да го науча, когато се върна у дома. Искам да ме запомни.
	Казах нещо мило — че всяко момче има нужда от баща и че синът му го чака. Колко безпощаден е животът на простосмъртните… Миговете отлитат и онова сладко бебе беше вече юноша. Одисей беше пропуснал тринайсет години от живота му. И колко ли още щеше да пропусне?
	Дали това кротко и добро дете предполагаше какви са очакванията на баща му? И дали усещаше тежестта на големите надежди? Представях си как стои на скалите и се моли корабът да дойде колкото може по-скоро, а после си ляга умислен, тъжен и сгушен в леглото, все едно беше малко дете в прегръдките на баща си.
	Аз не бях вярна звезда като Пенелопа, нито имах особено находчив ум, ала в мен се зараждаше надежда, която тепърва щеше да расте.


>	Седемнайсета глава

	Дърветата напъпиха. Морето все още се пенеше, но вълните скоро щяха да полегнат и с пролетта щеше да дойде денят на отплаването. С поглед към дома Одисей щеше да лавира между бурите и прищевките на Посейдон и моят остров щеше отново да потъне в тишина.
	Огряна от луната, всяка нощ лежах до него и си представях как ще му кажа: „Остани още един сезон…“ До края на лятото, тогава ветровете са най-благоприятни. Одисей щеше да се изненада и дори разочарова — златните вещици никога не молят. Затова оставих увещанията на острова — нека красноречието на хубостта му го убеди. Камъните съблякоха мразовитите си одежди и цветовете набъбнаха. Хранехме се навън, на зелената трева. Разхождахме се по затопления от слънцето пясък и плувахме в блестящите води на залива. Показах му ябълковото дърво, чийто мирис унасяше приятно. Раздиплих и проснах като вълшебен килим всички чудеса на Еея и забелязах колебанието му.
	Мъжете също го забелязаха. Тринайсет години бяха живели до него и макар потайните му мисли да бяха твърде далеч от предположенията им, те долавяха промяната така, както хрътките надушват настроенията на господаря си. Напрежението растеше с всеки изминал ден. Без повод и с повод повтаряха Итака, Итака. Пенелопа, Телемах, Еврилох — всички бяха споменавани, а Одисей често спираше и се заговаряше с мъжете в ъглите на къщата. Приближах ли, свеждаха поглед и млъкваха. Надявах се Одисей да не се поддаде на приказките им, но той ги слушаше и рееше поглед към падащия залез. Съжалих, че не бях ги оставила в кочината завинаги.


	Поетите наричат съня „брат на смъртта“. За повечето хора тъмните часове са напомняне за покоя след последния им миг на земята. Сънят на Одисей беше като живота му — той се мяташе неспокойно, а бълнуванията му събуждаха вълците и те наостряха уши. Перленосивата зора осветяваше потрепването на лицето му и напрегнатите му рамене. Завивките бяха усукани като врагове, които искаше да пребори. Измина година, изпълнена със спокойни дни, но и с непрестанни нощни битки.
	Кепенците бяха отворени. Беше валяло цяла нощ. Въздухът беше свеж, като измит. Всички звуци — птичето чуруликане, трептенето на листата и шушненето на вълните — отекваха като звънчета. Облякох се и излязох сред божествената красота. Мъжете още спяха. Елпинор беше на покрива, завит с едно от най-хубавите ми одеяла. Вятърът ромолеше като лира и аз дишах в унисон с мелодията й. От един клон се отрони капка роса и срещата й със земята проехтя като звън.
	Устата ми пресъхна.
	Той излезе от горичката с лаврови дървета. Тялото му беше като изваяно. На тъмната пусната коса имаше венец, а на рамото му висеше лък от маслиново дърво със сребърни върхове.
	— Цирцея! — каза Аполон и гласът му прозвуча като най-мелодичната камбана. Подаде ми фината си ръка и продължи: — Брат ми ме предупреди за гласа ти. По-добре ще бъде, ако не говориш много.
	Дори да влагаше злоба в думите си, тонът му беше толкова изискан, че напълно я прикриваше.
	— Това е моят остров и ще говоря колкото искам.
	— Хермес каза, че си с труден характер. Дошъл съм с пророчество за Одисей.
	Обзе ме тревога. Олимпийските загадки са винаги двузначни.
	— Той е в къщата.
	— Знам.
	Появи се силен вятър, отворих уста и усетих как минава през гърлото и стига до стомаха ми все едно небето искаше да се промуши в мен и да ме смаже. Задавих се и усетих, че се задушавам от странен непреодолим натиск в гърдите. Аполон ме гледаше с доволна усмивка.
	Поляната изчезна. Съзрях Одисей на бряг със скали. Зад него — кози и маслинови гори, голяма бяла къща с каменен двор, а до стените — блестящи наследявани от памтивека всевъзможни оръжия. _Итака._
	След това той се появи на друг бряг. Черен пясък и небе, невидяло светлината на баща ми. В сенките се мержелееха тополи, а клоните на плачещите върби се влачеха в тъмни води. Нямаше птича песен, нито следа от животни. Не бях виждала това място, ала веднага го познах. Пред огромната пещера седеше старец с невиждащи очи. _Тирезий._
	Хвърлих се в лехата и изтръгнах няколко корена моли, налапах ги заедно с кафявата пръст и задушаващият ме вятър изчезна толкова бързо, както се беше появил. Закашлях се. Усетих вкус на гнилоч и пепел. Надигнах се и заявих:
	— Как смееш да се отнасяш така с мен! На моя остров! Във вените ми тече титанска кръв! Това е повод за избухване на война и баща ми…
	— Самият той го пожела и трябва да си поласкана, че видя Аполон!
	Гласът му звучеше като химн. Красивото му лице беше спокойно. Искаше ми се да го разкъсам на парчета. Боговете и техните непонятни правила! Винаги ще изтъкнат причина, заради която трябва да коленичиш.
	— Няма да кажа нищо на Одисей!
	— Това не ме засяга. Пророчеството е оповестено.
	Той изчезна и аз притиснах чело в набръчканата кора на близкото маслиново дърво. Дишах на пресекулки и треперех от гняв и унижение. Докога щях да се уча! Всеки миг от моя така наречен мир и покой беше измама, тъй като зависеше от прищевките на боговете. Каквото и да правех, където и колкото да живеех, те постъпваха с мен така, както желаеха.
	Небето просветляваше. Събудих Одисей, но не му казах за пророчеството. Докато закусваше, усещах болката от потиснатия гняв като острие на нож. Във видението той беше в Итака и така угасна и последната ми надежда.
	Извадих най-хубавите чинии и налях от най-старото вино. Но Одисей не им обръщаше внимание. Цял ден гледаше през прозореца, сякаш очакваше някого. Когато мъжете вечеряха и си легнаха, той коленичи:
	— Богиньо…
	За пръв път се обръщаше към мен така. Може би някой бог беше посетил и него. Може би беше сънувал Пенелопа. Нашата идилия беше приключила. Погледнах сребристите му кичури, напрегнатите рамене и сведени очи. Можеше поне да ме погледне в очите!
	— Слушам те, смъртни. — Казах го толкова високо, че лъвовете наостриха уши.
	— Трябва да тръгвам. Стоях твърде дълго и моите хора вече нямат търпение.
	— Ами върви! Аз съм само домакинята на тази къща, а не тъмничарка.
	Одисей ме погледна.
	— Знам и съм ти безкрайно благодарен.
	Очите му бяха кафяви и топли като лятната земя. Говореше с ясни и прости думи, без усукване, което беше истинско изкуство. Той умееше да се представя така, че винаги да извлече най-голяма изгода за себе си. Усетих как злонравието ми надделява и заявих:
	— Боговете са ти изпратили вест.
	Лицето му посърна.
	— Ще се прибереш у дома, ала преди това трябва да разговаряш с пророка Тирезий в селенията на смъртта.
	Всеки човек би изтръпнал при такава вест. Одисей се вцепени и пребледня.
	— Защо?
	— Боговете имат някаква причина, която не желаят да споделят.
	— Няма ли край всичко това? — горчиво попита той.
	Лицето му приличаше на отворена рана. Гневът ми стихна.
	Одисей не ми беше враг. Пътят му щеше да е достатъчно труден и без взаимни обиди.
	Докоснах гърдите му и усетих биенето на голямото му сърце.
	— Ела, не си мисли, че те изоставям — промълвих аз и го заведох в стаята си, за да излея напиращите като буен поток слова, които спотайвах цял ден.
	— Ветровете ще те понесат през морета и земи до края на света. На брега се издига гора от черни тополи, а плачещите върби мият клоните си в тъмни неподвижни води. Входът към подземния свят. Издълбай яма, напълни я с кръвта на черна овца и черен овен. За жертвоприношение. Сенките ще се раздвижат, зажаднели за живот след безкрайния мрак.
	Той слушаше със затворени очи. Вероятно си представяше как душите изпълзяват от дупките. Познаваше някои — Ахил, Патрокъл, Аякс, Хектор, всички убити от него троянци, а и невъзмездените изядени моряци… По-лошото беше, че щеше да види и починалите в негово отсъствие. Може би родителите си, може би Телемах или Пенелопа.
	— Дръж ги настрани от кръвта до пристигането на Тирезий. Той ще отпие и ще ти даде съвет. Ще се върнеш тук за един ден и ще получиш помощ от мен.
	Одисей кимна. Докоснах лицето му.
	— Спи. Ще ти трябват сили.
	— Не мога — притвори тъжно клепачи той.
	Лежахме цяла нощ в мълчаливо бдение. Одисей събираше кураж за поредната битка. Призори му помогнах да се облече, закопчах наметалото на рамото и закачих меча на колана му. Излязохме и заварихме Елпинор на земята. Беше паднал от покрива. Вратът му беше счупен и устните посинели.
	— Започна се — въздъхна Одисей.
	Знаех какво има предвид. Богините на съдбата отново го бяха хванали в клопка.
	— Ще се погрижа за покойния — успокоих го аз. — Ти нямаш време за погребение.
	Положихме тялото на едно от леглата и го увихме с чаршаф. Приготвихме необходимите за пътя провизии и животните за жертвоприношението. Платната бяха вдигнати и корабът натоварен. Морето беше неспокойно и студено, а въздухът — наситен с водни пръски. Предстоеше им битка с вълните за всяка една левга. Трябваше да им дам мехлем за болките в ръцете, ала вече беше късно.
	Корабът се отдалечи, а аз отидох при Елпинор. Труповете, които бях виждала, бяха на обезобразените от мен мъже. Гърдите на Елпинор бяха студени. Бях чувала, че мъртвите изглеждат по-млади, отколкото са били приживе, но Елпинор все се смееше и липсата на усмивка беше набръчкала лицето му. Измих тялото и го намазах с балсам внимателно, сякаш можеше да чувства докосването на пръстите ми. Пеех и го мажех, та душата му да не се чувства самотна, докато прекосява реката към подземния свят. Завих го с плащаницата, казах магията против разложение, излязох и затворих вратата.
	Новите зелени листа в градината блестяха като ножове. Прокарах пръсти през пръстта. Задаваше се влажно лято и скоро трябваше да вържа лозите към коловете. Миналата година ми бе помогнал Одисей. Споменът беше като болезнена рана. Той замина и аз може би щях да страдам така, както Ахил за Патрокъл… Дали нямаше да хукна по брега, да скубя коси, да прегръщам забравената му туника и да ридая за загубата на своята половинка?
	Едва ли. Това заключение ми причини друга, нова болка. Но… боговете и хората не изкарват дълго време заедно.
	Вечерта седях на кухненската маса и режех набраната самакитка. Одисей сигурно беше стигнал в царството на мъртвите. На тръгване му дадох стъкленица и го помолих да ми донесе кръв от ямата. Исках да се заредя с ледената власт на тъмните сенки и да почувствам неземната им сила. Сега съжалявах, че го помолих за това. Така биха постъпили Еет, Персей или някой, който е способен само да върши магии и не притежава капчица топлина.
	Внимателно приготвях отварите и билките ме наблюдаваха. Всичките бяха отгледани и набрани от мен. Изпитвах радост, когато гледах купите и бутилките: градински чай, рози, пчелник, цикория, див лавър, моли в запечатан стъклен съд. В кедрова кутия се мъдреше стритият с пелин силфий, от който взимах всеки месец, откакто за пръв път легнах с Хермес. Всеки месец без последния.
	С нимфите чакахме приближаването на кораба. Мъжете догазиха до брега. Мълчаха и се движеха тежко, сякаш бяха натоварени с камъни. Дрехите им бяха мръсни и опърпани. Изглеждаха болни, състарени и приличаха на уловени под лед риби.
	Лицето на Одисей беше като призрачно и едва го познах.
	— Добре дошли! — извиках от брега. — Добре дошли, силни като канари мъже със златни сърца! Вие сте герои в легендите! Извършихте един от подвизите на Херакъл: видяхте селенията на смъртта и останахте живи. Елате, постлали сме одеяла на меката трева, чакат ви храна, вино и заслужена почивка.
	Придвижваха се бавно, като старци, но накрая седнаха и се заловиха с печеното месо и с гъстото червено вино. Скоро страните им се зачервиха и аз придърпах Одисей настрани.
	— Разказвай!
	— Живи са! Това е най-хубавата новина. Жена ми, синът ми и баща ми.
	Но не и майка му…
	— Агамемнон беше там — продължи той, загледан в белезите на коленете си. — Жена му си намерила любовник и когато се завърнал, тя го заклала като вол. Видях Ахил, Патрокъл и Аякс. Те ми завиждаха, ала ето че приключиха битките си преди мен.
	— Вижда се краят и на твоята битка. Ще стигнеш до Итака. Знам от видението.
	— Само че според Тирезий ще заваря дома си под обсада. Враговете ще ползват всичко мое и трябва да намеря начин да ги унищожа. Ще умра в морето, докато съм на суша. Боговете обичат загадките…
	Никога не беше говорил толкова горчиво.
	— Не мисли за това. Само се измъчваш. Мисли за пътя пред себе си, който ще те заведе при жена ти и при сина ти.
	— Тирезий предначерта пътя ми. Трябва да мина покрай Тринакия.
	Стрела прониза сърцето ми. Откога не бях чувала името на острова! Спомените изплуваха: моите две сияйни сестри, Мила, Хубавела и останалите крави, бели и нежни като лилии сред златистия здрач.
	— Ако не навредя на стадото, ще се прибера у дома жив и здрав, но ако кравите пострадат, баща ти ще стовари гнева си върху мен, ще погуби хората ми и няма да видя Итака години наред.
	— Ами тогава не спирай на острова. Не доближавай брега.
	— Така и ще направя.
	Това не беше лесно и ние го знаехме. Богините на съдбата примамваха умело. Поставяха препятствия и пречеха на хората с каквото пожелаят: с ветрове и с вълни, а и с мекушавостта им.
	— Придържай се към брега и не поглеждай към стадото. Ще има уловка да те прикоткат и това може да са кравите.
	— Ще внимавам.
	Съмненията ми не бяха свързани със силната му воля. Но какъв смисъл имаше да ги споменавам и да се явя в ролята на совата като предвестник на смъртта? Хрумна ми друга идея. Той познаваше хората си, а аз помнех морските пътища на картата, която Хермес нарисува. Ако Одисей минеше покрай Тринакия, то…
	Затворих очи. И видях поредното наказание на боговете за него, а и за мен.
	— Слушай внимателно — подхванах аз и описах пътя, който му предстоеше: опасностите, плитчините, варварските острови и сирените — птиците с глави на жени, които подмамват с песен мъжете към смъртта. — Сцила е също на пътя ти.
	Беше чувал за нея и за неизбежните шест или дванайсет жертви, които взимаше.
	— Трябва някак да я избегнем. Ще измисля някакво оръжие — рече той.
	Едно от качествата му, на които се възхищавах най-много, беше непоколебимостта да рискува. Обърнах се, за да не видя разочарованието на лицето му, когато казах:
	— Няма такова оръжие. Срещала съм я веднъж и избягах чрез магия и божествена намеса. Виж, със сирените може да успееш. Запуши ушите на мъжете с восък, а себе си вържи за мачтата — ще бъдеш първият чул песните им и останал жив, за да разказва за тях. Чудесна история за жена ти и сина ти, нали?
	— Да.
	Гласът му беше унил и глух. Вече не можех нищо да направя. Той се отдалечаваше все повече от мен.
	Занесохме Елпинор на кладата. Изпълнихме ритуала и изредихме подвизите му, за да остане в паметта на живите. Нимфите ридаеха, мъжете поплакаха, но Одисей и аз не проронихме сълза. Натоварихме кораба с колкото може повече провизии. Моряците хванаха въжетата и греблата. Разменяха си погледи и изгаряха от нетърпение да отплават колкото може по-бързо. Почувствах се куха, издълбана като бряг под корабен кил.
	Одисей, синът Лаертов, големият пътешественик, принцът на предвидливостта, находчивостта и гъвкавите стратегии. Той ми показа белезите си и в замяна ми позволи да давам вид, че аз нямам такива.
	Когато се качи на кораба и се обърна, за да ме види, мен вече ме нямаше.


>	Осемнайсета глава

	Каква би била песента за заминаването на Одисей? Богинята стои на самотния бряг, а любимият й чезне в далечината. Очите й са непроницаеми и спотайват тъжните мисли. Около нея се гушат животни, а липата цъфти. В мига преди любимият да се изгуби на хоризонта, тя докосва корема си.
	Щом вдигнаха котва, започна да ми се повдига. Никога не бях боледувала, а сега непрекъснато ми се повръщаше. Гърлото ми се разрани, стомахът ми се изчегърта като стара черупка и устата ми се напука в ъгълчетата. Тялото ми изхвърляше всичко, което хапвах.
	Нимфите кършеха ръце и се вайкаха. Никога не бяха виждали такава бременност — когато носим дете, ние сияем и разцъфваме. Предполагаха, че съм отровена или че някой ме е проклел да изповръщам вътрешностите си. Опитваха да ми помогнат, но аз ги отпращах. Колкото и заблуждаваща да беше тази дума, детето ми щеше да е полубог. От мен щеше да наследи някои положителни черти — пъргавост и красота, сила и чар. Останалото щеше да дължи на баща си — качествата на смъртните се унаследяват много повече, отколкото качествата на боговете. Тялото му щеше да е податливо на всички човешки злочестия. Слабостите и крехкостта не бяха присъщи на боговете и на никого от семейството ми, с изключение на мен.
	— Махайте се — казах на нимфите с дрезгав глас. — Не ме интересува как ще заминете. Уведомете бащите си и изчезвайте.
	Не знам как възприеха думите ми. Очите ми засълзяха от поредния спазъм и едва се довлачих до къщата. Нимфите заминаха на мига. Бащите им бяха доволни, тъй като допускаха, че бременността от смъртен може да е заразна. Къщата беше странна без присъствието им, но аз нямах време да разсъждавам, нито пък да се отдам на мъката по Одисей. Чувствах се ужасно — повръщах всеки час и се питах дали смъртната кръв не се бореше с моята, дали наистина не бях прокълната и жертва на някоя магия на Еет. Нищо не помагаше — дори молито. Но защо ли се чудех — нали държах да бъда различна!
	В това състояние нямаше да мога да се справя с поредните моряци. Долазих до билките и направих магията, която отдавна се канех да направя: превърнах острова в мрачен и враждебен, заобиколен с назъбени и опасни за корабите скали. Легнах задъхана и доволна, че най-сетне ще ме оставят на спокойствие.
	Спокойствие… Ако не ми беше толкова лошо, щях дори да се засмея. От кухнята долиташе ухание на сирене, вятърът довяваше солен мирис на водорасли и влажна земя с червеи след дъжд, долавях и лъх на повяхващи рози. Жлъчният сок пареше в гърлото ми. Болеше ме глава, а в очите ми се разхождаше бодлив таралеж. Сигурно и Зевс се беше чувствал така при раждането на Атина от главата му. Лежах на тъмно в стаята и ми идеше да си прережа гърлото, за да ми олекне.
	Странно, но и в най-тежките мигове на отчаяние не се чувствах непоносимо нещастна. Бях свикнала с постоянното, непрогледно и простиращо се до хоризонта нещастие. Сега всичко беше различно. Мъките ми щяха да имат край и щях да имам дете. Син. Благодарение на магьосничеството или на пророческите ми качества аз знаех, че очаквам момче.
	Бебето растеше и с него растеше и загрижеността ми. За пръв път бях доволна от божественото в мен, което го обгръщаше като с броня. Когато усетих, че рита, ми премаля от радост. Говорех му непрекъснато — докато стривах билки, шиех дрешки и плетях тръстиково кошче. Представях си го до мен — дете, младеж и мъж… Щях да му покажа всички чудеса: небето, плодовете, овцете, вълните, лъвовете. Чакаше ме съвършено уединение, което нямаше да бъде самота.
	Докоснах корема си. _Баща ти каза, че иска още деца, но не за това си тук. Ти си само мой._


	Одисей беше споменал, че отначало болките на Пенелопа били слаби и затова помислили, че е преяла с круши. Моята първа контракция беше като мълния. Едва долазих от градината до къщата, превита на две. Надигнах отварата от върба, отпих една-две глътки и накрая облизах гърлото на шишето.
	Стъмни се, но болките ставаха все по-силни и мъчителни, сякаш някой искаше да ме смели и от мен да не остане нищо. Крещях и напъвах, но бебето не излизаше. Бабите, които помагат при раждане, умеят да накарат бебетата да излязат, но аз се чудех какво да правя. Знаех едно: ако напъването продължи твърде дълго, синът ми ще умре.
	Обикалях къщата отчаяно и обръщах маси, дерях гоблени, ритах столове и чупех чинии. Все едно мечка беше опустошила къщата. Ужасявах се, че бебето може да е умряло или пък и в мен като в сестра ми растеше чудовище. Инак защо ме болеше толкова и ако бебето беше живо и нормално, защо да не излезе, защо?
	Затворих очи. Пъхнах ръката си и напипах главата му. Нямаше рога, но се беше заклещило в таза.
	Молех се на богинята на родилките Илития. Тя можеше да разшири утробата и да улесни раждането. Богинята наблюдаваше раждането на всеки бог и полубог. Помогни ми, зовях я аз, ала Илития не идваше. Животните виеха, свити в ъглите на къщата, а аз се замислих над чутото в палата на Океан: ако някой бог не желае да родиш, Илития няма да помогне.
	Този някой се беше намесил и искаше да навреди на сина ми. Това ми даде сила, стиснах зъби и успях да допълзя до кухнята. Взех един нож и поставих голямо бронзово огледало пред себе си. Дедал го нямаше, за да ми помогне. Облегнах се на мраморната стена и студенината й ме успокои. Бебето не беше минотавър, а нормално дете и не се налагаше да режа надълбоко.
	Боях се от разреза, но почти не усетих болка. Чух стържещ звук, който се оказа хрипкавото ми дишане. Най-сетне го видях: свит като охлюв в черупка, той не мърдаше. Дали беше жив? Дали не го промуших с ножа? Издърпах го и той изплака. Заплаках с него, тъй като това беше най-хубавият звук на света. Сложих го на гърдите си. Каменният под ми се стори като от пух. Той трепереше и притискаше мокрото си лице в мен. Срязах пъпната връв и казах:
	— Видя ли, че нямаме нужда от никой друг?
	Той изкряка като жабче и отвори очи. Синът ми Телегон.


	Посрещнах майчинството като воин, изправен срещу врага. С вдигнат меч, бронирана и готова за битки. Оказа се, че не съм напълно подготвена. Мислех си, че от Одисей съм се научила на специфичния начин на живот на смъртните: хранене три пъти на ден, миене, къпане… Приготвих двайсет пелени и предположих, че са достатъчно. Но какво знаех аз за бебетата на хората? Еет беше пеленаче само месец. Двайсетте пелени стигаха само за един ден.
	Благодарение на божественото в мен не се налагаше да спя. Не спирах да накисвам, пера и мия. А синът ми непрекъснато се нуждаеше от нещо — храна, преобличане, сън… Сънят беше като че ли най-нормалното, присъщо на хората състояние — нещо като дишането. Ала бебето не спеше. Повивах го, люлеех го и му пеех, а то пищеше, захласваше се и се мяташе, докато лъвовете не издържаха и излизаха навън, а аз изпадах в паника, че ще се поболее от рев. Носех го във вързан през рамо шал, та да е близо до сърцето ми. Давах му успокоителни билки, палех ароматна смола, виках птиците да му пеят на прозореца. Успокояваше се само когато вървях. Затваряше очи и заспиваше, но усетеше ли, че съм спряла и искам да го оставя на тревата, отново писваше. Понякога се будеше и когато вървях. Като че ли носеше бездънен океан от тъга, която нямаше свършване. Сещах се за усмихнатия син на Одисей и по негов пример гушках бебето и го уверявах, че няма за какво да се тревожи. Телегон плачеше още по-силно. Вероятно Телемах приличаше на майка си Пенелопа и затова беше кротък. Аз бях заслужила друго дете.
	Миговете на спокойствие бяха, когато спеше, когато го кърмех и когато се усмихваше на птиците. Обичта ми беше болезнено силна и ме прорязваше като нож. Бих одрала кожата си, извадила очите си и бих вървяла, докато се оголят костите ми, стига той да беше добре и щастлив.
	Той не беше щастлив. Искаше ми се поне един миг, в който да не проявява подгизналата си раздразнителност. Мразеше слънцето. Мразеше вятъра. Мразеше да го къпя, да го обличам, да е гол, да лежи по корем и да лежи по гръб. Синът ми ненавиждаше света и като че ли най-много мразеше мен.
	Преди раждането му правех магии, пеех и тъчах. Това време ми липсваше и имах чувството, че съм останала с една ръка или с един крак по-малко. Липсваше ми дори превръщането на мъже в прасета, а в това много ме биваше, няма спор. Идеше ми да захвърля бебето, но не — държах го в ръцете си и вървях като в унес покрай брега. Копнеех за предишния си живот. Понякога въздишах и казвах на виещия нощен вятър:
	— Е, поне синът ми е жив.
	Веднага затисках устата си, тъй като чуеше ли подобни думи, богът на подземното царство тутакси се появяваше. Притисках сърдитото бебешко личице. Очите му плуваха в сълзи, косата му беше рошава и на едната буза имаше драскотина. Кой беше дръзнал да нарани детето ми! Не преставах да мисля за ужасите, които сполетяват децата на хората: как умират незнайно защо или защото са били гладни или премръзнали, лежали настрани или на гръб, или… Слабичките му гърди се повдигаха равномерно, а аз го гледах и се чудех как това крехко същество, което дори не вдигаше глава, ще оцелее в този жесток свят. Знаех, че ако се наложи, щях да се бия с бога на смъртта, но синът ми щеше да живее.
	Бях винаги нащрек. Ушите ми бяха наострени като ушите на вълците. Островът беше все още преобразен — заобиколен със зъбери и недостъпен. Въпреки това се страхувах. Обзети от отчаяние, хората забравят за страховете си и ако някой стигнеше до острова и слезеше на брега, веднага щеше да чуе рева на сина ми. Ами ако бях забравила магиите и не съумеех да напия гостите? Помнех ужасните истории за издевателствата на войници върху деца, които Одисей ми разказваше. За Астианакс и всички чеда на Троя — смазани, изкормени, нарязани на парчета, прегазени от коне и многократно убивани, за да не оживеят и потърсят отмъщение.
	Цял живот очаквах трагедията да ме навести. Тя щеше да дойде, тъй като имах твърде много стремления и притежавах повече от очакваните предизвикателност и власт. Качества, които привикваха гръм и мълнии. Мъката ме беше опърляла няколкократно, но така и не ме беше изгорила. Паниката ми се породи от факта, че най-сетне имах нещо, което боговете можеха да използват, за да ме победят.


	Всеки ден беше борба. Синът ми растеше и постепенно се успокои, което успокои и мен. Или беше обратното? Вече не мислех да одера кожата си и не изпадах в отчаяние. Той се усмихваше и спеше в люлката. Не плачеше с часове и можех да работя в градината. Умно дете, мислех си аз. Нарочно ме ядосваше, нали, Телегон? Той ме поглеждаше от рогозката на тревата и се усмихваше.
	Синът ми беше смъртен и когато започна да се пресяга и да докопва разни неща, къщата се превърна в опасно чудовище с оголени зъби. Врящите казани бяха до него, ножовете се хлъзгаха и падаха на пода на косъм от главата му, навъртаха се оси и скорпиони с вдигнати опашки. От огнището хвърчаха горещи искри и макар да бях винаги на крачка от Телегон, не смеех да затворя очи и да го оставя сам дори за миг. Купчината дърва можеше да го затрупа, кротката вълчица можеше да го нападне, а някоя усойница да го ухапе, докато спи.
	Това беше знак. Замаяна от обич, страх за сина ми и безсъние, дълго време не осъзнавах, че осите не атакуват на рояци и че колкото и да си несръчен, казаните с гореща вода не се изливат току-така. Спомних си и за отсъствието на Илития по време на раждането.
	Ако предизвикам бога, причинил всичко това, дали нямаше да ме сполети и друго наказание?


	Пъхнах Телегон в шала и се отправих към езерото на хълма. В него плуваха жаби, сребристи лещанки и скимери. Водораслите бяха гъсти и оплетени. Не знам защо имах нужда от вода — може би наядата в мен надаваше глас.
	Докоснах водата и попитах:
	— Някой бог ли мисли да навреди на детето ми?
	Езерото потръпна и на повърхността изплува образът на сина ми. Беше блед, безжизнен и увит във вълнена плащаница. Извиках от ужас и образът изчезна. Притиснах лице в главата на Телегон и поех дъх. Косата на тила му беше изтъняла от непрекъснатото въртене в креватчето.
	Отново докоснах водата с трепереща ръка.
	— Кой е този бог?
	Небето се оглеждаше в спокойното езеро. Цареше пълна тишина.
	— Отговори ми, моля те.
	Паника стисна гърлото ми. Предполагах, че заплахата идва от някоя нимфа или речен бог. Магиите с насекоми, огън и животни бяха предизвиквани от по-нискостоящи божества. Понякога се питах дали майка ми не беше замесена, тъй като ревнуваше, че аз мога да раждам, а тя вече не можеше. Този бог притежаваше властта да става невидим, а тя бе присъща само на няколко божества в целия свят: баща ми, вероятно дядо ми, Зевс и още малцина от най-висшестоящите олимпийски богове.
	Стисках Телегон до гърдите си. Молито можеше да развали магия, но беше безсилно пред тризъбеца или мълнията. Тези сили щяха да ме прекършат като житно стъбло.
	Опитвах да прогоня задушаващия ме страх. Трябваше да се съсредоточа и да си спомня всички начини, които нисшите богове използват, за да се възправят срещу висшите. Одисей ми беше разказвал една история за майката на Ахил — морска нимфа, която успяла да се спазари със Зевс. Ама точно как, така и не разбрах. Пък накрая синът й умира, така че…
	Поех дъх и въздухът ме проряза като нож. Налагаше се да разбера кой ми причиняваше всичко това. Не можех да се боря с невидим враг. Първо трябваше да го видя.


	Върнахме се и макар да беше топло, напалих огън. Лятото още не се беше изнизало, но исках да усетя мириса на кедър и уханието на билките, които бях разпръснала в огнището. По кожата ми залазиха тръпки. Това се случваше при промяна на времето, но този път долових нещо зловещо. Настръхнах. Обикалях къщата с ревящия Телегон. Когато най-сетне се изтощи и заспа, придърпах креватчето до огнището, а вълците и лъвовете насядаха около него. Те не можеха да спрат боговете, но пък повечето божества са страхливи. Острите зъби и нокти щяха да ми спечелят време.
	Застанах сред тегнещата тишина с жезъла в ръка и заявих:
	— Ти, който искаш да убиеш детето ми, излез и застани пред мен. Или вършиш убийствата си скришом?
	Чувах само дишането на Телегон и туптенето на кръвта във вените ми.
	— Аз не върша нищо скришом — прокънтя глас. — И такива като теб не могат да съдят делата ми.
	Беше висока, стройна и ослепително бяла, като светкавица в тъмно небе. Шлемът й с конска грива опираше в тавана. Лъскавата броня хвърляше искри, а острието на копието й проблясваше като пламък.
	Атина, любимото умно дете на Зевс, Атина, олицетворение на крещяща самоувереност, Атина, пред която целият този свят от отрепки трябваше да се прекланя.
	— Онова, което искам да се случи, ще се случи безусловно — заяви тя с прорязващ като кинжал глас.
	Познавах не един и двама богове — баща ми, дядо ми, Хермес, Аполон. Но нейният поглед наистина пронизваше. Одисей я беше сравнил с тънко като косъм острие, което дори не усещаш, докато кръвта ти капе капка по капка.
	Тя протегна съвършената си ръка и каза:
	— Дай ми детето.
	Всичко около мен застина. Дори огънят в камината заприлича на рисунка.
	— Не!
	Очите й — сиви като камък със сребристи жилки — се вторачиха в мен.
	— Отказваш да ми се подчиниш?
	Не можех да поема дъх. Загледах се в _егидата_ на гърдите й — кожен щит със златни ресни. Говореше се, че е от кожата на титан, когото убила и одрала. Погледът й обещаваше, че ако не се подчиня, ще постъпи и с мен така. Устата ми пресъхна и започнах да треперя. В едно нещо бях сигурна — боговете нямат милост. Забих нокти в ръката си, окопитих се от острата болка и се осмелих да възразя:
	— Това не е честна битка. Ти срещу невъоръжена нимфа.
	— Дай ми го доброволно и няма да има битка. Всичко ще свърши бързо и той няма да страда.
	Одисей ми беше казал: не слушай враговете си. Гледай ги. И ще разбереш какво мислят.
	Тя беше въоръжена от глава до пети: шлем, копие, егида, наколенници. Страховита гледка — богинята на войната, готова за бой. Но защо се беше въоръжила толкова срещу мен — та аз не разбирах нищо от битки… Вероятно се боеше от нещо и се чувстваше уязвима.
	Помогнаха ми инстинктът, опитът от бащиния ми палат и времето, прекарано с Одисей и несравнимият му _полиметис_ — ум, хитрост и умения.
	— Велика богиньо — подхванах аз, — непрекъснато чувам разкази за твоето могъщество, ала не разбирам защо детето ми е живо, след като от доста време искаш да го убиеш?
	Думите ми я разяриха и лицето й се изду като на настъпена змия.
	— Допускам, че не ти е разрешено да го убиеш. Нещо те спира. Богините на съдбата май имат нещо наум.
	Като чу за тях, очите й засвяткаха. Тя никога не се предаваше — нали беше рожба на великия безмилостен Зевс. Не би се подчинила току-така на когото и да е — дори и на трите богини. Щеше да анализира всеки детайл и щеше да направи всичко възможно да се измъкне.
	— Сега разбирам защо прибягваш до падащи саксии и ужилване от оси. Истинско падение за твоя уж войнствен дух!
	— Каквото и да говориш, детето трябва да умре — заяви Атина и хвана копието си.
	— Ще умре, ама когато стане на сто години.
	— Защо си въобразяваш, че вещерството ти ще ме победи?
	— Ще видиш защо.
	— Не прибързваш ли? Не забравяй, че си просто една нимфа. Аз съм дъщеря на Зевс и ако не мога да убия сина ти, то за теб богините на съдбата не са споменали нищо.
	Атина говореше точно и ясно, все едно редеше мозаечни плочки. Тя се славеше с гнева си. Ядосаше ли се на някого, тутакси го превръщаше в камък или паяк, отнемаше му ума, проклинаше го и го запращаше на другия край на света.
	— Нали разбираш за какво говоря? — попита тя с леден глас и вдигна копието, което вече не блещукаше, а приличаше на тъмна струя вода.
	Застанах пред плетеното от тръстика креватче на сина ми. Трябваше да реагирам много бързо и главата ми щеше да се пръсне от хаотични мисли.
	— Така е, можеш да ме убиеш, но аз също имам баща и семейство. Те са против проливането на наша кръв. Ще се разгневят и ще отмъстят за мен.
	— Ти си титанида, ала има ли война, печели Олимп! — заяви Атина, но не замахна с копието.
	— Ако Зевс имаше такива намерения, щеше отдавна да е пратил гръмотевици срещу нас. Дали би му харесало, че разваляш трудно постигнатия мир?
	В погледа й съзрях пресметливото местене на камъните на теглилката, за да реши какво отношение да вземе.
	— Доста сериозни заплахи ми отправяш. Нека постъпим разумно.
	— Не може да говорим за разум, ако искаш да убиеш детето ми. Мразиш Одисей, но той не знае за съществуването на Телегон, така че ако убиеш сина ми, няма да го нараниш.
	— Така си мислиш, вещице.
	Ако не ставаше дума за живота на детето ми, щях да се изсмея, тъй като колкото и да беше умна, Атина не умееше да прикрива чувствата си. И не й трябваше — та кой би дръзнал да й се подиграе! Одисей твърдеше, че му е ядосана, ала той не разбираше същността на боговете. Тя не беше ядосана. Всичко опираше до един номер, за който беше споменавал Хермес: обръщаш гръб на свой любимец и го докарваш до отчаяние, после се завръщаш с цялото си достолепие и получаваш всичкото умилкване и внимание на света.
	— Ако не искаш да нараниш Одисей, тогава защо ще убиваш сина ми?
	— Теб това не те засяга. Детето трябва да умре. Остане ли живо, ще съжаляваш цял живот. Привързана си към него и това е нормално, но не позволявай на майчината обич да замъглява разсъдъка ти. Помисли, Хелиосова щерко, не е ли по-добре да ми го дадеш сега, когато е още бебе и любовта ти към него тепърва ще расте? — Тонът й се смекчи и тя добави: — След година, две или десет ще ти бъде много по-тежко. По-добре го изпрати в света на душите сега, роди си друго дете и новата радост ще изличи спомена за него. Никоя майка не бива да вижда смъртта на детето си. Но ако се случи, има компенсации.
	— Компенсации?!
	— Разбира се. — Лицето й грейна като огън в ковачница. — Винаги компенсирам даването на жертва. Ще се ползваш от благоразположението на Атина Палада. От закрилата ми! Вечно! Ще направя паметник на сина ти тук, на острова. Ще ти изпратя добър мъж и ще имаш друг син. Ще благословя раждането му и ще закрилям детето. Синът ти ще стане военен вожд, от който всички ще се боят, ще бъде умен и уважаван, ще остави и наследници. Ти ще бъдеш щастлива майка. Разчитай на мен.
	Обещанието й беше възможно най-голямата награда — рядкост като златните ябълки в градините на хесперидите. Олимпийската богиня ми даде дума за вечно приятелство и това означаваше живот без страх, изпълнен с радост и блаженство.
	На светлината сивите й очи приличаха на скъпоценни камъни. Тя се усмихваше и протягаше ръка към мен. Когато говореше за децата, едва ли не тананикаше като майка, която приспива бебето си. Но Атина нямаше и нямаше да има деца. Единствената й обич беше разумът. А той не е еквивалентен на мъдростта.
	_Децата не са торби с жито и не можеш да заместиш едно с друго._
	— Ще се направя, че не съм чула как ме сравняваш с кобила за разплод. Голямата загадка е защо държиш синът ми да умре. Какво толкова би направил той на великата Атина?
	От размекването й нямаше следа. Тя дръпна рязко ръката си и все едно затръшна врата между нас.
	— Как смееш да ми възразяваш! Ти с твоите треви и жалката си божественост! Не можеш да държиш сина си вечно до теб. Все някак ще го докопам.
	— Няма да стане! — Телегон беше всичко за мен и нямаше да го загубя за нищо на света.
	Атина веднага си тръгна, а аз се наведох над спящото дете и пошепнах:
	— Богиньо, ти не знаеш на какво съм способна.


>	Деветнайсета глава

	Цяла нощ обикалях къщата и не можех да мигна. Атина се страхуваше от порасналия ми син. Но от какво ли? Нещо, което според нея щеше да засегне и мен. Не можех да намеря отговор. Наложих си да спра да мисля за това. Да опитваш да разгадаеш мистериите на богините на съдбата не обещаваше нищо добро. Лошото беше, че Атина щеше да продължава да идва.
	Казах, че богинята не знае на какво съм способна, но аз също не знаех. Нито можех да я убия, нито да я променя. Не можехме да се крием, не можехме и да я спрем да идва. Каквато и магия да направех, тя щеше да ни открие. Телегон скоро щеше да проходи и да тича навсякъде. Как бих го опазила? Паниката сковаваше мислите ми. Трябваше да намеря начин да го спася, инак видението в езерото щеше да се превърне в истина и щях да видя студеното му тяло в плащаница.
	Стисках зъби и обикалях острова, берях цветя, стривах листа и оглеждах всяко перце и камъче с надеждата, че ще открия нещо, което да ми помогне. Мъкнех ги вкъщи, кълцах ги и ги варях, а Телегон беше залепен към мен в шала на гърдите ми. Беше ме страх да го оставя, а той пищеше и ме удряше с дебелите си юмручета.
	Навсякъде долавях металния лъх на кожата на Атина. Може би нарочно ме дразнеше или пък си въобразявах, но мирисът ме преследваше неотклонно. Припомних си историите за низвергнатите олимпийски богове, които бях чувала от чичовците си. Мислех дали да не се обърна към баба ми, към нимфите и баща ми и да се хвърля в краката им. Но дори да искаха да ми помогнат, те не биха дръзнали да се изправят срещу гневната Атина. Еет би се осмелил, ала той вече ме мразеше. Колкото до Пазифая, нея дори нямаше смисъл да я питам.
	Загубих представа за времето и сезоните. Мачках и стривах билки, не спирах да варя и моли. Телегон спеше със зачервени от ритане бузи. Стените се огъваха пред уморения ми поглед и парещите клепачи. Бях намерила някакво разрешение, ала за да го осъществя, трябваше да имам нещо от подземното царство на Хадес. Мъртвите хора са там, където повечето богове не могат да стъпят, и съответно имат предимство. Но как да стигна до подземното царство? Само боговете, които владеят душите, могат да влязат там. Блъсках си главата върху възможни варианти: подкупвам някой по-нисш бог от подземното царство да откъсне китка асфодели или да загребе от водите на Стикс, правя си лодка и стигам толкова близо, че да привикам с Одисеевия номер духовете и да уловя малко от дъха им… Сетих се за стъкленицата с кръв, която ми беше донесъл. Сенките я бяха докосвали с жадни устни и може би все още миришеше на дъха им. Вдигнах я и я огледах на светлината. Капнах капка от тъмната течност и я подложих на дестилация, докато усетих лек мирис. Добавих моли и сърцето ми заби от радост, но и от отчаяние — ще стане, няма да стане, ще стане, няма да стане.
	Изчаках Телегон да заспи, за да мога да се съсредоточа. Направих две отвари. Едната с моли и кръв, а в другата имаше по нещо от всяко кътче на острова — от скалите до солниците. Работих много бързо и призори имах две готови запечатани стъкленици.
	Едва дишах от умора, ала не можех повече да чакам. С Телегон в шала изкачих най-високия връх — тясна скала под самото небе — и извиках:
	— Атина иска да убие детето ми, но аз, Цирцея, магьосницата от остров Еея, ще го спася!
	Излях отварата с кръвта на скалата и тя засъска като разтопен бронз във вода. Вдигна се дим, който се превърна в огромна арка — обвивка от царството на мъртвите — и ако Атина дойдеше, веднага щеше да побегне като акула, попаднала в сладководно езеро.
	Втората магия засягаше всяко едно птиче, животно, листенце, скала, капка вода и песъчинка на острова. Сложих клеймо с името Телегон и ако Атина минеше през дима, островът щеше да въстане в своя защита: всички животни и птици, дърветата, скалите и дори корените в земята щяха да се опълчат срещу нея.
	Стоях и чаках ответ: изпепеляваща мълния или острото копие на Атина право в сърцето си. Дишах забързано. Магиите притискаха раменете ми като ярем. Бяха толкова тежки, че трябваше да ги крепя и нося навсякъде със себе си, да поддържам въздействието им и да ги подновявам всеки месец, което продължаваше цели три дни. Първия ден обикалях брега, горите, поляните и отново събирах от всичко по малко: пера, козина, шушулки. Втория ден ги смесвах. Третия ден изискваше пълното ми съсредоточаване, за да извлека зловонието на смъртта от капките кръв. Телегон все така висеше в шала, плачеше и риташе, а тежестта на магиите превиваше гърба ми. Бях решена на всичко за него, та дори да обърна целия свят.


	Чаках цяла сутрин, но не получих отговор. И разбрах, че съм успяла. Най-сетне бяхме свободни. Бяхме се спасили не само от Атина, а и от всички врагове. Магиите ми тежаха, но се чувствах безтегловна. Най-сетне Еея беше само наша. Коленичих, развих шала и оставих Телегон на земята.
	— Спасих те и най-после ще бъдем щастливи.
	Само че не беше толкова просто. Всичките тези дни, в които го бях държала неотлъчно до мен, се оказаха закъсняло наказание. Той хукна, без да спира и без дори да сяда за почивка. Атина нямаше да дойде, но на острова имаше скали, зъбери и хапещи насекоми, които едва измъквах от ръцете му. Понечех ли да го хвана, той се втурваше да бяга право към някоя надвиснала скала. Сякаш се сърдеше на целия свят — на камъка, който не можеше да хвърли достатъчно далеч, и на краката си, които не тичаха достатъчно бързо и не скачаха като лъвските крака, та да се мята върху дърветата с лекота. Ядосваше се и удряше с юмруци ствола, а аз исках да го прегърна и да го уверя, че скоро ще порасне и ще стане по-силен. Дърпаше се и нищо не можеше да го утеши, тъй като не беше от децата, чиито внимание се отвлича лесно с нещо шарено и лъскаво. Давах му успокоителни билки и мляко с вино, дори отвари за сън, но нищо не помагаше. Само морето го успокояваше. Вятърът беше неуморен като него, а вълните не стихваха за миг. Стоеше на брега, държеше ръката ми, а аз изброявах: хоризонт, небе, вълни, приливи, отливи, течения. Телегон повтаряше думите шепнешком, а ако го дръпнех, за да му покажа нещо друго — плодове, цветя или някое обикновено заклинание, — викаше ядосано „Не!“ и държеше да останем на брега.
	Най-трудно беше в дните, когато подновявах магиите. Тъкмо се залавях за работа, и той започваше да тропа с крак, за да му обърна внимание. Обещавах, че на другия ден ще го заведа на брега, но Телегон продължаваше да ми пречи. Беше вече голям и не можех да го нося в шала. Белите валяха една след друга. Обърна цяла маса с чинии, покатери се до лавиците и счупи стъклениците ми. Понякога вълците го пазеха, но той беше твърде див за тях и накрая избягаха в градината. Притеснявах се, че магията ще се развали, преди да я подновя, а Атина само това чакаше.
	Бях нервна, нетърпелива и избухлива. Всяка грешка и всяка проявена слабост в отглеждането на сина ми излезе наяве. Един ден, тъкмо приготвях отварите, той грабна една стъклена купа и я счупи до босите си крака. Грабнах го, изметох и измих, а той риташе и се противеше все едно му бях отнела най-скъпия приятел. Накрая го затворих в стаята. Започна да крещи и удря по стената — дори с глава. Опитвах се да довърша отварите, но главата ми бучеше. Надявах се да се умори и да заспи, но беснеенето не спираше. Денят отмина, а аз не бях готова. Горях от гняв и нищо не се получаваше.
	Бях се заклела да не подлагам Телегон на никакви магии. Това би направил Еет, за да наложи волята си. В един миг не издържах, взех маковите семена и билките за сън, смесих ги и ги сварих. Влязох в стаята. Синът ми беше съборил кепенците и ги риташе.
	— Ела, пийни — казах аз.
	Той пи и продължи да рита, но аз го гледах с любопитство. Щеше да види коя е майка му. Изведнъж се стовари като прекатурена канара. Главата му се удари силно в пода и аз се уплаших. Мислех си, че кротко ще заспи, но цялото му тяло беше вдървено, пръстите изкривени като нокти на птица и устата му зееше. Медея беше споменала, че упоените роби в палата на баща й не разбирали какво става с тях. Аз обаче забелязах ужаса и безпомощността в изцъклените му очи.
	Извиках и магията се развали. Тялото му се отпусна, Телегон се размърда, скочи и ме изгледа като свирепо животно в клетка. Разплаках се. Беше ме срам от себе си. Съжалявам, съжалявам, повтарях аз, докато най-сетне ми позволи да го прегърна. Докоснах подутината на главата му и я премахнах с една вълшебна дума.
	Беше се стъмнило. Държах го в скута си, шепнех му и му пеех. После го занесох в кухнята за вечеря. Седеше прилепен до мен, ядеше и постепенно силите му се възвърнаха. Отново хукна из къщата и започна да събаря всичко, до което стигаха ръцете му. Нямах никаква сила, а магията срещу Атина отслабваше и тя щеше да се появи всеки миг.
	Телегон ме поглеждаше през рамо, сякаш очакваше да го настигна, да го ударя или да го омагьосам. Аз обаче се пресегнах до най-високата лавица и свалих големия съд с мед, който искаше да докопа. Хайде, вземи го!
	Той го блъсна и счупи, омаза се с мед, а вълците облизаха лепкавите следи. Приключих с отварите, измих го и го сложих да спи. Малките му пръстчета стискаха ръката ми. Изпитвах угризения и срам. Мислех си, че може да ме намрази и да избяга, но пък имаше само мен. Дишането му се успокои и той се отпусна в съня си.
	— Защо не си по-послушен? Защо трябва да е толкова трудно? — пошепнах аз.
	В отговор видях палата на баща ми. Излъсканият керамичен под и черният блясък на обсидиана. Потракването на пуловете на дамата и златните крака на баща ми, до които седях. Мълчах и кротувах, но винаги изпитвах желание да седна в скута му, да скоча, да тичам и да викам, да грабна пуловете и да ги захвърля в стената, да чакам огнището да изгасне и да изкопчвам една по една тайните на баща ми все едно раздрусвам дърво с плодове. Не смеех да се държа така, тъй като Хелиос щеше най-безмилостно да ме превърне в пепел.
	Луната огря челото на сина ми. По лицето му бяха останали петънца, които не бях успяла да изтъркам. Защо исках да е послушен? Аз не бях послушна, а и доколкото го познавах, баща му изобщо не беше кротък. Разликата беше, че Телегон не се боеше да изгори и да стане на пепел.

	* * *

	Всеки път, когато синът ми ме погледнеше дръзко и гневно, съумявах да се успокоя с мисълта, че е наследил непокорството на родителите си — спасителна мисъл, благодарение на която можех да поема дъх и да продължа напред.
	Бях живяла хиляда години, но те не ми се виждаха толкова много в сравнение с трудното детство на Телегон. Молех се да проговори рано, но тогава стана дори по-сложно, тъй като започна да изразява буйството си и с думи. Повтаряше _не, не, не_, изскубваше се и само след миг крещеше „Мамооо!“. Ушите ме заболяваха от виковете му. Тук съм, успокоявах го аз, но той изискваше цялото ми внимание. Обикаляхме острова и играехме на каквото поиска, но забележеше ли, че се разсейвам, започваше да плаче и не се отлепваше от мен. Липсваха ми нимфите. Можех да им се оплача, макар да беше по-добре, че никой не виждаше как го бях разглезила заради заплахата на Атина.
	Ела, Телегон, виках го аз, ще ти покажа как се правят магии. Искаш ли да преобразя тази ягодка? Той ми обръщаше гръб и хукваше към брега. Вечер седях до леглото му и си обещавах, че на другия ден всичко ще бъде по-хубаво. Понякога тичахме и се смеехме, а Телегон седеше в скута ми, докато се любувахме на вълните. Краката му не спираха да подритват неспокойно, а пръстите му пощипваха ръцете ми. Понякога скланяше глава на гърдите ми и аз усещах как диша. Търпението ми се изчерпваше и ми идеше да изкрещя: „Хайде, викай на воля! Нямам нищо против!“.
	Всеки миг се налагаше да проявявам воля и търпение. Нещо като магия, която правех сама на себе си. Синът ми беше буйна река, която се нуждаеше от канали, за да не прелее. Разказвах му приказки за зайчето, което търсело храна, и за бебето, което чакало майка му да дойде. Той искаше още приказки и аз се надявах, че те ще смирят буйството му. Минаваха луни след луни и Телегон растеше. По едно време спря да крещи и се закроти. Ще ми се да бях запомнила кога настъпи промяната или поне да се бях успокоявала с мисълта, че това най-сетне ще се случи, за да не се отчайвам.
	Умът му постепенно се разлисти и той започна да разсъждава и да говори като голямо дете. Беше на шест. Не се цупеше, а седеше до мен в градината.
	— Мамо, трябва да отрежем ей онова там. — Слагаше ръка на рамото ми и отрязваше корените с малкото ножче, което носеше. — Видя ли колко лесно се справих?
	Все още обичаше морето. Познаваше всички риби и миди. Майстореше салове от няколко дъски и плаваше покрай брега. Правеше мехурчета в плитките заливчета и гледаше как бягат раците, като ме дърпаше за ръката: виж този, виж онзи, не съм виждал по-голям, не съм виждал по-малък, по-лъскав, по-черен, онзи пък е загубил щипката си, ама другата е станала по-голяма — хитро, нали? Изпитвах желание да има още някой на острова. Не за да не съм сама в неволите, а за да споделям радостта от детето си. Щях да му кажа: С Телегон минахме през бури и ветрове, аз го разочаровах и въпреки това синът ми е най-голямото чудо на света! Когато забеляза насълзените ми очи, той ме успокои:
	— Мамо, ракът е добре. Ще му порасне нова щипка. Виж, този има точки, които приличат на очи. Дали наистина гледа с тях?
	Вечер не слушаше моите приказки, а съчиняваше свои истории. Тогава забелязах, че има доста странно въображение. Разказваше за грифони, левиатани и химери, които ядели от ръцете му, с които пътешествал или пък ги надхитрявал. Може би всяко дете, израсло само с майка си, развиваше такова голямо въображение. Телегон се прехласваше и се пренасяше в света на своите герои. Стана на осем, десет, дванайсет… Беше сериозно, високо и силно момче. Имаше навик да почуква с пръст по масата като старец, който поучава. Най-много обичаше историите за проявена смелост и доблест с поука: _Ето защо никога не бива да правиш така и така и винаги трябва да си сигурен, че…_
	Допадаше ми неговата убеденост и неговият свят, в който доброто и злото бяха разграничени, грешките имаха последствия и чудовищата получаваха заслужено наказание. Аз не познавах такъв свят, ала бих живяла в него.
	Беше лято, прасетата риеха земята под прозореца на стаята, Телегон беше на тринайсет и ми разказваше поредната история.
	— Ти си по-сладкодумен и от баща си — засмях се аз.
	Той замълча, сякаш държеше птица и се боеше да не отлети.
	— Питай, питай — добавих с усмивка. — Време е да ти разкажа за него.
	— Какъв беше той?
	— Принц, който дойде на острова. Умееше хиляди неща!
	— Опиши ми го.
	Мислех, че спомените ми за Одисей ще имат горчив привкус, но се оказа, че ми е приятно да говоря за него.
	— Тъмна коса, черни очи, червеникава брада. Големи ръце, къси и силни крака. Учудваше ме с бързината си.
	— Защо си тръгна?
	Въпросът ме затрудни като онова жълъдче в детството ми. Зелено филизче, а под него надълбоко заровен корен. Поех дълбоко дъх и подхванах:
	— Когато замина, не знаеше, че си в утробата ми. Чакаха го съпруга и син. Боговете и смъртните не могат да се радват на дълготрайно взаимно щастие. Беше нормално да замине.
	— На колко години беше? — попита замислено Телегон.
	— На четирийсет и няколко.
	Той пресметна годините и каза:
	— Значи сега няма шейсет. Жив ли е?
	Представих си го как върви по брега на Итака. След раждането на сина ми не ми беше останало време да мисля за него. Ала споменът беше жив и Одисей беше пред очите ми.
	— Вероятно да. Беше силен. По дух.
	Възбраната беше вдигната и Телегон не спираше да разпитва за баща си — за царството му, за фамилията, за детството му, съпругата и сина, а и за военните му подвизи. Помнех всичките подмолни деяния и ужаси, за които баща му беше разказвал, но когато започнах да говоря, усетих, че премълчавам и преиначавам фактите, за да не лъсне бруталността и жестокостта на кръвопролитията, Одисей да не изглежда безсърдечен, а смел. Понякога казвах истината и синът ми възразяваше: „Май нещо сбърка. Баща ми не може да е постъпил така“.
	Прав си, съгласявах се аз, баща ти пуснал троянския шпионин с шапка от кожа на невестулка и той се завърнал жив и здрав при семейството си. Баща ти винаги държал на думата си.
	Телегон засияваше.
	— Знаех си, че е почтен човек. Разкажи ми и за други негови благородни дела.
	Съчинявах следващата лъжа и се питах дали Одисей би ме укорил. Не знаех и не ме интересуваше. Бях готова на много по-недостойни постъпки, за да направя сина си щастлив.
	Понякога се чудех какво да разкажа на Телегон, ако ме попита за моя предишен живот. Как да разкрася Еет, Сцила и прасетата? Но той така и не попита.
	Синът ми обикаляше острова и се връщаше привечер, развълнуван от видяното. Гласът му стана по-дрезгав и по-плътен, порасна и на ръст. Задаваше въпрос след въпрос. Разкажи ми за Итака, как изглежда островът, далеч ли е оттук, опасен ли е пътят дотам.


	Беше есен и правех плодови сиропи за зимата. Можех да накарам дърветата да разцъфтят, когато поискам, ала правенето на сиропи ми доставяше удоволствие — бълбукащата сладост на плодовете и прозирните им бляскави като скъпоценности цветове, наредените на лавиците буркани в очакване на зимата.
	— Мамо! — втурна се Телегон. — Задава се потъващ кораб. Трябва да им помогнем.
	Покрай острова често минаваха кораби. Последвах го до скалите. Корабът беше наклонен и потъваше.
	— Направи магията за спасение! Поне веднъж! Ще ти бъдат вечно благодарни!
	За малко да попитам защо е толкова сигурен. Тези, които се нуждаеха най-много от помощ, бяха най-неблагодарни. Бяха агресивни и изливаха злобата си, за да се почувстват отново добре.
	— Моля те! Може да е някой като баща ми!
	— Никой не е като баща ти.
	— Ще потънат! Не бива да стоим бездейно!
	Телегон гледаше отчаяно и със сълзи на очи.
	— Моля те, мамо! Не мога да гледам как загиват!
	— Само този път — съгласих се аз. — И никога повече!
	Вятърът донесе виковете: _Бряг, бряг!_ Корабът приближи. Накарах Телегон да се скрие. Нямаше да излиза от стаята, докато не се нахранеха и не изпиеха виното. Започнах да правя старата отвара. Бърках билките, без да мисля, и слушах въпросите на развълнувания ми син: _Откъде ли са? В кои скали са блъснали кораба? Можем ли да им помогнем да го закърпят?_
	Действах механично и опитвах да се сетя старото заклинание. _Ама разбира се, че ще ви помогна. Искате ли да ви налея още вино?_
	Не че не го очаквах, но изтръпнах, когато почукаха на вратата. Бяха опърпани, гладни и както винаги отчаяни. Капитанът ми заприлича на увита на кълбо усойница. Повдигна ми се. Беше късно да затръшна вратата, а и Телегон беше долепил ухо на стената и слушаше. Бях го предупредила, че ще направя магия. Той кимна. _Разбирам, мамо._ Всъщност нямаше представа какво следваше — зловещото пукане на ребра и разкъсване на плът при преобразуването на човешките тела в животински.
	Седнаха, ядоха и пиха. По едно време капитанът се надигна и задържа острия си поглед върху мен.
	— Как се казваш, почитаема домакиньо? На кого да благодарим за гостоприемството?
	Можех в миг да ги пратя в кочината, ала Телегон влезе с наметало и меч на кръста. Висок, строен младеж на петнайсет.
	— В дома сте на дъщерята на Хелиос, богинята Цирцея, и на нейния син Телегон. Макар да не приемаме смъртни на острова, вие сте в беда и затова ще ви помогнем.
	Гласът му не трепна нито за миг. Очите му бяха тъмни като очите на баща му, със златисти точици. Всички зяпнаха. Аз също. Как ли се беше почувствал Одисей след толкова много години при срещата с порасналия Телемах…
	Капитанът коленичи.
	— Богиньо, благодарни сме, че богините на съдбата ни доведоха на твоя остров!
	Телегон му направи знак да стане. После седна начело на масата и сипа на мъжете. Те почти не докосваха храната и го зяпаха възхитено, готови да му разкажат за премеждията си. Гледах сина си и се чудех на неподозираните му качества.
	Той отиде с мъжете на брега, за да им помогне с потягането на кораба. Не се тревожех кой знае колко. Моята магия върху всички обитатели на острова щеше да го пази, пък и моряците бяха вече омаяни от него. Беше по-млад от тях, но те го слушаха и кимаха. Телегон им показа най-подходящите са сечене дървета, потоците и дебелите сенки. Поправяха кораба три дни. Синът ми беше непрекъснато с тях. Наричаха го господарю и се вслушваха в съветите му, сякаш беше деветдесетгодишен майстор, а не хлапак, който виждаше за пръв път пробит кораб. _Господарю Телегон, как мислиш, така добре ли е?_
	Той оглеждаше кръпката.
	— Идеално! Няма да протече!
	Те сияеха и когато отплаваха, дълго махаха и ни благославяха. Корабът изчезна зад хоризонта и Телегон посърна.
	Признавам, че ми се искаше да стане магьосник. Казвах му имената на билките и му обяснявах качествата им. Правех лесни заклинания и се надявах, че ще му стане интересно. Най-сетне си обясних защо магиите не го привличат. Те променят света. А той искаше да живее в този свят.


	Цялата зима, пролет и лято прекара навън. От зори до здрач. Почти не го виждах. Питах го къде ходи, а той само махаше с ръка към брега. Не настоявах за отговор. Прибираше се задъхан, а туниката му беше цялата в бодли. Раменете му заякнаха и лицето му стана още по-мъжествено.
	— Може ли да ползвам пещерата, в която е бил корабът на баща ми?
	— Всичко тук е твое.
	— Обещаваш ли да не влизаш вътре?
	Помнех колко много държах на личното си пространство като млада и веднага отвърнах:
	— Обещавам.
	Дали не омайваше и мен така, както омайваше моряците? Чувствах се като спокойна, доволна и добре нахранена крава и не бях склонна да задавам въпроси. Казвах си, че е щастлив, че расте и че нищо лошо не може да му се случи на острова.
	Слънцето още не беше затоплило листата, когато в едно ранно утро дойде при мен в градината. Обикновено не се събуждаше толкова рано, но на този ден ставаше на шестнайсет.
	— Направих ти круши с мед — рекох аз.
	Синът ми стискаше в ръка полуизядена круша с капещ сироп.
	— Намерих ги. Благодаря. Искам да ти покажа нещо.
	Избърсах калта от ръцете си и го последвах. В пещерата имаше малка лодка с размера на лодката на Главк.
	— Чия е лодката? Къде са хората?
	Лицето му поруменя.
	— Лодката е моя. Исках да я направя преди пристигането на кораба, но като го видях, желанието ми се засили още повече. Моряците ми дадоха инструменти и ми показаха някои тънкости. Харесва ли ти?
	Платното беше съшито от чаршафи, а дъските не бяха добре рендосани и имаха чепове. Хем се ядосах, хем изпитах гордост. Синът ми беше направил лодка само с няколко инструмента и с голямо желание.
	— Изглежда много добре.
	— Той каза, че трябва да пазя лодката в тайна, но аз не исках да крия от теб.
	— Кой е този той?
	— Не се тревожи. Помогна ми и си замина. Бил стар твой приятел.
	_Стар приятел._ Как не се бях сетила за тази опасност! Спомних си вълнението на Телегон, когато напоследък се прибираше вечер, и как преди време нимфите имаха същите възбудени лица в края на деня. Атина не можеше да развали магията ми, тя нямаше власт в подземното царство. Ала той обикаляше навсякъде и отвеждаше душите до портите на Хадес. Богът на промяната, богът, който се меси във всичко.
	— Хермес не ми е приятел. Веднага ми кажи какви ти ги наприказва!
	— Предложи да ми помогне — смути се Телегон. — Според него всичко трябва да става бързо. Ако например имаш коричка на рана, трябва да я махнеш с един рязък замах. Пуснахме лодката да я пробваме. Здрава е и ще се върна след половин месец, преди пролетта.
	Не можах да осъзная думите му и попитах:
	— За какъв половин месец говориш?
	— Толкова трае пътят до Итака. Хермес ще ме преведе покрай чудовищата, така че не се страхувай за мен. Ако тръгна по пладне, ще стигна привечер до първия остров.
	Не можех да продумам. Бях онемяла. Телегон сложи ръка на рамото ми.
	— Не се безпокой. Хермес ми е роднина по бащина линия и не би ме излъгал. Чуваш ли, мамо? — взря се синът ми в мен.
	Изтръпнах от ужас. Колко млад и наивен беше! Била ли съм някога като него?
	— Той е богът на измамата. Само глупаците му вярват.
	Лицето на сина ми пламна.
	— Знам какъв е. Не разчитам само на него. Взел съм лъка си. Между другото, Хермес ми показа как се мята копие.
	В ъгъла имаше кол с прикрепен на върха кухненски нож. Доловил паниката ми, Телегон понечи да ме успокои:
	— Не че ще го използвам. До Итака има няколко дни път, а там ще бъда на безопасно място с баща ми.
	Беше много доволен и горд от плана си. С каква лекота каза _на безопасно място с баща ми_ Обзе ме силен гняв и едва се овладях.
	— Защо мислиш, че ще бъдеш добре дошъл в Итака? Познаваш баща си само от няколко истории. Той има син и дали Телемах ще иска да се запознае брат си, който е копеле?
	Телегон трепна, когато чу думата _копеле_, но отговори без колебание:
	— Мисля, че ще иска. Аз не отивам за царството или за наследството му. Ще постоя зимата и ще се опознаем.
	— Значи всичко е решено, така ли? Уредил си всичко с Хермес и за мен остава да ти пожелая попътен вятър. А какво казва всезнайният Хермес за сестра си, която иска да умреш? И за това, че ще загинеш в мига, в който напуснеш острова?
	— Мамо, това е било толкова отдавна — въздъхна той. — Тя сигурно е забравила.
	— Забравила?! — Гласът ми прокънтя в пещерата. — Да не си се побъркал? Атина никога не забравя. Ще те унищожи на мига като сова, гълтаща глупава мишка.
	Телегон пребледня, но храброто му сърце не се предаваше току-така.
	— Ще рискувам.
	— Няма да рискуваш. Забранявам ти.
	Той зяпна. За пръв път му забранявах нещо.
	— Трябва да отида в Итака. Лодката е готова и…
	— Чуй ме! Напуснеш ли острова, ще умреш. Така че никъде няма да ходиш. Ако отплаваш, на мига ще подпаля и изгоря лодката.
	Телегон мълчеше и не вярваше на ушите си. Обърнах се и си тръгнах.
	Цял ден бях в кухнята, а той остана в гората. Привечер се върна само за да вземе завивките — искаше да ми покаже, че няма да спи у дома. Спрях го и казах:
	— Настояваш да се отнасям с теб като с мъж, а се държиш като дете. Ти не си подготвен за опасностите, които те очакват. Израсна на острова в спокойствие и сигурност. Не бива да забравяш за съществуването на Атина!
	Телегон избухна като прахан от искра.
	— Права си! Не познавам света, но е така, тъй като ме държиш до полата си.
	— Атина искаше да те вземе, за да те убие.
	— Сто пъти си ми го казвала. Но ето че не е идвала и аз съм жив!
	— Не е идвала благодарение на магиите ми. Знаеш ли колко е трудно да ги правя и да ги подновявам, за да съм спокойна, че кракът й няма да стъпи тук!
	— Ти обичаш да правиш магии.
	— Обичам ли? — Избухнах в смях. — Обичам да си върша работата, но откакто си се родил нямам една свободна минута!
	— Вече ще имаш. Остави ме на мира! Та ти дори не знаеш дали Атина е все още ядосана и със същите намерения. Изминали са шестнайсет години!
	Каза го така, сякаш ставаше дума за шестнайсет века. Той не можеше да си представи същността на боговете и безпощадността им като свидетели на безброй поколения, които се раждат и изчезват пред очите им. Синът ми беше млад и смъртен. За него един следобед беше равнозначен на цяла година.
	Кръвта забушува в главата ми.
	— Мислиш си, че всички богове са като мен, че можеш да ги пренебрегваш, когато ти скимне, и да се отнасяш с тях все едно са слуги, а желанията им са случайно долетели мухи, които можеш да отпъдиш. Само че те ще те смачкат от злоба и така ще си доставят истинско удоволствие.
	— Страхът от боговете! Страхът от боговете! Повтаряш все едно и също. И въпреки това хиляди и хиляди мъже и жени живеят до дълбока старост. Някои дори са щастливи, мамо, и не желаят да седят с отчаяни лица в спокойните си пристанища. Аз искам да бъда един от тях. Защо не ме разбираш?
	— Не аз, а ти не разбираш. Казах, че няма да заминеш и толкова!
	— И ще остана тук цял живот? Докато умра? Не! — Телегон удари с юмрук по масата. — Няма за какво да стоя тук. Когато дойде следващият кораб, моряците ще постоят няколко дни, ще заминат, а аз ще остана все така заточен. Ако ще живея така, бих предпочел да умра. По-добре Атина да ме убие. Поне да видя нещо, което да е различно от този остров!
	Пред очите ми падна пелена.
	— Не ме интересува какво _предпочиташ_. Моите магии ще те спасят.
	— Какво имаш предвид? — замисли се най-сетне той.
	— Няма да разбереш какво си пропуснал. И никога няма да поискаш да заминеш.
	— О, не, няма да пия от твоите отвари!
	Изпитах удоволствие, че най-сетне го видях уплашен.
	— И вярваш, че ще ми попречиш? Така и не разбра колко съм силна!
	Ще запомня погледа му цял живот. Погледът на човек, пред който се е вдигнало булото на света и изведнъж е видял истинското му лице.
	Телегон отвори вратата и се втурна в нощната тъма.


	Стоях дълго като поразено от мълния и изгорено до корените дърво. След това отидох на брега. Въздухът беше студен, но пясъкът беше задържал топлината на слънцето. Колко пъти бях носила сина ми в прегръдките си на същия този бряг… Исках да бъде свободен, ненаранен и безстрашен — и желанието ми се сбъдна.
	Той не би се съобразил с една непреклонна богиня, насочила копието си в сърцето му.
	Не му бях разказвала за трудното му детство, нито пък истории за жестокостите на боговете и за жестокостта на баща му. А може би трябваше. Шестнайсет години го закрилях, а той не забеляза. Трябваше да го накарам да дойде с мен и да набере билките, които спасиха живота му. Да стои до печката и да чуе заклинателните думи. Да научи за всичко, което преживявах в мълчание, и колко много бях направила за него.
	Но той беше винаги в гората и сякаш се криеше от мен. Толкова лесно правех магиите, с които да го лиша от желанията му — все едно махах гнилото на плод.
	Стиснах зъби. Исках да крещя и да ридая. Исках да прокълна Хермес за полуистините и за изкушенията, но не той беше големият проблем. Проблемът беше Телегон, който рееше поглед в морето и шепнеше: _хоризонт…_
	Затворих очи. Знаех брега наизуст и можех да вървя, без да гледам. Когато беше дете, правех списък на нещата, които бяха опасни за него. Не беше трудно, защото списъкът включваше всичко.
	Одисей ми беше разказал за един цар, който имал незаздравяваща рана. Никой доктор не можел да му помогне. Отишъл при един оракул и се оказало, че само онзи, който го бил наранил, можел да го изцери със същото копие, с което го бил пробол. Царят пребродил света, намерил врага си и така оздравял. Ако Одисей беше тук, щях да го попитам как така врагът се е съгласил да помогне на наранения от него цар.
	Намерих отговора в друга история. Преди много време лежахме с Одисей в леглото ми и аз го попитах:
	— Как постъпи, когато не можа да накараш Ахил и Агамемнон да се вслушат в разума?
	— Много просто. В такива случаи се прави план, в който те са неразумни — усмихна се Одисей.


>	Двайсета глава

	Намерих го в маслиновата гора. Увит презглава с одеялата, сякаш се караше с мен и в съня си.
	— Сине мой, Телегон!
	Думите ми проехтяха в тихата нощ. Зората се задаваше на голямата колесница на баща ми.
	Той отвори очи и вдигна ръце, за да се предпази от мен. Все едно ме проряза с кинжал.
	— Дойдох да ти кажа, че можеш да заминеш. Ще ти помогна, но при няколко условия.
	Само да знаеше колко трудно ми беше да го изрека. Но… младостта не се чувства задължена никому. Телегон засия от радост, прегърна ме и притисна лице в шията ми. Затворих очи. От него се носеше уханието на зелените листа и живителния им сок. Познавахме дъха си от цели шестнайсет години.
	— Ще заминеш след два дни. Имам три условия — уточних аз.
	Телегон кимна. Вече беше готов да отстъпи. Беше и благодарен, макар да беше победител. Отидохме в къщата и се натоварихме с билки и отвари. Занесохме ги на лодката и започнах да ги режа и стривам. Учудих се, че ме наблюдаваше. Обикновено се оттегляше, когато правех отвари.
	— За какво е магията?
	— За да те пази.
	— Срещу какво?
	— Срещу всичко, което може да хрумне на Атина — бури, левиатани, продънена лодка.
	— Дори левиатани?
	Зарадвах се на уплахата му.
	— Атина няма да може да те нарани в морето, защото трите богини на съдбата ще я спрат. Стой само в лодката, а когато пристигнеш в Итака, кажи на баща си да говори с Атина за теб. Тя му е покровител и може да го послуша.
	— Добре — сериозно отговори той.
	Залях дека и платното с отварите и изговорих вълшебните думи.
	— Остави малко и на мен — помоли Телегон и аз му подадох съда.
	Той изля останалото върху дъските и изрече думите, които чу от мен.
	— Добре ли го направих?
	— Не.
	— Как знаеш кои думи да кажеш?
	— Чувствам ги.
	Телегон напрегна ума си, сякаш буташе канара по хълма, загледа се в лодката, каза други думи и още други думи, но ефект нямаше.
	— Трудно е — погледна ме той укорително.
	Намерих сили да се засмея.
	— Мислеше, че е лесно ли? Докато правеше лодката, не мина нито ден без усилен труд, нали? Моите магии също изискват много труд. Правя ги векове наред и още не съм се усъвършенствала.
	— Но аз не съм магьосник!
	Спомних си как баща ми превръщаше пъновете в огнището в пепел и заявяваше: _Това е най-малкото, което мога да направя._
	— Вероятно не си. Но пък си нещо друго. Е, още не си открил какво е то и затова поемаш на път.
	Усмивката му ми напомни за топлата като лятна трева усмивка на Ариадна.
	— Така е — съгласи се той.


	Начертах с камъни картата на пътя му: всички опасности и местата, където можеше да спре. Щеше да заобиколи Сцила и да стигне до Итака по друг маршрут. Това, че Одисей не беше успял да мине по този път, беше отмъщение на Посейдон.
	— Дано Хермес ти помогне, но никога не разчитай на него. Думите му са вятър и мъгла. Внимавай с Атина! Може да ти се яви преобразена като красива прислужница. Не бива да се поддаваш на никакви изкушения.
	— Мамо — изчерви се Телегон, — отивам при баща ми и друго не ме интересува.
	Бяхме добри един към друг през малкото време, преди да се разделим. Седяхме пред камината и Телегон пъхаше краката си под някой от лъвовете. Беше още есен, ала нощите бяха студени. Сготвих любимата му пълнена с подправки и сирене риба. Той ядеше и слушаше наставленията ми.
	— Покажи на Пенелопа, че я уважаваш. Коленичи и й дай дарове. Аз ще приготвя подходящи подаръци. Колкото и да е мъдра, никоя жена не би се зарадвала на извънбрачния син на съпруга си. Най-много внимавай с Телемах, че не едно и две копелета са ставали царе. Не му се доверявай и го дръж под око, тъй като баща му сигурно го е обучил да бъде бърз и смел воин.
	— Аз съм добър стрелец.
	— Лъкът ти улучва дъбовете и фазаните. Ти не си воин.
	— Надявам се твоите заклинания да ме пазят — въздъхна синът ми.
	— Не бъди глупав — ужасих се аз. — Моите заклинания важат на острова. За да си жив, не бива да разчиташ на тях!
	— Половината ми кръв е твоя и затова съм наследил и твоите умения.
	Какви умения? Прах в очите и омайване на смъртните? Чувствах се толкова стара, когато гледах смелото му и обнадеждено лице. В него напираше и разцъфваше младостта, черните къдри висяха над очите му, а гласът му беше плътен. По него щяха да въздишат и момчета, и момичета, ала аз виждах единствено уязвимото му в ръцете на враговете тяло и ме побиваха тръпки, когато зървах голия му огрян от светлината на огъня врат.
	Телегон се наведе и пошепна:
	— Ще се пазя, не се бой за мен.
	Искаше ми се да изкрещя, че такова обещание е невъзможно. Какво знаеше той? Нищо! Но чия беше вината? Аз го пазех далеч от света. Обрисувах произхода му с най-хубави и ярки краски и картината му хареса. Беше твърдо късно за промени. Бях стара, значи трябваше и да съм мъдра. Не биваше да се вайкам, щом птичето е вече излетяло.


	Казах му, че трябва да спазва трите условия, като последното засягаше мен. Той не попита за подробности и вероятно помисли, че е някакво заклинание. Щом си легна, отидох на брега.
	Вълните галеха краката ми и се плискаха в края на роклята. След няколко часа Телегон щеше да вдигне тежкия камък, който служеше за котва, а и грубо съшитото платно. Беше добро момче и щеше да ми маха, докато го изгубя от очи. А после щеше да насочи погледа си към малкия каменист остров, към който плаваше с надежда.
	Замислих се за тъмните течения на Океан, за голямата река, опасваща света. Ако някой бог има наядска кръв, той може да се гмурне във вълните и да бъде носен през скалистите тунели, по хиляди притоци, докато стигне под морското дъно.
	С Еет стигахме до мястото, където морето и реката се срещаха. Те не се сливаха, а правеха мембрана — нещо като медуза, през която гледахме фосфоресциращите блещукания в океанския мрак. Допирахме ръце в медузата и усещахме невероятно ледената и напираща от другата страна вода. Пръстите ни изтръпваха и имаха вкус на сол.
	— Внимавай! — каза веднъж брат ми и посочи една бледосива голяма колкото кораб сянка. Тя се носеше към нас с прилепнали зловещи криле. Чуваше се скърцането на влачещата й се по пясъчното дъно опашка.
	Великият Тригон, каза брат ми, божество само по себе си. Прародителят на света бог Уран го създал за пазач — отровата в опашката му била толкова силна, че убивала смъртните и обричала и най-великия бог на вечни мъки. А какво ли причиняваше на по-нисшите богове? На такива като нас?
	Еет гледаше чудовището с ококорени очи: плоската дълга уста, чудатото зловещо лице и белите хриле във водата над нас.
	— Страхотно оръжие е този Тригон — пошепна той.


	Щях да наруша изгнанието и затова изчаках облаците да замъглят лунния взор на леля ми. Щях да се върна до сутринта, преди да забележат отсъствието ми. Трябваше да успея.
	Нагазих във водата, докато покри главата ми. За да потънат, смъртните трябва да имат камъни в джобовете, а аз вървях спокойно по дъното. Теченията минаваха над главата ми, но аз бях достатъчно надълбоко, за да ме понесат. Очите ми осветяваха пътя. Пясъкът се движеше и писиите се шмугваха между краката ми, но други морски същества не приближаваха. Може би надушваха наядската ми кръв или долавяха мириса на отровните отвари, който се беше просмукал в кожата ми. Колебаех се дали да не се обърна към морските нимфи, но на тях надали щеше да им хареса целта на посещението ми.
	Гмурнах се в най-дълбоките тъмни води. Тялото ми се смрази, а солта щипеше лицето ми. Тежестта на океана ме затискаше като планина, но моята издръжливост беше завидна и аз продължавах напред. В далечината съзрях огромни китове и калмари. Ръката ми беше на дръжката на острия бронзов нож.
	Пясъкът беше толкова студен, че пареше на стъпалата ми. На самото дъно цареше пълна тишина и водата не помръдваше. Единствената светлина се дължеше на носещите се луминесцентни лъчи. Този бог беше много хитър — принуждаваше посетителите да стигнат до зловещото място, където живееше само той.
	Извиках:
	— Велики повелителю на глъбините, идвам тук, за да те предизвикам.
	Мракът се раздели и по средата се появи той. Огромен, сивкавобял, като изгорял послеобраз на слънцето в морските дълбини. Крилата му се разпериха безшумно и раздвижиха водата. Очите му бяха тесни и продълговати като на котка, а устата — грозна бяла цепка. Мислех си, че ще се боря с нещо подобно на минотавър или с поредния олимпийски бог. Огромното чудовище ме стъписа. То беше по-старо от всичко най-старо на света, дори от първото зрънце сол. До него дори баща ми би изглеждал като малко дете. Обзе ме вледеняваща паника. Цял живот бях очаквала да се сблъскам с някакъв голям ужас и ето че той беше пред мен.
	_Защо си тук?_
	Боговете чуват мислите си, но неговият глас ме прониза.
	— Тук съм за отровната ти опашка.
	_За какво ти е такова оръжие?_
	— Атина иска да отнеме живота на сина ми. Аз не мога да го спася, но ти можеш.
	Немигащите му очи се впериха в мен.
	_Дъще на слънцето, всичко в морето стига до мен. Очаквах да се срещнем. Познавам семейството ти. Брат ти също е искал отровата, но като всички други и той си тръгна с празни ръце. Не можеш да се бориш с мен._
	Обзе ме отчаяние, тъй като беше искрен. Всички морски чудовища бяха в белези от битки с левиатаните. Не и той. Кожата му беше гладка и никой не смееше да предизвика древната му мощ. Дори Еет беше осъзнал безпомощността си.
	— Аз трябва да опитам. Заради сина ми.
	_Невъзможно._
	Категорични и бездушни, думите отразяваха същността му. Немигащият му поглед и мразовитата вода ме обезсилваха и аз едва продумах:
	— Синът ми трябва да живее.
	_За смъртните има само едно трябва — смъртта._
	— Дай ми възможност да ти се отблагодаря с каквото и да е.
	Цепката на устата му зейна в беззвучен смях.
	_Какво можеш да ми дадеш, след като имам всичко?_
	Бледите котешки очи се впериха в мен.
	_Моят закон е винаги един същ. Ще ти дам опашката, ако ти вземеш отровата й — вечни мъки в замяна на още някоя и друга година живот на сина ти. Заслужавали си?_
	Спомних си за раждането на Телегон и как за малко не умрях. Безкрайните мъки, на които не помогна никаква отвара и никакъв лек.
	— Същото ли предложи на брат ми?
	_Да. Законът е за всички. Той отказа. Както останалите._
	Това ми даде кураж.
	— Имаш ли други условия?
	_Когато вече не ти трябва, хвърли я във вълните, за да се върне при мен._
	— Даваш ли дума, че това е всичко?
	_Да не искаш да ме измамиш, дете?_
	— Вярвам, че ще имаме честна сделка.
	_От моя страна — да._
	Теченията се размърдаха. Важното беше Телегон да живее.
	— Готова съм — подканих чудовището аз.
	_Трябва сама да вземеш отровата._
	Тъмната вода ме плашеше. Пясъчното дъно беше неравно от полузаровените кости на всички загинали в морето. Настръхнах от ужас и имах чувството, че кожата ще се отдели от тялото ми. Между боговете нямаше милост. Пристъпих и кракът ми се заклещи във въргалящ се гръден кош. Издърпах го и продължих. Не биваше да спирам.
	Спрях пред опашката. Сивата плът изглеждаше лигаво мека, като гнила. Коремът стържеше по дъното. В началото на опашката се виждаше острият край на гръбнака, туловището излъчваше сила и власт, усещаше се мирис на нещо отвратително сладникаво. Как ли щях да изплувам с тази отрова? Или щях да остана завинаги тук, хваната за опашката, без да мога да спася сина си от смърт?
	Спри, не го прави, заговори силното ми чувство за самосъхранение. Исках да побягна към безопасния бряг. Така, както Еет и всички останали бяха постъпили при срещата с Тригон.
	Водата беше тъмна и мътна. Протегнах ръка и чудовището заплува пред мен. Умът ми беше мътен като водата. Бях напълно объркана.
	— Какво става? Не разбирам… — рекох аз.
	_Докосването до отровата е достатъчно._
	— И нищо друго? — недоумявах аз.
	_Стар съм колкото света и затова аз поставям условията. Ти си първата, която ще понесе последствията._
	Той размаха опашка.
	_Режи. Но над опашката, инак отровата ще изтече._
	Каза го с равен глас, все едно ставаше дума за парченце плод. Виеше ми се свят и не знаех как да отрежа опашката — кожата беше нежна като на вътрешната страна на китка или на детска шия.
	— Подвеждаш ме, нали? Тази отрова може да унищожи света.
	Тя е заплаха и за Зевс.
	_Този свят не ме интересува. Ти спечели, затова режи и взимай наградата._
	Усетих гласа му като удар с камшик. Водата ме притискаше — безкрайни дълбини в безкрайна тъма. Меката сива опашка чакаше, ала аз не помръдвах.
	_Ти очакваше, че ще се бориш с мен, нали? Дори да не искам._
	— Не ме карай да го правя — отвърнах аз със свит стомах.
	_Да те карам ли? Ти сама дойде._
	Не усещах ножа в ръката си. Не усещах нищо. Синът ми беше някъде далеч, далеч… Забих острието и опашката поддаде. Все едно режех стъбло на цвете. Рукна златиста течност и си казах, че със сигурност съм прокълната — може и да владеех всички магии на света, но ето че бях осъдена да гледам раненото чудовище до края на дните си.
	Държах опашката. Беше много лека и прозрачна.
	— Благодаря! — промълвих с едва чут глас.
	Водата отново се раздвижи, пясъкът зашептя и крилата на Тригон се разпериха. Всичко заблестя от златистата му кръв. Казах си, че трябва веднага да се махна от този свят, и чух в ответ:
	_Ами направи си друг свят, дете…_
	Чудовището отплува и остави златиста диря.


	Обратният път със смъртоносната опашка в ръце беше безкраен. Не видях нито едно морско същество. Те не ме харесваха и ме отбягваха. Излязох на брега на зазоряване. Нямах време и веднага отидох в пещерата на Телегон. Бързо развих връвта и махнах ножа към саморъчно направеното му копие. Поколебах се дали да не сменя кривата дръжка, но той се беше упражнявал с нея и беше по-разумно да не правя промени.
	Вързах за дръжката навлажнената с прозрачна течност остра опашка, изрекох заклинателни думи и й сложих кожена кания с моли, за да пази отровата.
	Синът ми спеше с порозовяло лице. Седнах до него и изчаках да се събуди. Той замига и попита:
	— Какво е това?
	— Твоето оръжие. Пипай само дръжката. Едно одраскване означава край за смъртните и мъки за боговете. Не сваляй канията. Копието е за Атина или за друг страшен враг. Трябва да ми го върнеш.
	Както винаги смел, Телегон хвана копието за дръжката и каза учудено:
	— По-леко е от бронз. От какво е?
	— Това е опашката на Тригон.
	Синът ми обичаше историите за чудовища и ахна:
	— Как я взе?!
	— Той ми я даде. В замяна… Пази се и се защитавай.
	Телегон коленичи.
	— Мамо… Богиньо…
	Сложих ръце на устните му и го вдигнах. Беше висок колкото мен.
	— Не говори. Само живей.
	Той се усмихна и седнахме да закусваме. После натоварихме лодката с провизии и дарове от гостите на острова и я замъкнахме до водата. Синът ми сияеше и не вървеше, а хвърчеше от радост.
	Позволи ми да го прегърна и каза:
	— Ще поздравя Одисей от теб. Ще се върна с невероятни истории. И с куп подаръци за теб, мамо.
	Кимнах. Погалих лицето му и той отплава. Махаше, докато го изгубих от поглед.


>	Двайсет и първа глава

	Зимните бури подраниха. Валеше напевно, но дъждът почти не навлажни земята. Вятърът пронизваше и брулеше листата на дърветата.
	Не помнех откога не бях оставала сама на острова. Може би от… един век… или два… Сега можех да правя нещата, които бях отлагала шестнайсет години, да бъркам отвари от зори до здрач, да изравям корени и да забравям да ям, да плета кошници и да ги подреждам чак до тавана. Щях да си почивам.
	Само че не спирах да обикалям брега и да напрягам взор, сякаш можех да зърна Итака. Броях миговете и си представях как той спира за вода, как приближава острова, отива в двореца, коленичи, а Одисей… Как ли щеше да се държи той? Не знаеше, че имаме дете, и какво ли щеше да си помисли?
	Убеждавах се, че всичко ще мине добре. Телегон беше син за чудо и приказ и Одисей щеше веднага да го забележи така, както веднага забеляза стана на Дедал. Ще се сближат и ще го научи на всички умения на смъртните — да върти меч, да ловува, да разговаря на съвещание. Телегон щеше да присъства на пиршествата и да очарова цяла Итака, а баща му щеше да се гордее с него. Дори Пенелопа щеше да го хареса. И Телемах. А ако му предложеха да остане в двореца, той щеше да пътува между Еея и Итака и да има хубав и интересен живот.
	_И какво друго, Цирцея? Може би всички ще яхнат грифони и ще станат безсмъртни?_
	Въздухът замириса на зима и от небето западаха снежинки. Прекосих хълмовете хилядократно. Белите и черните тополи размахваха голи ръце. Плодовете под ябълките и дряновете зъзнеха съсухрени. Папратите стигаха до кръста ми, а морето белееше от пресъхнала сол. Кормораните прелитаха и грачеха над вълните. Смъртните казват, че природните чудеса са вечни и непроменливи, но островът не спираше да мени лика си и времето течеше безспир, поколение след поколение. От пристигането ми бяха изминали повече от триста години. Помнех огромния дъб като фиданка, брегът се виеше и променяше всяка зима, дори скалите бяха различни от съприкосновението с дъжда, вятъра, острите нокти на гущерите и семената, които попадаха в пукнатините и покълваха. Всичко се случваше в унисон с дъха на природата. Всичко без мен.
	Шестнайсет години пропъждах една натрапчива мисъл. Въпреки заплахата на Атина за Телегон животът беше лесен — първо безгрижното детство, после прищевките на поотрасналото момче, разцъфналата младост и заедно с тях туниките, които трябваше да пера, постелките, които трябваше да сменям, и ястията, които му готвех. Той замина и истината ме завладяваше с всеки изминал ден. Дори да победеше Атина, дори да се върнеше от Итака, аз щях да го загубя. Може би при корабокрушение, може би в битка или вследствие на болест. Най-многото, на което можех да се надявам, беше да го видя остарял. Вероятно в напреднала възраст, съсухрен, с немощни крака. Щях да стоя до белокосия покойник и да гледам как го обгръщат пламъците на кладата. Хълмовете, дърветата, лъвовете, камъните, червеите, пъпките, Дедаловият стан — всички те бяха чезнещ сън. Под тях беше моето истинско царство: ледена вечност на безкрайна скръб.


	Един от вълците на двора започна да вие.
	— Шшшт! — извиках аз, но той не млъкваше и воят ехтеше оглушително.
	По едно време заспах пред огнището. Събудих се с натежала глава, а завивката се беше отпечатала на бузата ми. От прозорците струеше бледа и неприятна зимна светлина, която пронизваше очите и оставяше сенки по пода. Исках отново да заспя, но вълкът скимтеше, виеше и аз станах, за да отворя вратата.
	На прага стоеше Арктур — любимата вълчица на Телегон. Тя се втурна през поляната към хълма на брега. Последвах я без наметалото си и премръзнах от ветровете на върха, където спря Арктур. Морето беше от страховито по-страховито. Надигаше се във високи пенести и всепомитащи вълни. Само най-смелият моряк би излязъл в такова море, и то при неотложна нужда. Не вярвах на очите си, но между гребените на вълните, близо до брега съзрях клатушкаща се лодка.
	Лодката на Телегон!
	Гърлото ми се сви от радост и ужас. Върна се! Толкова скоро! Какво се беше случило? Не може да беше мъртъв — не, не, не!
	В миг се озовах на брега. Прегърнах го, залитнахме и паднахме до лавровите дървета. Миришеше на сол и беше наедрял. Сякаш планина се свлече от раменете ми, не можех да помръдна и не исках да го пусна от обятията си.
	— Върна се — едва промълвих.
	Лицето му беше със синини, изпито, беше недоспал и изглеждаше нещастен.
	— Какво стана? — попитах уплашено.
	Арктур притискаше муцуна в коленете му, но той не я погали. Цялата се вледених от допира до студеното му тяло.
	— Кажи какво се случи.
	Телегон, който ми беше разказвал толкова много истории, не продумваше. Думите му сякаш бяха лодка, забита в скала.
	— Каквото и да е станало, аз мога да помогна.
	— Не! — отметна глава той. — Остави ме да говоря!
	Лицето му сивееше, сякаш беше глътнал отрова. Вятърът развяваше и усукваше дрехите ни.
	— Баща ми го нямаше. Бил на лов. Не останах в двореца, а се върнах на лодката, както ми каза.
	Кимнах в мълчание, тъй като се боях да не го прекъсна.
	— Вечерта се разходих по брега. Копието беше винаги с мен. Не исках да… — Телегон замълча, за да си поеме дъх. — Лодката му пристигна по залез. Натоварена с бляскави оръжия, лъкове и щитове. Капитанът хвърли котвата и скочи във водата. Веднага го познах. Както очаквах, беше по-нисък от мен. С широки като на мечка рамене. С побеляла коса. Можеше да е всеки един моряк, но образът му отдавна беше в представите ми и веднага разбрах, че е той.
	Чувството ми беше познато от първия път, когато видях Одисей в обятията си.
	— Извиках го, но той вече вървеше към мен. Коленичих, тъй като помислих, че… — Телегон заби юмрук в гърдите си и му отне малко време, докато се овладее. — Помислих, че ме е познал, ала той започна да крещи, че няма да позволи да ограбвам земите му и че щял да ми даде хубав урок.
	Представих си изненадата на сина ми, който никога и в нищо не беше обвиняван.
	— Казах, че синът му, принцът, ми е дал разрешение да остана, но той се вбеси още повече. Повтаряше, че владетелят е той и никой друг.
	Телегон беше настръхнал от ледения вятър и аз го прегърнах, но все едно прегърнах дъб.
	— Лицето му беше в бръчки и бели петна от сол. Превръзката на ръката му беше подгизнала от кръв. На колана му висеше нож.
	Одисей обичаше ръкопашните битки и казваше, че ударите в ръката са по-безопасни от ударите в корема. Помнех смътно очите му и усмивката в полумрака на стаята ми. _Герои ли? Само да видиш на какво заприличват, когато се втурна срещу тях._
	— Заповяда да оставя копието. Отказах и той ми се нахвърли.
	Одисей с мечешките рамене и набитите крака върху сина ми с едва наболата брада! Спомних си за историите, които не бях разказала на сина ми — как баща му пребива Терсит до безсъзнание, както и за бунтаря Еврилох и насиненото му лице и подут нос. Одисей имаше безкрайно търпение към прищевките на Агамемнон, но към нисшестоящите беше груб и безжалостен. Дразнеше се от повсеместната наивност и не спираше да обуздава роптаещите и да ги лишава от глупавите им надежди в името на своите цели. Всичко това струваше големи усилия и той намираше хитри начини да постигне онова, което желаеше. Може би дори изпитваше удоволствие да мачка дръзналите да се изправят срещу Най-великия грък.
	Какво трябваше да види Най-великият грък в сина ми? Едно мило и неустрашимо момче. Млад мъж, който не беше навеждал глава никога и пред никого.
	Усетих нервите си опънати до краен предел и попитах:
	— После какво стана?
	— Хукнах към двореца. Надявах се да го убедят, че съм дошъл с добро. Но той е много бърз, мамо…
	Късите крака на Одисей мамеха. Само Ахил беше по-бърз от него. Всъщност той бе спечелил всички надбягвания в Троя. А веднъж победил Аякс по борба.
	— Баща ми дръпна копието и канията се изплъзна.
	Синът ми беше жив, но краката ми се подкосиха от ужас. Ако копието го беше докоснало само за миг…
	Изведнъж разбрах. С покрусено като опустошена нива лице и дрезгав от мъка глас Телегон каза:
	— Извиках му да внимава. Предупредих го да се пази от копието, ала той не ме послуша. Една малка драскотина на бузата му, докато я дърпаше и…
	Отровата на Тритон. Смъртта.
	— Баща ми падна. Опитах да избърша отровата и казах, че ще го доведа при теб, за да му помогнеш. Устните му побеляха. Държах го в ръцете си и му говорех: „Аз съм Телегон, твой син и син на богинята Цирцея“. Мисля, че ме чу. Погледна ме и… издъхна.
	Нямах думи. Всичко беше от ясно по-ясно. Ето защо Атина ме предупреди, че ще съжалявам, ако Телегон остане жив. Тя се страхуваше, че той ще нарани някого, когото обичаше. А кого обичаше най-много Атина?
	Затиснах с ръка шепнещите си устни: _Одисей…_
	— Предупредих го, исках да го спра, но не можах — промълви Телегон.
	Мъжът, с когото бях прекарала толкова много нощи, беше умрял от мое оръжие в ръцете на сина ми. Трите богини на съдбата ми се смееха, смееха се на Атина и на всички нас с поредната си горчива шега: онези, които се възправят срещу пророчество, само затягат примката около врата си. Синът ми, който не беше наранявал никого, беше уловен в примка. И сега седеше до мен след дългия тежък път до острова и едва говореше от смазващото го чувство на вина.
	Ръцете ми бяха изтръпнали, но успях да го прегърна.
	— Сине, не се обвинявай. Това беше предсказано и всякак щеше да се случи. Одисей беше споменал, че смъртта му ще бъде свързана с морето. Предполагах, че ще загине при корабокрушение. Била съм сляпа.
	— Трябваше да позволиш на Атина да ме убие.
	С наведена глава и приведен гръб Телегон мълвеше с усилие.
	— Не! — Разтресох раменете му, сякаш исках да прогоня страшните думи. — Никога, никога! Дори да знаех какво ще се случи. Слушаш ли ме? Нали знаеш за Едип и за Парис. Родителите им опитали да ги убият, но те все пак живели според съдбите си. Такъв е бил твоят път и трябва някак да намериш утешение…
	— Утешение?! Той е мъртъв, мамо! Баща ми е мъртъв!
	Правех една и съща грешка, като бързах да му помогна, без да мисля.
	— О, синко, тежко ти е, разбирам. И на мен ми е мъчно.
	Сълзите на Телегон намокриха рамото ми. Двамата тъжахме под голите клони — аз за мъжа, когото познавах, а той за мъжа, когото не познаваше. Широките длани на Одисей, големи като ръце на орач. Сдържаният глас, с който даваше точно описание на безразсъдствата на боговете и хората. Очите, които забелязваха всичко и не издаваха нищо. Мъртви. Връзката ни не беше лесна, но бяхме добри един към друг. Той ми се доверяваше, както и аз на него. И моят син беше наполовина негов.
	Телегон се поуспокои, ала аз знаех, че скоро пак ще се разплаче.
	— Надявах се… — подхвана той, но замълча.
	На какво се надяват децата? Родителите им да се гордеят с тях. А аз знаех болката от загубата на тази надежда.
	Погалих лицето му.
	— В подземното царство знаят за делата на живите. Той няма да те мрази. Ще бъде горд с теб.
	Дърветата се олюляха. Вятърът смени посоката си. Чичо Борей и неговият леден дъх.
	— Не се бях сетил за подземното царство. Когато умра, ще го видя. И ще го помоля да ми прости. Тогава ще бъдем завинаги заедно.
	Гласът му беше изпълнен с надежда и трептеше. Представих си как великият капитан тръгва към него сред полята с асфодели, как синът ми коленичи, а Одисей му дава знак да стане. Двамата заедно в царството на мъртвите, където никога нямаше да отида.
	Тази мисъл ме задушаваше, но за сина си бих погълнала и най-смъртоносната отрова, така че си наложих да изрека страшните думи, които щяха да го утешат.
	— Да, ще бъдете завинаги заедно.
	Телегон пое дъх и сякаш се успокои.
	— Нали разбираш защо ги доведох? Не можех да ги оставя след стореното от мен, особено след като пожелаха да дойдат. Толкова са уморени и съкрушени.
	След всичките вести и разтърсващи емоции едва намерих сили да попитам:
	— За кого говориш?
	— За царицата и Телемах. В лодката са.
	Клоните на дърветата се олюляха пред очите ми и аз ахнах:
	— Довел си ги тук?!
	Негодуванието ми го смути и той замига.
	— Разбира се. Останаха без нищо в Итака.
	— Какво говориш? Телемах е цар, а Пенелопа е царица, макар и вдовица. Защо са напуснали царството?
	— Казаха, че имат нужда от помощ. Не можах да им откажа.
	— Как така не можа да им откажеш? — Усетих пулса си в гърлото и си спомних думите на Одисей: „Ако ме убият, синът ми ще отмъсти за мен. Ще каже на убийците: «Вие се осмелихте да пролеете кръвта на Одисей, а сега ще пролеете вашата кръв!»“.
	— Има пророчество, според което Телемах ще те убие!
	Телегон ме погледна учудено. Беше чувал толкова много истории за синовни отмъщения и въпреки това не ми вярваше.
	— Не е вярно. Ако беше така, щеше да ме убие по пътя.
	— Грешиш — разгневих се аз. — Баща му заблуждаваше умело и една от най-големите му измами беше да се прави, че ти е приятел. Кой знае, Телемах може да изчаква да види как умираш в ръцете ми.
	Синът ми се дръпна и рече възмутено:
	— Говориш за брат ми!
	_Брат ми!_ Сетих се за Ариадна, Минотавъра и белега на шията й.
	— Аз също имам братя. Знаеш ли как биха постъпили в подобна ситуация?
	Разговаряхме едва ли не на гроба на баща му и не спирахме да водим вечния спор за боговете и страха.
	— Само той носи кръвта на баща ми. Няма да го отпратя! Не мога да поправя стореното, но поне мога да помогна. Ако не ни искаш, ще отидем другаде.
	Не се съмнявах, че ще го направи. У мен се надигнаха добре познатият гняв и убедеността, че ще подпаля света, ако някой понечи да навреди на сина ми. Те ми помогнаха да победя Атина, да наложа волята си и да стигна до най-тъмните морски глъбини. Изпитвах удоволствие от палещия прилив на енергия. Пред очите ми се заизнизваха видения на пълна разруха: светът се губеше в мрак, островите потъваха в морето, а враговете ми бяха преобразени и пълзяха в краката ми. Само че синът ми нямаше да позволи това да се случи — подпалех ли света, той щеше да изгори заедно с него.
	Поех дълбоко от соления въздух. Засега нямах нужда от всичко това — Пенелопа и Телемах може да бяха умни, но не бяха Атина, а аз успях да опазя сина си от нея. Хич и да не си въобразяваха, че ще могат да го наранят на острова ми! Магиите, които го пазеха тук, бяха все още в сила. Вълчицата седеше плътно до него. Лъвовете го наблюдаваха от скалите. И най-вече аз бях тук — неговата майка магьосница.
	— Кажи им да дойдат. Ще ги разведем и ще им покажем Еея.


	Майката и синът седяха в лодката. Бледото слънце светеше в студеното небе и очертаваше ореола им. Това дали не беше нарочно? Одисей ми беше казал, че половината битка е спечелена, ако завъртиш врага така, че слънцето да свети в очите му. Само че аз бях дете на Хелиос и дори най-силната светлина не можеше да ме заслепи. Виждах ги много добре. Пенелопа и Телемах. Чудех се и се маех как ли щяха да се държат… Дали щяха да коленичат? Какъв е подходящият поздрав към богиня, родила дете на мъжа ти? А същото това дете го е убило?
	Пенелопа наведе глава и каза:
	— Богиньо, благодарим за честта и за това, че ни приюти.
	Гласът й беше мек като каймак, а лицето — гладко като спокойно езеро. Този тон ми беше добре познат и аз знаех как да се държа.
	— Вие сте мои почитаеми гости. Добре дошли!
	Ножът в колана на Телемах беше от онези, с които се изкормват убитите животни. Пулсът ми заби учестено. Колко умно от негова страна! Мечът и копието са военни оръжия, но един стар обикновен ловджийски нож е вън от подозрение.
	— Телемах, добре дошъл! — обърнах се към младия мъж и той кимна едва забележимо.
	Мислех, че ще прилича на сина ми и че ще излъчва младост и благосклонност, но неговото тясно лице беше сериозно и той изглеждаше по-възрастен от трийсетте си години.
	— Синът ти каза ли ти за смъртта на баща ми?
	_Баща ми._ Двете думи прозвучаха като заплаха. Не очаквах недружелюбност и се изненадах.
	— Да. Тъжа за него. За баща ти се пееха песни.
	Телемах ме изгледа гневно — как смеех да изричам епитафия за баща му! Бях доволна, тъй като исках да го ядосам и да го предизвикам да реагира, без да мисли.
	— Заповядайте — поканих ги аз.


	Вълците мълчаливо ни заобиколиха. Вървях отпред. Имах нужда от малко въздух, преди да се настанят в дома ми и да седнат пред огнището. Трябваше ми време, за да планирам всичко. Телегон настоя да носи багажа. Не бяха взели много — предимно дрехите си на царица и принц, но пък и Итака не беше Кносос. Докато вървяхме, Телегон им посочваше опасните хлъзгави скали и коренища. Държеше се като виновен и разкаянието му тегнеше досущ зимна мъгла. И все пак присъствието им сякаш го разсейваше и донякъде облекчаваше отчаянието му. Преди да тръгнем към къщата, той докосна ръката ми и пошепна:
	— Тя е много изтощена. Мисля, че не яде, нали виждаш колко е слаба. Прибери животните и направи бульон.
	Не вярвах на ушите си. Одисей беше мъртъв, а аз трябваше да направя бульон за Пенелопа. Бях споменавала името й безброй пъти, а сега ето я тук. Отмъщение. Нямаше какво друго да е.
	Общувахме с мили думи: _заповядайте, благодаря, ще хапнете ли, много мило_. Вечеряхме с бульон, сирене, хляб и вино. Телегон им сипваше допълнително и следеше дали чашите им са пълни. Гледаше все така виновно. Моят син, който се справи достойно с цял кораб моряци, се въртеше като куче с подвита опашка и се надяваше на най-малък знак на опрощение. Стъмни се и запалихме свещите. Фитилите трептяха от дъха ни.
	— Почитаема Пенелопа, ето го стана, за който стана дума — рече Телегон. — Съжалявам, че се наложи да оставиш твоя, но ще можеш да тъчеш на този винаги когато поискаш. Ако майка ми е съгласна.
	При други обстоятелства щях да се изсмея. Както се казва в поговорката, ако тъчеш на стана на друга жена, все едно спиш с мъжа й. Очаквах Пенелопа да откаже, ала тя кимна:
	— Радвам се да видя това чудесно изобретение. Одисей ми говореше често за него.
	Одисей. Произнасянето на името му просто ей така беше слисващо. Пенелопа не се предаваше, но и аз щях да се държа докрай.
	— Одисей вероятно ти е казал, че Дедал го направи за мен. Аз едва ли заслужавам такъв дар, но ти си прочута с майсторството си.
	— Благодаря, ала хвалбите ти са преувеличени.
	И така, вечерята продължи без никакви обвинения и сълзи. Телемах седеше и сякаш беше забравил, че има нож. Той не продумваше, а майка му беше пестелива в приказките. Синът ми се стараеше да поддържа разговора, но аз забелязвах тъгата в очите му. Умората си казваше думата и той потръпваше от изнемога.
	— Всички сте изтощени от пътя и затова предлагам да ви заведа в спалните — рекох аз.
	Веднага станаха. Телегон дори се олюля. Заведох Пенелопа и Телемах в стаите и им занесох вода, за да се измият. После седнах на леглото на Телегон и попитах:
	— Искаш ли да пийнеш от билките за сън?
	— Не.
	Колкото и да беше уморен и отчаян, той беше все така упорит. Хванах ръката му и Телегон склони глава на рамото ми. Сърцето ми се стопли, тъй като рядко ме допускаше до себе си. Погалих косата му, която беше малко по-светла от косата на Одисей. Усетих, че отново потръпва от умора, и казах:
	— Лека нощ!
	Заспа на мига. Завих го и направих заклинание за тишина и прогонване на светлината. Арктур похъркваше в краката му и аз я попитах:
	— Къде са другарите ти? Няма да е лошо и те да са тук.
	Тя само ме изгледа: _Аз съм достатъчна._
	Тръгнах към огнището. Телегон пожела да изгоня животните, но лъвовете бяха все още тук. Реакцията на гостите беше винаги показателна и аз забелязах, че Пенелопа и Телемах не трепнаха, когато ги видяха. Може би Телегон ги беше предупредил? Или Одисей им беше разказвал за тях? Напрегнах слух, сякаш се надявах да чуя отговор, но гостите ми или спяха, или се бяха отдали на мислите си в мълчание.
	Влязох в трапезарията. Изправен като опъната стрела, там ме чакаше Телемах. Ножът блестеше на кръста му. Е, започна се, казах си аз и си налях чаша вино. Очите му ме следяха. Усещах присъствието му като надвиснал буреносен облак.
	— Знам, че ще убиеш сина ми.
	— Откъде знаеш?
	— Ти си принц и син на Одисей. Спазваш законите на боговете и хората. Баща ти е мъртъв и за това е виновен моят син. Вероятно искаш да убиеш и мен. Или искаш да гледам как убиваш сина ми?
	— Почитаема Цирцея, нямам лоши намерения нито към сина ти, нито към теб.
	— Колко мило! Убеди ме.
	Тялото му не беше тяло на воин. Нямаше яки изпъкнали мускули, нямаше и белези от рани. Телемах беше микенски принц, строен и изискан, обучаван от малък в бойно изкуство, при това израснал със строга и взискателна майка.
	— Как да ти докажа, че не те мамя? — сериозно попита той и аз реших, че ми се подиграва.
	— Не можеш да го сториш, тъй като синовете винаги отмъщават за бащите си.
	— Само ако бащата е убит.
	— И все пак дойде в дома ми с нож.
	Телемах като че ли се изненада.
	— Дълбая с него.
	— Несъмнено.
	Той извади ножа и го остави на масата.
	— Бях на брега, когато баща ми умря. Чух виковете и предположих, че става бой. Напоследък Одисей не беше… дружелюбно настроен и когато приближих, видях как измъква копието. Телегон не го уби.
	— Повечето синове не се замислят как да простят за убийството на бащите си.
	— Това е тяхно решение. Би било несправедливо да обвинявам сина ти.
	Баща му обичаше тази дума. _Всичко около нас е несправедливо._ Пред очите ми бяха ироничната усмивка на Одисей и вдигнатите му ръце. Без да демонстрира каквото и да е ласкателство, Телемах беше убедителен. Жестовете му бяха непринудени и издаваха смущение. Приличаше ми на тъжен кораб, преживял страшна морска буря.
	— Искам да знаеш, че няма да позволя да нараниш сина ми.
	Той погледна лъвовете и отвърна:
	— Знам.
	Не очаквах такъв кратък отговор, но се овладях и добавих:
	— Казал си на сина ми, че за вас вече няма нищо в Итака. Та ти си престолонаследник!
	— Народът не ме иска.
	— Защо?
	— Защото присъствах на смъртта на баща ми. И не убих сина ти. А докато гореше кладата с тялото на Одисей, не плаках.
	Говореше спокойно, ала думите му пареха като въглени. Спомних си изражението му, когато споменах, че Одисей трябва да бъде почетен.
	— Не тъжиш ли за баща си?
	— Тъжа. Тъжа за това, че не познавах човека, когото описваха като мой баща.
	— Какво искаш да кажеш?
	— Не съм по разказите.
	— Не очаквам разказ, но ти си мой гост и трябва да бъдеш откровен с мен.
	Телемах замълча, но накрая се съгласи:
	— Добре, ще ти разкажа.


	Седнах на дървения стол, а той на сребърния. Старият стол на баща му. Одисей се облягаше все едно беше в легло, а Телемах седеше изправен като ученик, който се кани да декламира. Предложих му вино, но той отказа.
	Когато Одисей не се завърнал, в двореца идвали кандидати за ръката на Пенелопа — ухажори от най-знатните местни родове и от съседните острови.
	— Тя отказваше, но те не се предаваха, седяха с дни в двореца и настояваха майка ми да избере един от тях. Беше сама, а аз дете. Не можехме да ги спрем. Смееха се на всеки мой опит да ги накарам да си тръгнат.
	Знаех за какви хора говори. Кочината ми беше пълна с такива.
	И така, Одисей се завърнал — десет години след като отплавал от Троя и седем след като си тръгнал от Еея.
	— Дойде предрешен като просяк и се разкри само пред неколцина. Организирахме състезание за ръката на майка ми — онзи, който съумееше да стреля с прочутия лък на Одисей, щеше да се омъжи за нея. Всички до един се провалиха. Дойде ред на баща ми и той заби стрелата в гърлото на най-досадния ухажор. Изби до един всички мъже, които ни бяха тормозили години наред.
	Воинът Одисей с неговия двайсетгодишен военен опит, Най-великият грък след Ахил. Ухажорите, нескопосани и разглезени знатни младежи, получили заслуженото, а съдбата им се превърнала в прекрасна история за бъдещите поколения: мързеливи и безочливи кандидати досаждат на вярна жена, заплашват законния наследник и биват пронизани от стрелата на съпруга. Те били наказани според законите на боговете и хората, а Одисей се явил като един вид превъплъщение на смъртта. С други думи, съгрешилият герой се завърнал и най-сетне раздал справедливост. Поуката щеше да допадне и на Телегон. Колкото до мен, стомахът винаги ме свиваше, когато си го представях да обикаля доволен и щастлив в палата, за който беше мечтал години наред.
	— На другия ден дойдоха бащите на ухажорите. Всичките бяха местни хора. Никанор, който имаше най-много стада кози, Агатон с издялкания жезъл, Евпейт, от чиято градина берях круши. Пръв заговори Евпейт. _Нашите синове гостуваха в дома ти, а ти ги уби. Търсим възмездие._ Синовете ви бяха престъпници, отговори баща ми, и даде знак на дядо ми. Той метна копието си и пръсна мозъка на Евпейт. Баща ми нареди да избием и другите, но в този миг дойде Атина.
	Значи Атина все пак се е появила.
	— Богинята обяви враждата за приключила. Кандидатите бяха заплатили с живота си и кръвопролитието трябваше да бъде спряно. Но на другия ден дойдоха бащите на загиналите воини. Настояваха да чуят какво се е случило с децата им. _Двайсет години ги чакахме да се върнат от Троя!_
	Знаех отговорите на Одисей: твоят син беше изяден от циклоп, твоят от Сцила, твоят стана жертва на канибалите, а, за съжаление, твоето момче падна пияно от покрива, после корабът ни потъна, потопен от гиганти, докато бягахме…
	— Никой ли не е оцелял при завръщането на баща ти?
	— Ти… не знаеш ли?
	— Какво да знам? — Устата ми пресъхна като жълтия пясък на Еея. Докато отглеждах Телегон, нямах време да мисля за нещата, които не изискваха всекидневна грижа, но сега изведнъж си спомних за пророчеството на Тирезий. — Да не би да са изяли кравите?
	— Да.
	Тези изтерзани мъже живяха на моя остров цяла година. Храних ги, грижех се за болните и ранените и се радвах, когато се възстановяваха. Всички до един бяха мъртви и все едно никога не ги беше имало на този свят.
	— Разкажи ми как се случи.
	— Корабът минавал покрай Тринакия, когато ги връхлетяла буря и се наложило да пуснат котва. Баща ми не мигнал и чакал бурята да стихне, ала накрая заспал.
	Добре позната история…
	— Моряците убили няколко крави. Двете нимфи, които се грижели за животните, отишли при… — Телемах замълча, тъй като се колебаеше дали да каже _при баща ти_. — … При бог Хелиос. Щом отплавали, корабът станал на трески. И всички се удавили.
	Представих си как моите полусестри с техните дълги златни коси и изписани очи коленичат и плачат: _О, татко, ние не сме виновни. Накажи ги._ Не че баща ни имаше нужда от такава молба. Неговата ярост нямаше край.
	Отпих глътка вино, а Телемах не сваляше очи от мен.
	— Когато разбраха за смъртта на синовете си, бащите поискаха дял от богатствата, спечелени в Троя. Одисей им каза, че богатствата са на дъното на морето, но те не повярваха и не спираха да настояват. Баща ми се разбесня. Удари Никанор с тояга, събори на земята Клитос и заяви: „Знаеш ли какъв беше синът ти? Алчен, тъп и никога не се подчиняваше на боговете“.
	Слисах се — не допусках, че Одисей може да говори толкова грубо. За малко да отбележа, че не вярвам да е казал всичко това, но си спомних как неведнъж го бях чувала да одобрява подобна тактика: _Такава е участта на всеки вожд сред глупавото човечество. Колко жалко, че някои хора трябва да бъдат бити като магарета, за да се вразумят!_
	— Посещенията секнаха, но баща ми беше нащрек. Вярваше, че кроят заговор срещу него. Дворецът беше денонощно обграден със стража. Възнамеряваше да пусне дресирани кучета, да опаше двореца с окопи и да вдигне още по-висока ограда. Сякаш бяхме военен лагер! Не възразявах, тъй като се надявах, че ще се откаже.
	— А какво мислеше майка ти?
	— Никога не съм знаел какво мисли тя — рязко отвърна младежът.
	Бях забелязала, че по време на вечерята двамата не си говореха.
	— Все пак тя те е отгледала и не може да нямаш някакви предположения.
	— Никой не може да отгатне какво е намислила, докато резултатът не е налице.
	Долових горчивина в гласа му. Не казах нищо. Изчаквах, тъй като мълчанието го насърчаваше да продължи да разказва.
	— Имаше време, когато двамата бяхме близки и обмисляхме как да се отървем от кандидатите й — дали да се появи, дали да се държи високомерно или примирено, дали да поднеса от хубавото вино и дали да се опълчим. Когато бях дете, бяхме неразделни. Плувахме, седяхме под дърветата и обсъждахме минувачите. Майка ми познава жителите на Итака и ми разказваше за живота им. Според нея всеки цар трябвало да е близко до народа и да го разбира.
	Телемах рееше поглед над огъня и на светлината на пламъците забелязах малката гърбица на носа му. Вероятно счупване при някакво сбиване.
	— Майка ми ме успокояваше и казваше: „Не се бой за баща ти. Той познава човешката природа и я използва в своя изгода. Никога няма да бъде убит. Ще преживее войната и ще се върне“. Бях спокоен, тъй като думите й винаги се сбъдваха.
	Одисей я сравняваше с лък, който не се огъва, с вярна звезда и с жена, която познава себе си.
	— Веднъж я попитах как така е наясно със света. Наблюдавала внимателно и не показвала чувствата си, докато другите не се разкрият. Прилагаше тази тактика и на мен и все ми се смееше: „Ти си като бик, който се крие зад пейка“.
	Телемах беше отворена книга. Всичко беше изписано на лицето му. Хем го съжалявах, хем завиждах. С Телегон така и не стигнахме до голяма близост в отношенията си.
	— Баща ми се върна и всичко се преобърна. Връхлетя като лятна буря върху неподозиращо небе. Появеше ли се, всичко замираше.
	Знаех за какво говори — нали живях с Одисей цяла година.
	— Когато нанесе побоя на Никанор, отидох при майка ми и казах: „Струва ми се, че прекалява“. Тя дори не вдигна очи от стана и отвърна, че трябва да му дадем време.
	— Времето помогна ли?
	— Не. Когато дядо почина, баща ми обвини Никанор за смъртта му. Прониза го с лъка и хвърли тялото на брега, за да го кълват птиците. Приказваше само за заговори, как хората се въоръжавали и се готвели да го свалят от трона, а слугите били предатели. Обикаляше около огнището и не спираше да говори за шпиони, нападения и отбрана.
	— А имаше ли такива заговори?
	— Бунтовете са за богатите, процъфтяващи острови или за най-бедните, които нямат друг изход. Итака не е сред тях. Убеждавах го, че никой не го мами и че ще бъде по-добре да се държи разумно с хората си, вместо да замисля как да ги убие. Той се смееше и казваше: „Ахил стана воин на седемнайсет. И не беше най-младият в Троя. Има достойни бойци на тринайсет и на четиринайсет. Куражът не е въпрос на възраст, а на висок дух“.
	Не имитираше баща си и все пак в тона му долових онези нотки на увлекателна поверителност, които правеха разказите на Одисей интересни.
	— За него бях неудачник и страхливец, който не беше избил кандидатите на съпругата му. Когато се върна, бях на петнайсет. Той предполагаше, че ще мога да въртя тежкия му лък с лекота. Всъщност в Троя щяха да ме убият още първия ден.
	Представях си дима на огъня, блясъка на стария бронз, уханието на пресен зехтин. И Одисей, който безпрекословно обсипва с упреци и унижава сина си.
	— Казах му, че сме на остров Итака, че войната свърши и че всички, освен него, го знаят. Това го разяри и той се развика: „Ти си предател! Искаш да умра и да седнеш на трона! Намисли ли как да ме убиеш?“.
	Телемах говореше с равен, дори безизразен глас, но стискаше дръжката на стола и кокалчетата на ръцете му бяха побелели.
	— Заявих, че той е срам за дома ни. Хвалеше се с военните си постижения, но това, което донесе, беше само смърт. Ръцете му бяха опетнени. Както и моите ръце, тъй като присъствах на кръвопролитията в палата. Той забрани да посещавам съвещанията и обвини майка ми, че е отгледала отровна змия.
	Огнището гаснеше и студееше от зимния вятър.
	— Баща ми би предпочел да съм предател. Само тогава щеше да ме разбере.
	Гледах го внимателно, за да доловя нещо от познатите ми, сраснали като морето с подводните течения маниери на Одисей: паузите в разговорите, усмивките, укорителните жестове и ироничните подмятания с цел провокиране, убеждаване и най-вече обезоръжаване. Не забелязах нищо такова. Телемах беше прям и приемаше всичко с открито лице.
	— Отидох при майка ми, но той я беше обградил със стражи, за да нямам достъп до нея. Наложи се да разговаряме през тях. Посъветва ме да бъда търпелив и да не го предизвиквам. Разговарях единствено със старата ми дойка Евриклея, която някога е била дойка и на баща ми. Седнахме пред огнището и тя ме увери, че той бил друг, но с времето се променил. Само че аз не познавах предишния Одисей, а само този вечно разярен баща. Когато дойката почина, той не присъства на изгарянето на тялото й. Заяви, че му е дошло до гуша да живее сред пепел. Отплава с малка лодка и след месец се завърна със златни колани, златни бокали и нов щит. Дрехите му бяха опръскани с кръв. Не го бях виждал по-щастлив. На другата сутрин отново се разбесня — огнището пушело, а слугите се мотаели.
	Бях виждала Одисей в подобни настроения. Дразнеха го най-малките неща. Вбесяваше се от ленивостта и глупостта на хората, от хапещите мухи и изкорубените дървета, от трънаците, които закачаха наметалото му. Аз съумявах да го успокоя с божествеността и магиите си. Вероятно затова беше толкова щастлив. Животът ни беше идилия. Или по-точно — _илюзия_?
	— Всеки месец заминаваше и се връщаше с плячка. За него се носеха невероятни слухове. Бил си взел нова жена в някакво далечно царство и живеел славно сред крави и ечемични ниви, носел златна диадема и пирувал с печени глигани до зори. Родил му се син.
	Очите му бяха очите на Одисей. Формата, цветът и острият взор. Само че погледът на Одисей беше винаги придумващ и ласкателен, а Телемах беше сдържан и самовглъбен.
	— Имаше ли истина в тези слухове?
	— Знам ли. Може би баща ми си ги измисляше, за да ни ядосва. Изпратих съобщение на майка, че козите имат нужда от грижи, и отидох да живея в колиба в планината. Не желаех да чувам и виждам гнева на баща си. Майка ми хапваше само по малко сирене и по цял ден тъчеше с тъжни очи. Не исках да виждам и това.
	От дърветата в огнището беше останала нажежена до бяло пепел.
	— И сред цялото ни нещастие се появи синът ти. Чист като зората и благ като узрял плод. Носеше странно копие и дарове — сребърни купи, наметала и злато. Красив младеж с напъпили надежди. Трябваше да го предупредя, че животът му изобщо няма да прилича на песен след срещата с баща ми. Така и стана.
	Луната спря да наднича през прозореца и стаята потъна в полумрак.
	— Ти си искал да помогнеш на сина ми, нали?
	— Оказа се, че той няма нужда от мен — отвърна Телемах, без да вдига очи от угасналото огнище.
	Бях си го представяла като тихо дете, което чака Одисей, и като буен младеж, който се бие и мъсти през земи и морета. Телемах беше вече мъж, ала говореше едва-едва — все едно беше пратеник, дотичал с вест за царя, и едва ли не всеки миг щеше да се стовари без дъх, за да не стане повече. Докоснах ръката му и казах:
	— Ти не приличаш на баща си. Отстоявай себе си.
	Телемах ме погледна право в очите.
	— Не ме съжалявай. Баща ми лъжеше за много неща, но беше прав, когато ме нарече страхливец. Оставих го години наред да беснее, да бие слугите, да крещи на майка ми и да опустошава семейството ни. Нареди ми да му помогна да убие кандидатите и аз му помогнах. Заповяда да извикам робините, които бяха спали с тях, за да измият кървавия под, а след това убих и тях.
	— Такава е била неизбежната им съдба.
	— Накара ме да отрежа крайниците им, сякаш бяха животни. На това би ли повярвала?
	Одисей обичаше да отмъщава и беше безмилостен към онези, които смяташе за изменници.
	— Послуша ли го?
	— Не. Обесих ги. Направих дванайсет примки. — Всяка дума звучеше като нож, който той сякаш забиваше в себе си. — Спомних си за жените в приказките от детството ми, които често се бесеха. Трябваше да намеря някакъв по-поносим начин. Може би да ги пробода с копие, а не да виждам подритващите им нозе до края на живота си… Лека нощ, богиньо Цирцея!
	Той взе ножа и излезе.


	Бурята отмина и нощното небе се проясни. Разхождах се, за да почувствам свежия бриз и ронещата се под краката ми земя, като се опитвах да се отърся от натрапващата се картина на подритващите обесени робини. Леля ми се носеше по небето, но тя вече не ме притесняваше. Любимото й занимание беше да гледа любовниците, а аз бях забравила какво е това. Ако изобщо някога съм знаела…
	Представих си лицето на Одисей, докато убива кандидатите. Когато сечеше дърва, той замахваше рязко и точно. Мъжете сигурно са падали един след друг в окървавените му до коленете крака. _Готово. Следващият!_ Стоял сред кланицата, но яростта му не стихвала. Все едно подклаждал огън с дърва, той посякъл помощниците на кандидатите, любовниците им и бащите, които дръзнали да негодуват. Не се знае кога щял да спре, ако не била намесата на Атина.
	Ами аз? Не се знае докога щях да пращам мъжете в свинарника, ако Одисей не се беше появил. Беше ме попитал: „Как преценяваш кого да накажеш? Как така си сигурна кой е за там и кой не? Ами ако сгрешиш?“ Виното и огнището ме бяха стоплили, аз се чувствах поласкана от вниманието му и отговорих така: „Между моряците на всеки кораб винаги има истински разбойници. По-старите имат дълъг опит в пиратството и в насилието над жени, докато младите са с едва набола брада. Някои биха крали само ако семействата им загиват от глад. Има такива, които се срамуват от стореното, други просто изпълняват командите на капитана и се спотайват в тълпата от злосторници. Аз превръщам всички в прасета. Защо трябва да се вълнувам от чувствата им?“. Одисей вдигна чашата си и каза с усмивка: „Богиньо, ние сме единомишленици!“.
	Над главата ми прелетя сова. Чух пърхане на крила и щракане на човка: разсеяността беше погубила поредната мишка. Добре че Телемах не знаеше за моите разговори с баща му. По онова време се хвалех с безсърдечността си и мислех, че съм неуязвима и непобедима, цялата зъби и нокти. Вече почти не си спомнях това чувство…
	Одисей обичаше да се представя като обикновен мъж, макар да нямаше равен на себе си. Казваше, че всички герои са глупаци. Само че изключваше себе си. Пък и кой би могъл да го поправи, ако грешеше? Беше решил, че Телегон е пират, а Телемах изменник. Не познаваше и двете си деца. Може би това се отнася за всички родители. В тях виждаме единствено отражението на собствените си грешки.
	Навлязох в кипарисовата гора. Клоните тъмнееха, а игличките боцкаха лицето ми и оставяха по капчица лепнещ сок. Одисей обичаше кипарисите и често прокарваше ръка по стволовете им. Една от любимите ми негови черти беше възхитата, с която се отнасяше към света — все едно оглеждаше скъпоценен камък, който се мени на светлината. Казваше „чудесна лодка“, „прекрасно дърво“, „изумителна история“… Изпитваше истинско удоволствие от всичко, което го заобикаляше.
	Като него нямаше друг, но ето че в къщата ми спеше неговата половинка. Не се страхувах от Телемах, но тя може би замисляше да пререже гърлото на Телегон и да си отмъсти. Само че заклинанията ми щяха да й попречат. Дори Одисей не можеше да победи магиите. Той успя да победи единствено магьосницата.
	Тревата сълзеше от капките на росата. Краката ми бяха студени и блестяха от влагата. Телемах си беше легнал и вероятно гледаше като мен слабото просветляване на мрака, което се задаваше от изток. Как само говореше за обесените момичета! Сякаш споменът го беше жигосал завинаги. Трябваше да го успокоя и да му кажа, че цяла армия се е подчинявала на Одисей и че той не е първият, изпълнил желанието му. Това надали щеше да го утеши. Терзанието беше изписано на лицето му. _Аз съм един от многото злодеи и за мен няма прошка._
	Никога не си бях представяла, че синът на Одисей е такъв. Сдържан като важен вестоносец и до болка прям. Телемах носеше нанесените обиди в разтворените си длани и когато докоснах ръката му, той ме погледна изненадано и с лека неприязън. Повече нямаше да го правя.
	С тази мисъл се прибрах у дома.


	Слънцето огря стана. Сложих на масата сирене, хляб, плодове и отидох да събудя Телегон. Отдъхнах си, когато видях, че не е толкова тъжен, макар че изражението му беше все така умислено: баща ми е мъртъв…
	Дълго време щеше да се събужда с тази мисъл.
	— Говорих с Телемах. Прав си за всичко, което ми каза.
	Той ме погледна учудено. Може би не допускаше, че бих могла да направя правилна преценка или че не бих признала истината.
	— Радвам се, че мислиш така.
	— Ела да закусиш. Покани Телемах на масата.
	— Ти няма ли да дойдеш?
	— Трябва да направя няколко магии.
	Всъщност се прибрах в стаята, откъдето ги чувах как разговарят за лодката и за последната буря. Най-обикновени всекидневни неща. Телегон предложи да приберат лодката в пещерата и Телемах се съгласи. Стъпките им отекнаха в каменния под и те излязоха. Предния ден не бих ги оставила насаме за нищо на света. Но сега прецених, че срещата им е като дар за сина ми. Телемах и Телегон. Не бях допускала, че някога ще се срещнат. Името Телегон беше дадено на сина ми от мен и беше само за мен. Означаваше _роден далеч_ (и едва ли не ставаше дума за самотно куче, което дращи на залостена врата). Синът ми беше наистина далеч от своя, а и от моя баща, от майка ми и Океан, от Минотавъра, Пазифая и Еет. Роден само за мен на моя остров Еея.
	Нямам намерение да се извинявам на никого за това.
	Копието беше подпряно в моята стая. Свалих канията. Опашката изглеждаше още по-странна — назъбена и призрачна. Огледах капчиците отрова на шиповете и си казах, че след време ще трябва да върна това смъртоносно шило. _Но не сега._
	Сложих канията на копието и отворих кепенците. Утрото беше прекрасно и във вятъра се долавяха първите признаци на пролетта.
	На вратата се почука.
	— Влез.
	Тя беше със сива рокля и бяло наметало като мрежа на паяк.
	— Идвам да поднеса извиненията си. Вчера не ти благодарих. Задължена съм ти не само за гостоприемството към мен и сина ми, а и за гостоприемството към съпруга ми.
	Каза го с такъв мил глас, че не допусках да се преструва, но ако беше така, тя притежаваше истинска дарба.
	— Разказвал ми е как си му помогнала и как не би оцелял без съветите ти.
	— Не съм направила кой знае какво. Той беше умен мъж.
	— Да. Понякога. — Очите й бяха с цвят на планински ясен. — Знаеш ли, че след теб имаше и друга нимфа за любовница? Калипсо. Тя се влюби в него и се надяваше да го направи свой безсмъртен съпруг. Държа го седем години на острова си. Хранеше го с деликатеси и го обличаше с божествени одежди.
	— А той?
	— Отблъсна я и се помоли на боговете да я убедят да го пусне да си ходи.
	Стори ми е, че в гласа й прозвуча радостна нотка.
	— Помислих сина ти за неин. Но се загледах в наметалото му и познах, че е тъкано на стана на Дедал.
	Учудих се, че знаеше толкова много за мен. Но и аз знаех много за нея.
	— Калипсо само го ласкаеше, а ти беше превърнала хората му в прасета. Въпреки това той предпочиташе теб. Странно, нали?
	— Не мисля. Всъщност той не знаеше, че имаме син.
	— Да, инак щеше да ми каже за това. — Пенелопа наблегна на _това_.
	— Говорих със сина ти снощи.
	— Така ли? — учуди се тя.
	— Обясни ми защо се наложило да си тръгнете от Итака. Съжалявам…
	— Благодарни сме на Телегон, че ни доведе тук. — Пенелопа погледна опашката на Тригон и попита: — Как действа отровата? Като пчелна или като змийска?
	— Предназначена е за боговете и е много по-силна.
	— Синът ти спомена, че си се срещнала с властелина на отровните скатове. Разказа ни за специалните магии над острова, на който не могат да припарят дори олимпийски богове.
	— Допускам само боговете на мъртвите.
	— Добре че можеш да правиш такива чудеса. Не ми е удобно да те попитам, но дали имаш черно наметало, тъй като нямам, а жалея за Одисей и…
	Погледнах я — жена от кръв и плът, истинска като луната в есенното небе. Сивите й очи не се отклоняваха от моите. Казват, че жената е крехко създание и може да бъде унищожена само в един миг на грубост — като тънката черупка на яйце или като нежно цвете. Ако изобщо някога бях вярвала в това, то вече не вярвах.
	— Нямам. Но имам прежда и стан. Ела.


>	Двайсет и втора глава

	Тя прокара пръстите по гредите, совалката и нишките, все едно галеше жребец. Не зададе нито един въпрос и докосването й беше достатъчно, за да разбере тънкостите на стана. Светлината от прозореца огряваше пръстите й, сякаш искаше да бъде втъкана. Пенелопа свали внимателно гоблена на стана и взе черната прежда. Движенията й бяха премерени и точни. Одисей ми беше казал, че е отличен плувец. Дългите й ръце и пръсти сновяха умело като сред дълбоки морски вълни.
	Облаците надвиснаха толкова ниско, че почти влязоха в къщата. Чуха се и първите тежки дъждовни капки. Телемах и Телегон влетяха мокри през вратата. Синът ми се загледа в наметалото, което тъчеше Пенелопа. Телемах се обърна рязко към прозореца.
	Обядвахме мълчаливо. Дъждът спря. Не исках да стоя затворена цял следобед и двамата с Телегон излязохме да се разходим. Пясъкът беше твърд, мокър и следите ни бяха като издялкани с нож. Хванах сина си под ръка и се учудих, че не се дръпна. Вече не потрепваше като вчера, но едва ли щеше да му е за последен път.
	Беше ранен следобед, а пред очите ми сякаш беше паднала лека, подобна на воал мъгла. Замислих се за разговора с Пенелопа. Беше ми се сторило, че мина добре, че онова, което казах, беше учтиво и на място, ала чак сега си дадох сметка, че тя говори много малко. Вместо да я разпитам, аз й предоставих стана си.
	_Той успя да придума и победи магьосницата…_
	— Кой предложи да дойдете на острова? — попитах аз.
	— Има ли значение? — сепна се Телегон.
	— Искам да знам.
	Синът ми извърна очи.
	— Не помня.
	— Не беше ти, така ли?
	— Не. Аз предложих Спарта.
	Бащата на Пенелопа живееше в Спарта. Братовчедка й беше царица. Спарта беше подходящ пристан за вдовицата Пенелопа.
	— Ти спомена ли Еея?
	— Не. Мислех, че ще бъде…
	Ще бъде какво? Може би неуместно?
	— Тогава кой предложи Еея?
	— Царицата. Предпочитала засега да не живее в Спарта. Имала нужда от време.
	— Време за какво?
	— Не каза.
	Като изкусна тъкачка Пенелопа можеше да втъче всеки и всичко в своята творба.
	Минавахме покрай шубраците и под тъмните мокри клони на дърветата.
	— Вероятно е допускала, че семейството й не я иска. Може би проблеми с Елена… Споменавала ли е да има врагове там?
	— Не. Тя не би говорила за врагове.
	— А Телемах какво каза? Какво беше мнението му за идването ви тук?
	— Мамо! Мислех, че вече не ги подозираш.
	— Не става дума за отмъщение. Искам да изясня някои неща.
	Телегон пое дълбоко въздух.
	— Не си спомням нито нейните, нито неговите думи. Все още всичко ми е като в мъгла.
	Той ме погледна измъчено и аз замълчах. Вървяхме, а умът ми чоплеше усуканите на възел въпроси и забулените в паяжина възможни отговори. Пенелопа не искаше да отиде в Спарта, а дойде на острова на любовницата на мъжа си! Трябвало й време… За какво?
	Когато се върнахме, тя тъчеше, а Телемах гледаше през прозореца. Имаше напрегнат вид. Дали не се бяха карали? Пенелопа се беше навела над стана и не виждах изражението й. Тишината тегнеше и бих предпочела да ги заваря да викат и да плачат, вместо да мълчат.
	— Ожаднях. Някой иска ли да пийне с мен? — предложи Телегон.
	Такъв беше благородният ми син — макар да скърбеше, той мислеше за нас и се стараеше да се чувстваме добре. Въпреки това и следобедът, и вечерята преминаха в мълчание. Щом се нахранихме, Пенелопа се надигна от масата.
	— Уморена съм. Ще си лягам.
	Когато луната изгря, Телегон започна да се прозява и двамата с Арктур тръгнаха към стаята му.
	— Разкажи ми за баща ми — помоли Телемах.
	Прямотата му винаги ме изненадваше. Цял ден беше избягвал погледа ми и беше едва ли не невидим, а сега изведнъж заговори, сякаш се познавахме от памтивека. Одисей щеше да се възхити на такава подкупваща непосредственост.
	— Ти знаеш всичко.
	— О, не, той разказваше разни истории на майка ми, а ако пожелаех да слушам, заявяваше, че за мен е само славословието на поетите.
	Що за отговор беше това! Каква беше причината да говори така на сина си? От злоба ли го беше правил? Така и нямаше да разберем, но беше време да опишем в истински краски всичко онова, което беше правил в живота си.
	Взех чашата си и седнах до огнището. Бурята се беше върнала. Вятърът вилнееше и върху къщата се лееше порой. Пенелопа и Телегон бяха наблизо, ала с падането на нощта ми се струваше, че са някъде много далеч. Седнах на сребърния стол. Инкрустациите студенееха под ръцете ми, а метнатите телешки кожи се бяха смъкнали в краката му.
	— Какво искаш да знаеш?
	— Всичко.
	Не възнамерявах да му разкажа версиите с щастлив край и несмъртоносни рани, които бях съчинила за Телегон. Той не ми беше дете и изобщо вече не беше дете, а голям мъж, който се интересуваше от миналото на баща си.
	Започнах да изброявам: убийството на Паламед, изоставянето на Филоктет, подлъгването на Ахил и принуждаването му да участва във войната, промъкването в тъмна доба до лагера на цар Рез, един от троянските съюзници, и прерязването на гърлата на воините в съня им, измайсторяването на коня, победата над Троя и краят на Астианакс. Не забравих да разкажа за зловещото завръщане с канибалите, пиратите и чудовищата. Страшни истории, от които изтръпвах, и на няколко пъти се колебаех дали да продължа. Телемах не трепваше, седеше, слушаше и ме гледаше в очите.
	Не знам защо, но запазих случката с циклопите за най-накрая. Разказът на Одисей беше толкова ярък, че все още чувах думите му. Пристигнали изнемощели на острова и намерили пещера с купища запаси от храна. Устроили си пир, ала обитателят на пещерата, едноокият Полифем, се завърнал със стадото си, залостил входа с канара и започнал да се тъпче с мъжете. Преял и повръщал ръце и крака. Въпреки това Одисей го омаял с любезни думи и вино, като се представил с името _Утис_ — Никой. Когато циклопът задрямал, подострил един кол, загрял върха в огъня и го забил в окото му. Полифем се развилнял, но бил сляп и не можел да хване никого. По едно време пуснал овцете на паша и останалите мъже се измъкнали, като се хванали за козината на животните. Циклопът викал с всички сили събратята си, ала те не дошли.
	— Никой няма да се измъкне жив оттук! — крещял той.
	Щом стигнали до кораба и се отдалечили от брега, Одисей се провикнал:
	— Ако искаш да знаеш кой те измами, името му е Одисей, син Лаертов и принц на Итака.
	Думите му проехтели надалеч, надалеч…
	Телемах мълчеше, сякаш чакаше ехото да стихне. Накрая въздъхна и рече:
	— Какъв ужасен живот!
	— Има хора, които са много по-нещастни.
	— Нямах предвид, че неговият живот е бил лош, а че той е правел живота на другите ужасен. Защо изобщо са влезли в тази пещера? Защото е търсел съкровища. Сам си е докарвал гнева на Посейдон, за който все го жалеха. Искал е на всяка цена да се прослави с измамата на циклопа.
	Думите му се лееха като отприщен поток.
	— Толкова много години скитане и битки! Защо? За миг гордост. Предпочитал да бъде прокълнат от боговете, но не и да бъде Никой. Ако се беше върнал след войната, майка ми нямаше да има кандидати и животът й нямаше да бъде почернен. Моят също. Все повтаряше, че копнеел за нас и за дома. Лъжи. Той не беше щастлив в Итака — все гледаше към хоризонта. Вече бяхме негови и затова търсеше нещо друго. Ето това е лош живот: привикваш всички към себе си, за да им обърнеш гръб.
	Отворих уста, за да възразя, но си спомних колко пъти лежах до него и тъгувах, тъй като той мислеше за Пенелопа. Ала това беше мой избор, а Телемах не беше имал възможност да избира.
	— Ще ти разкажа още една история. Преди да се завърне при теб, боговете настояха баща ти да говори с пророка Тирезий. В подземното царство срещнал познати души: на Аякс, Агамемнон и на някогашния най-велик грък Ахил, който избрал ранната смърт за придобиване на вечна слава. Баща ти разговарял с него дружески, изказал възхищението си и го уверил, че името му се слави. Ахил отвърнал, че съжалява за героичния си живот и че би предпочел един по-спокоен и щастлив живот.
	— На това ли да се надявам? Че един ден ще срещна баща ми в подземното царство и той ще съжалява?
	На някои и това не им се случва, казах си аз, но се овладях и замълчах. Телемах беше прав да се гневи и не беше редно да му се меся и да го успокоявам. Лъвовете се разхождаха в градината и листата шумоляха под краката им. Небето се проясни. Звездите най-сетне се показаха зад облаците и заблестяха като фенери. Ако напрегнехме слух, можехме да доловим тихото им движение под небесния купол.
	— Как мислиш, истина ли е това, което казваше баща ми — че добрите не го харесвали?
	— Баща ти обичаше да го казва, но истината беше друга. Майка ти го е харесвала, нали така?
	— И ти си го харесвала.
	— Аз не твърдя, че съм добра.
	— И все пак си го харесвала.
	Телемах повиши едва забележимо тон и аз премислих думите си.
	— Не забелязвах най-лошото. Той не беше лесен човек. Но беше мой приятел във време, в което се нуждаех от приятели.
	— Богиня, която се нуждае от приятели?
	— Всички нормални същества имат нужда от приятели.
	— Възползвал се е от теб.
	— Аз пък превърнах другарите му в прасета.
	Телемах не се усмихна. Беше напрегнат като опъната тетива.
	— Всички тези богове и смъртни, които са му помагали! Бил е незаменим в хитрините и умението да използва другите.
	— Мнозина биха му завидели.
	— Не и аз. Благодаря ти за разказите и за истините, които научих. Не всеки би си направил труда да ми отдели толкова време и внимание.
	Изведнъж ме обзе паника, изтръпнах и попитах:
	— Всъщност защо дойдохте тук?
	Той замига.
	— Нали ти казахме? Трябваше да напуснем Итака.
	— Но защо дойдохте точно тук?
	— Предложението беше на майка ми — умислено рече той, сякаш се събуждаше от сън.
	— И все пак защо?
	Телемах поруменя.
	— Както казах, тя не споделя мислите си с мен.
	_Никой не може да отгатне какво е намислила, докато резултатът не е налице._
	Той стана и се оттегли в стаята си.
	Студеният въздух се просмукваше в къщата и аз не мърдах от стола пред огнището. Трябваше още първия ден на скалата да я принудя да ми каже истината. Толкова внимателно ме беше подпитала за магиите, които спират дори олимпийските богове!
	Идеше ми да отида и да изтръгна вратата на стаята й заедно с пантите. Стоях до прозореца и стисках перваза до болка. До сутринта имаше много време, но какво беше времето за мен… Звездите избледняха и островът се появи заедно със светлината на утрото. Въздухът се промени и небето се забули. Поредната буря. Кипарисовите клони засъскаха от вятъра.
	Първо се събуди Телегон. После Пенелопа и Телемах. Дойдоха в трапезарията и аз усетих погледите им на зайци, които дебнат сянката на ястреб. На масата нямаше закуска. Синът ми се втурна за чинии и храна. Аз все така стоях до прозореца и се наслаждавах на мълчанието и на погледите в гърба си. Телегон ги покани да закусят. Представих си как ги поглежда извинително — съжалявам, ама майка ми понякога се държи особено…
	— Погрижи се за свинарника — обърнах се аз към него. — Трябва да се стегне, а се задава буря.
	— Добре, мамо.
	— Брат ти може да ти помогне.
	Последваха разменени погледи и Телемах кимна.
	— Разбира се.
	Щом излязоха, попитах Пенелопа:
	— Ти за глупачка ли ме взимаш? Разпитваш невинно за магиите ми, сякаш не те интересуват. Кой бог те преследва, кажи! Чий гняв ще се стовари на главата ми?
	Тя седеше пред стана с грубата черна вълна в скута. В краката й имаше вретено и хурка от слонова кост със сребърен връх.
	— Синът ми не знае. Той не е виновен.
	— Несъмнено. Аз знам кой плете паяжината.
	— Признавам, че постъпих умишлено с довода, че си богиня и магьосница, и затова… отмъщението няма кой знае колко да ти навреди. Всъщност това е лъжа, тъй като деянията на боговете са ми добре познати.
	Спокойствието й ме вбеси.
	— Значи си мислиш, че все някак ще се измъкнеш? Синът ти описа баща си като човек, който се възползва от другите и причинява само нещастия. Как ли би описал теб?
	Въпросът имаше ефект и привидното й спокойствие беше нарушено.
	— Мислиш си, че съм някаква невзрачна вещица, но не си обърнала внимание на разказите на мъжа си — продължих аз. — От два дни си в дома ми. Колко пъти яде? Колко чаши вино изпи?
	Тя пребледня. Забелязах сивеещата като пълзяща зора ивица в пътя на косата й.
	— Отговори! Или ще използвам магии!
	— Ти вече го направи. — Думите й бяха ледени и тежки като камъни. — Страхуваш се от присъствието ми на острова, но кой започна пръв, и то на моя остров?
	— Синът ми замина по свое желание.
	— Не става дума за него, а за теб, за отровата в копието, която уби съпруга ми.
	— И аз тъжа за смъртта му.
	— Така казваш.
	— Може би чакаш извинение, но и светът да се обърне, аз няма да ти се извиня. Ако Одисей не беше умрял, синът ми щеше да умре. Готова съм на всичко, за да живее.
	Ако не беше толкова угрижен, погледът на Пенелопа можеше да се изтълкува и като гневен.
	— Постигна своето. Синът ти е жив. А ние сме тук…
	— Гледаш на това като на отмъщение. Довлече ми яростта на боговете!
	— За мен е нещо като отплата.
	Тя се владееше до съвършенство и от нея би станал отличен стрелец, но аз не се предавах:
	— Уважаема Пенелопа, тук няма място за пазарлъци. Намираш се на Еея.
	— Ти какво предлагаш? Да ти се моля? Вероятно да, нали си богиня.
	Тя коленичи, вдигна ръце и сведе поглед.
	— Дъще Хелиосова, Светлоока Цирцея, Властелин на животните и Магьосница на Еея, предостави ми убежище на страховития си остров, тъй като нямам съпруг, дом и няма място на света, където да живеем в безопасност и мир. Готова съм да правя жертвоприношения всяка година, само ме приеми.
	— Стани.
	Тя не помръдна. Позата никак не й отиваше.
	— Съпругът ми питаеше добри чувства към теб. Признавам, че това не ме радваше. Разказваше ми за чудовищата и боговете, които беше срещал, но само теб искаше да види отново.
	— Казах да станеш.
	Пенелопа се надигна.
	— Ще ми разкажеш всичко и тогава ще реша.
	Имах чувството, че във въздуха прехвърчат мълнии.
	— От разговора със сина ми сигурно си разбрала, че баща му се завърна променен. Беше преживял толкова много страдания и се беше сблъсквал толкова често със смъртта, че не можеше да живее като нормален човек. Вероятно воините го бяха проклели.
	— Вероятно да.
	— Синът ми е по-добър от мен и от баща си. Не забелязва някои неща.
	— А ти как понесе всичко?
	— Аз съм от Спарта. Ние сме наясно с последиците от войните. Ръцете на старите воини треперят, сънят им е неспокоен и чуят ли тръба, подскачат и разплискват виното в чашите си. Ръцете на мъжа ми бяха като ръце на ковач — не трепваха — и още при първия зов на тръбата той беше на пристанището с поглед към хоризонта. Истинското му аз изпъкна във войната и тя не го сломи. Възможностите и уменията му намериха достойно поле за действие в Троя. Той беше винаги готов с план, заговор и стратегия за победа.
	— Знам, че Одисей е искал е да избегне участието си във войната.
	— О, тази история с лудостта и плуга беше замислена нарочно. Беше се заклел пред боговете и знаеше, че измъкване няма. Очакваше, че ще го разкрият, и така се надяваше да внуши заблудата, че номерата му са много лесни за разгадаване.
	— Не останах с такова впечатление…
	— О, всяка дума на съпруга ми беше лъжа. За всичко и за всекиго. При него нямаше прямота и откровеност.
	— Той говореше същото за теб.
	Предполагах, че това ще я обиди, ала тя кимна и продължи:
	— Ние двамата се мислехме за най-великите умове на света. Когато се оженихме, направихме безброй планове как ще обърнем всичко в наша полза. После започна войната. Агамемнон беше възможно най-лошият вожд, но Одисей реши да го използва, за да блесне. Така и направи. Хитростта му победи Троя и преобрази половината свят. Аз също не се спирах — как да увеличим реколтата, къде да хвърлим мрежи за най-богат риболов, кои породи кози да чифтосаме… Грижех се за процъфтяването на Итака. Трябваше да го видиш, когато се завърна. Изби кандидатите и остана сред козите, рибите и побеляващата си съпруга, която не беше богиня и му беше родила син, когото не разбираше.
	Гласът й прокънтя в стаята като пречупен кипарис.
	— Нямаше военни съвети, нито пък армия, която да командва. Нямаше и мъже — половината бяха загинали в битки, а другата половина бяха моите мъртви кандидати. Непрекъснато пристигаха вести за чужда слава и величие: Менелай беше построил нов златен дворец, Диомед беше победил някакво царство в Италия, дори троянският беглец Еней беше основал град. Одисей предложи на Орест, сина на Агамемнон, да му стане съветник, но той отговори, че има достатъчно съветници, а и не би желал да натоварва с работа герой като него. Обърна се и към синовете на Нестор и Идоменей, но отговорите бяха същите. Не го искаха. Успокоявах се, че му трябва малко време и че ще се върне отново към домашния уют, че отново ще ми се радва и двамата ще кроим планове както преди. — Пенелопа се усмихна горчиво и добави: — Той не желаеше такъв живот. Сновеше по брега, аз го гледах от прозореца и си мислех за огромната змия, за която ми беше разказвал — хората на север вярвали, че тя ще погълне целия свят.
	Помнех тази история и края й, когато змията се самоизяжда.
	— Одисей крачеше и си говореше сам, а кожата му блестеше като сребърна.
	_Сребро!_
	— Атина?
	— Че кой друг! — усмихна се тъжно Пенелопа. — Спускаше се от небесата и му шепнеше за приключенията, които изпускал.
	Неуморната богиня Атина не спираше да плете интриги. Тя се беше борила, за да върне героя си у дома, да го види на пиедестал не само за негова, а и за собствената си слава. Да чуе как разказва за подвизите и за гибелта на троянци, в която беше замесена и тя. Спомням си как възторжено говореше за него като за сова с плячка в ноктите. Любимецът й не биваше да се задоволява с домошарство. Той не трябваше да се свърта на едно място, а да е деен, агресивен и непримирим, да я изненадва с нови остроумия и гениални хитрости.
	Дърветата се олюляваха под тъмното небе. На сумрачната светлина в къщата лицето на Пенелопа изглеждаше фино и изтънчено като Дедалова скулптура. Сега разбрах защо не беше ревнувала Одисей от мен. Не аз бях богинята, отнела съпруга й.
	— Боговете се правят на всезнаещи родители, но всъщност са деца, които пляскат с ръце и очакват още и още — рекох аз.
	— Ала ето че нейният Одисей е мъртъв и къде ли ще намери още и още? — попита Пенелопа.
	Най-сетне картината стана цяла: боговете не се отказват от съкровища и Атина щеше да се насочи към онова, което беше останало от кръвта на Одисей.
	— В Телемах.
	— Точно така.
	Учудих се, че в гърлото ми заседна буца.
	— Той знае ли?
	— Как да му кажа…
	Тя стискаше вече сплесканата в ръцете й вълна, а аз усетих надигащия се у мен гняв. Атина беше обмисляла как да накаже Телегон и Пенелопа беше виновна, тъй като с присъствието си излагаше сина ми на риск. Огънят на яростта ми пламна. И все пак — от всички богове, които Пенелопа можеше да ми навлече, Атина беше най-поносима, тъй като знаех какво мога да очаквам, пък и какво по-лошо можеше да ни стори?
	— Да не би да се надяваш, че можеш да го скриеш от нея?
	— Знам, че не мога.
	— Ами тогава?
	Тя се уви с наметалото и потъна в него като птица в крилете си.
	— Преди години чух придворният лекар да казва, че лекарствата, които продава, са за показ и че след време повечето болести ни напускат от само себе си. Тази тайна се превърна в моя философия и аз започнах да гледам на нещата скептично и мъдро. Усъвършенствах се в търпеливото чакане: преживях войната, кандидатите и странстванията на Одисей. Вярвах, че ще преживея и неспокойството му, и привързаността на Атина. Все щеше да се намери някой друг смъртен, в който да се влюби. Това така и не се случи. Междувременно Телемах търпеше гневните изблици на баща си и страдаше, а аз се правех, че не забелязвам.
	Одисей ми беше казал, че тя никога не грешала. Тогава й завидях, ала сега осъзнах, че това беше непоносимо бреме.
	— И все пак има лекарства, които помагат. Ти си доказателство за това. Какво ли не направи за сина си! Предизвика боговете. А аз пропилях толкова много години, за да опазя славата на един недостоен мъж. Платих си, но Телемах също плати. Той е добър син. Иска ми се да имам с него още малко време, преди животът да ни понесе в незнайна посока. Ще ми дадеш ли това време Цирцея от Еея?
	Не ме погледна със сивите си очи и добре направи — срещнех ли погледа й, сигурно щях да откажа. Отиваше й да изчаква и застиналото й присъствие се сливаше с настъпилото мълчание като скъпоценен камък в корона.
	— Зима е — рекох аз. — Не минават никакви кораби. Останете на Еея още малко.


>	Двайсет и трета глава

	Синовете ни се завърнаха. Обрулени от вятъра, ала сухи. Гръмотевиците и дъждът останаха в морето. Докато вечеряха, аз се изкачих на най-високия връх и проверих силата на магията, която обхващаше острова от залив до залив и от жълтия пясъчен бряг до сивите зъбери. Усещах я в кръвта си като тежест, която мъкнех от дълго време. Атина сигурно беше пробвала да я развали. Кой знае колко пъти беше обикаляла брега, за да намери пролука, ала магията беше непробиваема.
	Когато се върнах, Пенелопа тъчеше.
	— Времето се оправи — рече тя. — Морето е спокойно. Телегон, искаш ли да те науча да плуваш?
	Предложението й след разговора ни ме слиса. Синът ми така се зарадва, че бутна чашата си и я разля. Нямах възможност да възразя, тъй като само след миг двамата тръгнаха към брега. Дочух как пътьом й разказва за градината. Откъде знаеше какво е бучиниш и габър, че и за какво се използват?
	Телемах седна до мен и каза:
	— Приличат на майка и син.
	Точно това си помислих и аз, но се ядосах, когато чух да го казва. Отидох в градината и започнах да плевя.
	Изненадах се, че ме последва.
	— Нямам против да помагам на сина ти. Свинарникът беше полусрутен, оправихме го и сега ми се ще да помагам с нещо по-смислено.
	Седнах на пети и го погледнах.
	— Принцовете обикновено не молят за работа.
	— Поданиците ми ме дариха с доста свободно време и умея доста неща. Островът е красив, но ще полудея, ако бездействам всеки ден.
	— Какво можеш да правиш?
	— Да ловя риба и дивеч, да се грижа за кози, но тук няма кози, мога да поправя и лодката на сина ти.
	— Защо, какво й е?
	— Рулят не е стабилен, платното е късо, а мачтата е твърде висока. Лодката се търкаля във вълните като крава в поле.
	— На мен не ми се видя толкова зле.
	— За първа лодка е истинско постижение. И все пак едва не се удавихме.
	— Направена й е магия срещу потъване. Как така разбираш от лодки?
	— Нали съм от Итака.
	— Може би ще помогнеш и в други неща?
	— Ами… Козината на овцете е доста сплъстена и ще бъде трудно да ги острижем. Три от масите се клатят, а камъните на пътеката в градината са разместени и мърдат. На стрехите има поне две гнезда.
	Бях учудена и малко се засегнах.
	— Това ли е всичко?
	— Не съм огледал навсякъде.
	— Утре ще поправиш лодката с Телегон. А сега ще се заемем с овцете.
	Козината им беше доста сплъстена и кална заради дъждовната зима. Приготвих гребен и голям съд с отвара.
	— Ще помогне ли? — попита Телемах.
	— Да. Ще отмие калта и руното ще се запази.
	Забелязах, че знае как да се отнася с овцете — потупваше ги, успокояваше ги и си личеше, че има опит.
	— Не ти е за пръв път, нали?
	— Не. Отварата е вълшебна. От какво е?
	— Магарешки бодил, пелин, целина и сяра. Магическа смес.
	— Ясно.
	Започнах да стрижа. Телемах ме разпита за породата, за начина на размножаване и се заинтересува дали са толкова кротки в резултат на магия. Когато работеше, той се отпускаше и разговаряше без присъщата си стеснителност. Разказа ми забавни случки от опита му с козите и ме разсмя. Не забелязах кога слънцето се беше скрило на хоризонта и се стреснах, когато Пенелопа и Телегон застанаха до нас. Избърсах ръце и казах:
	— Хайде да вечеряме. Сигурно сте прегладнели.


	Пенелопа пак си легна рано. Запитах се дали не е нарочно, но изглеждаше много уморена. Пък и нали все още тъжеше за покойния си съпруг. Всички тъжахме за него. Телегон беше ободрен от плуването. Или от вниманието, което му беше оказала Пенелопа. Лицето му розовееше от вятъра и говореше оживено. Не споменаваше баща си, тъй като раната беше още прясна, но заговори с Телемах за онова, което го вълнуваше от дете — подвизите на прочутите герои. Беше чувал за някакъв поет в Итака, известен със сладкодумни разкази за делата им, и искаше да научи повече за тях. Телемах разказа за Белерофонт и Персей, Тантал, Аталанта… Седеше отново на дървения стол, аз на сребърния, а Телегон се беше облегнал на един излегнал се вълк. Гледах ги и имах чувството, че сънувам. Бяха тук от два дни, а сякаш бяха пристигнали много отдавна. Не бях свикнала да съм в компания и да участвам в дълги разговори. Телегон искаше да чуе още един разказ и още един, и още един… Телемах си призна, че не е от най-сладкодумните, но ми беше забавно да гледам сериозното му лице, докато описваше летящи коне и златни ябълки. Косата му беше разрошена от вятъра в градината и макар огряното му от огъня лице да изглеждаше като лице на по-възрастен мъж, в чертите му имаше нещо трогателно и почти момчешко. Стаята беше топла, виното хубаво и кожата ми се отпусна като разтопен восък. Наведох се към Телемах и попитах:
	— Този поет разказваше ли за критската царица Пазифая?
	— Майката на Минотавъра? Разбира се. Тя присъства винаги в разказа за Тезей.
	— Какво е станало с нея след смъртта на Минос? Тя е безсмъртна и може би е все още царица?
	Телемах сбърчи чело по същия начин, по който се замисли над отварата, която използвахме за овцете. Опитваше да разплете сложния възел на родствените връзки и да си спомни коя точно беше Пазифая. Лицето му изведнъж просветна. Дъщерята на Хелиос!
	— О, не, вече не царува. Цар е Ликос, който узурпира трона от внука й Идоменей. В историята, която съм чувал, след смъртта на Минос Пазифая се върнала в божествения палат, където е почитана и досега.
	— Чий божествен палат?
	— Не е известно.
	— Вероятно на Океан — не се сдържах аз. — Дядо ни! И сега тормози нимфите. Аз бях на раждането на Минотавъра. Помогнах да го затворят в клетката.
	Телегон зяпна.
	— Ти си сестра на царица Пазифая?! Видяла си Минотавъра? Защо не си ми казала?
	— Не си ме питал.
	— Мамо! Ти трябва да ми казваш всичко. Видяла си Минос? И Дедал?
	— Как, мислиш, се озова тук този стан?
	— Не знам. Предполагах, че… — Той размаха ръце все едно това бяха някакви измислици.
	— Наистина познавах Дедал.
	— Какво друго криеш от мен? Освен Минотавъра и Тригон? Кой още? Химера? Немейският лъв? Цербер и Сцила?
	Забавлявах се с искреното му възмущение и не очаквах, че знае за Сцила. Къде беше чул за нея? В Итака? Хермес ли беше източникът? Нямаше значение. Усетих как стомахът ми се свива като прободен от ледено копие. Миналото ми не беше игра или приключение, а грозно опустошение след морска буря. Толкова грозно, колкото миналото на Одисей.
	— Каквото съм казала, съм казала. Повече не ме разпитвай.
	Обърнах гръб на смаяните им лица и се прибрах в стаята си. Вълците и лъвовете останаха при сина ми. Някъде над нас Атина гледаше с пламтящи очи и се канеше да забие копието си в моето безсилие. Погледнах сенките в стаята и заявих:
	— Има да чакаш!
	Мислех, че няма да мога да мигна, но за свое учудване скоро заспах.


	Събудих се изпълнена с решителност. Вечерта пих повече от обикновено и бях уморена, но сега умът ми беше бистър и се чувствах чудесно. На закуска Телегон ме наблюдаваше и очакваше отново да избухна, но аз се държах мило, което не биваше да го учудва, тъй като можех да съм и любезна.
	След закуска Телемах предложи на брат си да работят по лодката и двамата излязоха.
	— Може ли да тъка на стана? — попита Пенелопа.
	Беше с друга рокля, избелена до бледо кремаво, която подчертаваше мургавата й кожа.
	— Да.
	Останах да режа билките на масата до огнището. Извадих ножовете и купите. Магията за защита на Телегон трябваше да бъде подновена след половин месец и затова кълцах, мачках и дестилирах тинктури за следващата.
	Светлината струеше през прозореца и огряваше босите ни крака. Попитах я за Елена. Разказа ми как като малки плували в реките на Спарта и играели в палата на чичо й Тиндарей. Обсъдихме най-добрите породи овце и вълната им. Благодарих й, че учи Телегон да плува, а тя каза, че й било приятно. Той й напомнял за братовчед й Кастор с неговото чувство за хумор и умение да предразполага.
	— Наследил е любопитството на Одисей. Непрекъснато изучава света и не спира да се променя като лъкатушеща река.
	Стана ми приятно, че говори така за сина ми.
	— Да го беше видяла като малък! Беше толкова щур! Аз съм дори по-дива. Майчинството ми се струваше песен, но преди да имам дете.
	— Хермиона, дъщерята на Елена, беше такава. Като дете пищеше до безкрай, но стана прекрасно момиче. Притеснявах се, че Телемах почти не плаче и че твърде рано започна да се държи добре. Искаше ми се да имам още едно дете — за сравнение, — но когато Одисей се върна, беше твърде късно.
	Беше откровена и неслучайно я наричаха Вярната Пенелопа. Предана, непресторена и благоразумна. Думите бледнееха пред истинската й същност. Вместо да си вземе друг мъж и да роди още едно дете, тя беше останала вярна на силната си обич към Одисей.
	Взех китката равнец, която висеше на една от гредите на тавана, и Пенелопа попита:
	— Това за какво е?
	— Спира кръвотечение.
	— Може ли да гледам как правиш отварите? Нямам никаква представа от магии.
	Интересът й ме трогна почти толкова, колкото добрите думи за сина ми. Направих й място на масата. Тя беше приятен наблюдател, тъй като разпитваше ненатрапчиво за имената на растенията и предназначението им. Искаше да види билките, с които превръщах мъжете в прасета. Подадох й сухите листа.
	— Да не се превърна в прасе? — усмихна се Пенелопа.
	— Трябва да ги изядеш и да чуеш вълшебните думи. От магьосник.
	— И непременно от богиня?
	— Не. Смъртната ми племенница правеше магии като моите.
	— За Медея ли говориш?
	След толкова много време името й прозвуча доста странно.
	— Познаваш ли я?
	— От песните на поетите в царските палати.
	— Ще ми бъде интересно да чуя как я описват.
	И Пенелопа ми разказа. Медея избягала от Еет. Отишла в Йолк с Язон и му родила двама синове. Той не одобрявал магиите й и хората не я харесвали. Намерил си нова жена — мила и любяща принцеса от неговия край. Медея похвалила постъпката му и изпратила дарове на булката — направени от нея корона и наметало. Щом ги сложила, тя изгоряла като факла. Медея се заклела, че Язон няма никога да бъде с децата им, завела ги до един олтар и им прерязала гърлата. Метнала се на колесница с дракони и се върнала в Колхида.
	Знаех я аз Медея. Помнех добре откритото й безстрашно лице. Тя би запалила света, но не би се предала.
	— Аз я бях предупредила, че бракът ще й донесе само мъка. Колко тъжно, че се оказах права.
	— Така е — въздъхна Пенелопа, умислена за закланите деца.
	Аз също мислех за тях. И за драконовата колесница, която несъмнено беше на брат ми. Колко странно, че след всичко случило се тя се беше върнала при него… Не че не си го обяснявах. Само Медея можеше да бъде наследник на Еет. Тя не само беше израсла сред неговите жестокости, тя ги беше усвоила.
	Залях равнеца с мед и добавих пчелен восък, за да се получи мехлем. Въздухът ухаеше на мускус и силни билки.
	— Как се става магьосница, след като не е необходимо да си богиня?
	— Не съм сигурна. Мислех си, че се предава по наследство, но Телегон няма такива качества. Струва ми се, че е въпрос на воля.
	Тя кимна. И двете знаехме какво означава силна воля.

	* * *

	Следобед Пенелопа и Телегон отидоха да плуват. Допусках, че Телемах ще ме избягва след снощния разговор, но той предложи да ми помогне. Държеше дълга връв и чаша с обозначено ниво на водата.
	— Какво правиш?
	— Проверявам дали подът е равен. Краката на масата не са еднакво дълги и ще ги изравня.
	Дълго мери с връвта, стърга с пила и пак премерва. Попитах го как е счупил носа си.
	— Плувах със затворени очи. Оттогава внимавам.
	После отидохме в градината, за да намести камъните на пътеката. Аз плевях до него, без да се налага. Телемах ме попита дали мога да опитомявам и пчелите като животните на острова.
	— Не мога. Използвам дим като всички останали пчелари.
	— Видях един препълнен кошер. Ако искаш, пролетта ще го разделя на два кошера.
	Гледах го как внимателно намества камъните и казах:
	— Дъждът от покрива се стича върху тях и ще останат подредени само до следващия порой.
	— Нормално. Поправяш нещо, то се разваля, после пак го поправяш и така…
	— Търпелив си.
	— Баща ми смяташе, че съм глупав. Той не се занимаваше със стрижене, чистене на огнища или вадене на маслинови костилки. Беше любопитен да разбере как се правят всички тези неща, но не му се налагаше да се занимава с тях.
	Беше прав. Одисей обичаше да върши всичко по веднъж: нападаше селище, побеждаваше чудовище, после се вмъкваше в недостъпен град.
	— Наследил си търпението на майка си.
	Долових притеснението му, но той се овладя и попита спокойно:
	— Как е тя? Знам, че разговаряте.
	— Липсваш й.
	— Защо, нали съм тук! — учуди се Телемах.
	Неговата невинност не беше като възпяваната, пазена на висока цена добродетел, която се случва да бъде загубена. Телемах не беше нито глупав, нито наивен. Беше си той — напълно освободен от оковите, които ни тежат и спъват. Той мислеше, чувстваше и действаше последователно и с лекота. Ето защо баща му не го е разбирал. Одисей винаги търсеше скрития смисъл и кинжала в мрака, а Телемах не криеше ножа си.


	Атина висеше като секира над главите ни, но това продължаваше вече шестнайсет години и аз бях свикнала. Всяка сутрин Телегон и Телемах обикаляха острова, Пенелопа тъчеше, а аз сортирах билките. Разказах на Телегон за завръщането на Одисей в Итака и за гневния му нрав, подозрения и изстъпления. Макар все още да тъжеше, чувството му за вина постепенно избледня и лицето му отново придоби лъчезарен израз. Присъствието на Пенелопа и Телемах също помогна — той се радваше на вниманието им така, както лъвовете се радваха на слънцето. Това ми причиняваше болка, тъй като осъзнах колко много е искал да има семейство.
	Пенелопа и Телемах продължаваха да не си говорят. Питах се защо не си признаят грешките и угризенията и да забравят за дрязгите, но те бяха като две яйца и внимаваха да не би едното да счупи другото.
	Всеки следобед Телемах работеше в градината и двамата разговаряхме до залез-слънце. После приготвях вечеря и той или помагаше, или седеше до огнището и дялкаше фигурки от дърво: бик, птица, кит на хребета на вълна. Възхищавах се на точността и вниманието, с които работеше. Той притежаваше качествата на магьосник. Казвах му, че подът ще се самоизчисти, но той винаги измиташе стърготините и дървените спирали от резбите.
	Беше ми странно да съм непрекъснато заобиколена с хора. С Телегон гледахме да не оставаме заедно и задълго на едно място, а нимфите бяха като сенки в периферията на зрението ми. Дори това почти незабележимо присъствие ме изнервяше и аз излизах, за да обикалям острова. Телемах беше добра компания — винаги спокоен и уравновесен, той никога не се натрапваше. Много ми приличаше на моята лъвица. Двамата се отличаваха със забележително достойнство, нетрепващ взор и задълбоченост на чувствата. Вършеха всичко с непресторена деликатност и никога не ми пречеха.
	На шестия ден Телемах дялкаше парче маслиново дърво, като внимателно оформяше с върха на ножа усуканото стъбло и чеповете.
	— Мъчно ли ти е за Итака?
	Той се замисли.
	— Мъчно ми е за хората там. И за козите. Кой знае, може би щях да стана добър цар.
	— Телемах Справедливия.
	— Това подхожда на всеки, който е много скучен и не заслужава друго прозвище — усмихна се той.
	— Аз също мисля, че щеше да си добър цар. Някой ден може и да станеш. Паметта на хората е къса. Ще те посрещнат с почести като дългоочаквания наследник на царя, който ще донесе благоденствие на Итака благодарение на знатния си произход.
	— Звучи добре, ала как ще обитавам палата, в който живееха баща ми и кандидатите на майка ми? Не искам всеки ден да се натъквам на ужасните спомени.
	— Присъствието на Телегон вероятно те измъчва.
	— Защо да ме измъчва?
	— Защото прилича на баща си.
	Телемах се засмя.
	— Не е вярно. Той е твое копие. Нямам предвид само външността, а и жестовете, походката, начина на говорене, дори гласа.
	— Звучи като проклятие.
	— Не е проклятие.
	Погледите ни се срещнаха. Белех нар за вечеря и механично свалях бялото и плътно като восък покритие на лъскавите сочни зрънца. Устата ми пареше от жажда. Още от първия ден се замислих над необичайното ми общуване с Телемах. Когато бяхме заедно, долавях всяка промяна в изражението си и забелязвах изговора на думите си. Животът ми до пристигането му беше импулсивно препускане, а напоследък се бях отдала на нещо като томителен унес. Не за пръв път погледите ни се срещаха, и то за дълго… Но той беше брат на сина ми. Баща му беше споделял легло с мен. Атина го държеше в примката си. Той може и да не знаеше, но аз знаех.

	* * *

	Сезоните се смениха и небето разтвори ръце, за да прегърне напъпилата земя. Ярката светлина ни окъпа в злато. Морето се отдръпна едва забележимо. На закуска Телегон потупа брат си по рамото.
	— Още няколко дни и ще можем да изкараме лодката в залива.
	Пенелопа ме погледна тревожно. _Докъде стига магията?_
	Не знаех. Някъде до големите вълни, но не знаех къде точно е границата.
	— Телегон, не забравяй, че винаги има още една силна буря. Изчакай.
	На вратата се почука.
	Синът ми пошепна:
	— Кой може да е? Вълците не издадоха нито звук!
	Събрах всичката си божественост и кураж и отворих вратата.
	Същите черни очи и същото красиво до съвършенство лице. Синът ми ахна сред настъпилото мълчание.
	— Дъще Хелиосова, може ли да вляза?
	— Не.
	Той повдигна вежда.
	— Нося съобщение за един от гостите ти.
	Дъхът ми секна.
	— Чуваме те добре и на прага.
	Пренебрежителната усмивка на могъщия и неизбежен пратеник на боговете угасна.
	— Телемах, принце на Итака, изпраща ме великата богиня Атина. Тя иска да говори с теб и настоява магьосницата Цирцея да премахне магията, която не й позволява да стъпи на острова.
	— _Настоява?_ Доста интересна дума от устата на някого, който искаше да убие сина ми. И вероятно ще опита пак — възпротивих се аз.
	— Синът ти не я интересува. Атина ще се закълне, че няма да му посегне. — Пратеникът се отказа да говори с гръмовен глас и добави: — Трябва й Телемах. Време е той да се заеме с наследството си. Чу ли, принце?
	— Да — отвърна Телемах с наведена глава. — Благодаря за съобщението, пратенико. Но аз съм гост на острова и тук е важна думата на домакинята.
	Хермес вирна глава и попита:
	— Е? Какво ще каже тя?
	Усещах Пенелопа зад гърба си като неспокойна есенна луна. Тя искаше малко време, за да оправи отношенията си с Телемах, но ето че всичко се обърка.
	— Ще разваля магията. Но няма да стане много бързо. Да дойде след три дни.
	— Искаш да кажа на дъщерята на Зевс да чака цели три дни?
	— Тук са от половин месец. Защо не те е пратила по-рано? Трябват ми три дни и толкова.
	В очите му проблесна пламъчето, което ме зареждаше, когато душата ми беше пуста и за което си въобразявах, че е огън.
	— Ще й предам.
	Той си тръгна и всички си поехме дъх.
	— Благодаря ти — каза Пенелопа и се обърна за пръв път към Телемах. — Сине, накарах те да чакаш твърде дълго. Ела да поговорим.


>	Двайсет и четвърта глава

	Двамата тръгнаха към брега. Телемах беше слисан от вестта и от желанието на майка си да разговарят. Понечих да му кажа нещо, но не успях.
	— Какво имаше предвид той, когато спомена за наследството на Телемах? — попита Телегон.
	Поклатих глава и се загледах в първите зелени пъпки на дърветата. Атина беше изчислила всичко. Времето вече позволяваше отплаването на Телемах.
	— Защо ти трябват три дни за разваляне на магията? Молито няма ли да помогне?
	— Нали знаеш, че аз правя магиите? Мога да ги премахвам в миг. Разбира се, че не ми трябват три дни.
	— Излъга Хермес? Атина ще се вбеси.
	Наивността му ме тревожеше.
	— Няма да й кажа. Телегон, с боговете трябва да се внимава. Не бива да знаят какво си намислил, инак си загубен.
	— Излъга, за да осигуриш време на Пенелопа и Телемах да поговорят, нали?
	Беше млад, но не беше глупав.
	— Нещо такова.
	— Ако заминат, ще ги видим ли пак?
	— Ти ще ги видиш.
	Синът ми може би забеляза, че казах „ти“, но не реагира. Дишането ми беше все още учестено — проницателният всевиждащ поглед на Хермес винаги ме напрягаше.
	— Дали Атина ще опита да ме убие?
	— Ще даде клетва и това ще я спре. За всеки случай копието ще бъде наблизо.
	Залових се с домашната работа — миене, пране, плевене. Когато се здрачи, напълних кошница с храна и изпратих Телегон да намери Пенелопа и Телемах.
	— Не се застоявай, остави ги да си говорят.
	— Да не съм глупав! — пламна синът ми.
	— Не си — въздъхнах аз.
	Пенелопа се върна, когато луната изгря.
	— Толкова съм ти благодарна! — рече тя. — Животът е много по-сложен и от най-сложния стан. Не можеш да разтъчеш вече изтъканото. Много се зарадвах, когато отпрати Хермес.
	— Аз пък се радвам, че ще накарам Атина да чака три дни.
	— Благодаря и за това — усмихна се Пенелопа.
	Телегон остреше стрели пред огнището, но беше доста притеснен и разсеян — местеше крака и рееше поглед през прозореца, сякаш очакваше Хермес отново да се появи. Избърсах масите, не че имаше нужда от това, и започнах да местя саксиите с билки. Черното наметало на Пенелопа беше почти готово. Бих й помогнала, но това сигурно щеше да проличи в нишките на платното.
	— Излизам — рекох аз, без да дам възможност на Телегон да ме спре.
	Стигнах до хралупата от надвесени дъбови и маслинови клони. Тревата беше мека и птиците чуруликаха.
	Той седеше на едно повалено дърво.
	— Да не преча?
	— Не.
	Седнах до него. Тревата беше хладна и влажна. Някъде в гората совите се провикваха, все още гладни от липсата на храна през зимата.
	— Майка ми разказа какво си направила за нас. И преди, и сега. Благодаря ти.
	— Радвам се, ако съм ви помогнала.
	Клоните се разлюляха от вятъра и луната стана на ивици.
	— Готов ли си за сивооката богиня?
	— Кой ли е готов за нея…
	— Поне си я видял, когато се е намесила в стълкновението на баща ти с кандидатите.
	— Виждал съм я много пъти. Идваше при мен, когато бях дете. Винаги преобразена — ту като непознат, който ми дава съвети, ту като семеен приятел с блестящи в мрака очи. Въздухът около нея ухаеше на зрели маслини и метал. Произнасях името й, небето се озаряваше в сребриста светлина и всички неприятности като счупения нокът на палеца ми и досадните ухажори на майка ми изчезваха. Тя ме караше да се чувствам като героите от песните, които укротяват огнедишащи бикове и избиват драконови зъби.
	Прелетя сова. Гласът на Телемах отекваше като камбана в тишината.
	— След завръщането на баща ми спря да идва. Чаках с нетърпение да се появи. Принасях й овце в жертва и се заглеждах във всеки непознат — онзи пастир там не се ли държи странно, а морякът, който ме заговори, защо ми задава толкова въпроси… Хората се дразнеха, когато се взирах в тях.
	— Знаеш ли какви са намеренията й към теб?
	— Кой може да каже? Нали е богиня.
	Прозвуча едва ли не като упрек за непреодолимата бездна между хората и боговете.
	Телемах почти не ме поглеждаше. Мислеше само за Атина и за онова, което му предстоеше. Очаквах го и все пак ме заболя.
	— Както знаеш, благодарение на магията лодката няма да потъне. Можеш да тръгнеш веднага. Телегон не би имал нищо против.
	Мълчанието продължи дълго, но накрая той каза:
	— Благодаря. И тогава всичко на острова ще бъде наред.
	Чувах тихото пращене на клоните и шума на морето, което отнасяше дъха ни с неуморните си вълни.
	— Да, Телемах — отвърнах аз и отново настъпи тишина.

	* * *

	В следващите дни минавах покрай него все едно беше една от масите пред огнището. Пенелопа ме поглеждаше, но не заговарях и нея. Двамата с Телемах продължаваха да наваксват изгубеното в отношенията си. Телегон ми показа, че вече може да плува. Мускулестите му ръце пореха вълните. Изглеждаше по-голям за възрастта си. Беше на шестнайсет, но вече беше истински мъж. Децата на боговете растат бързо. Пенелопа и Телемах щяха да му липсват, но аз щях да му помогна да ги забрави. Какво да се прави, някои хора са като съзвездията, които се задържат само един сезон.
	Сложих вечерята и излязох. Изкачих се на най-високия връх, там, където никой смъртен не можеше да стигне. Присмивах се сама на себе си — та кой ли би хукнал подир мен! Прехвърлях наум историите, които никога не бях споделяла — нито с Одисей, нито с Еет, Сцила или който и да е било друг. Не исках животът ми да е предмет на одумване и присмех, пък и кой ли би понесъл грозотата и неудачността му… Бях пропуснала шанса да надигна глас и вече беше твърде късно.
	Легнах си и цяла нощ сънувах копието с опашката на Тригон.


	На третия ден Пенелопа докосна ръкава ми. Беше изтъкала наметалото и черният цвят правеше лицето й по-слабо, а кожата по-матова.
	— Знам, че не е редно да го искам, но дали няма да дойдеш с нас, когато разговаряме с нея?
	— Ще дойда. Телегон също ще дойде. Тези игри ми дойдоха до гуша и искам да ги приключим веднъж завинаги.
	Казах го, макар да ми беше много трудно, излязох и се качих на върха. Камъните бяха потъмнели от шестнайсет години рязане и стриване на билки. Колко много време бях прекарвала тук… Затворих очи и усетих как магията става лека, лека и изчезва.
	Чу се съвсем тихо _щрак_! — като от счупване на опъната стрела. Очаквах, че бремето, което тежеше на раменете ми от толкова години, ще се смъкне, но усетих само силна умора. Нямаше къде да се облегна и залитнах. Краката ми се огъваха, ала нямах време за губене. Бяхме беззащитни. Атина се спускаше над острова като орел към плячка. Докато слизах по хълма, едва дишах и се спъвах в корените и камъните.
	Отворих вратата. Тримата ме погледнаха разтревожено и Телегон стана.
	— Мамо!
	Подминах го. Магията вече не ни пазеше и опасността приближаваше. Грабнах копието, помирисах отровата и като че ли малко ми олекна — дори Атина би се бояла от нея.
	Седнах с оръжието в ръка и само след миг мълниеносните й крака се спуснаха над нас, въздухът стана сребрист и щитът й заблестя, сякаш беше полуразтопен.
	— Нали те предупредих, че ще съжаляваш, ако остане жив? — Говореше с по-мрачен от черната земя глас, а погледът й ме пронизваше.
	— Ама не позна — отвърнах аз.
	— Ти винаги си била една нагла титанида. — Атина се обърна рязко към Телемах. Искаше да ми покаже неизбежността на онова, което предстоеше. Той беше коленичил с майка си и не вдигаше поглед. — Сине Одисеев, Зевс предсказа, че на запад ще се въздигне нова империя. Еней е там с останалите троянци, а аз ще се постарая да има и гърци, като държа нещата под око. Полята са тучни, горите богати на дивеч и плодородни дървета. Ще основеш град с дебели крепостни стени, ще наложиш свои закони и ще го пазиш от дивашки нашествия. Народът ти ще благоденства вечно. Събрала съм добри хора, които ще пристигнат с кораб и ще те заведат на това благословено място.
	Стаята засия от искрите в погледа й. Раменете на Телемах сякаш изведнъж наедряха и той придоби сила и увереност. Дори гласът му беше по-плътен, когато каза:
	— Сивоока и мъдра богиньо, за мен е чест. Никой не заслужава такова благоволение.
	— Корабът ще дойде по здрач. Бъди готов. — Тя се усмихна като змия в олтар над купа с разбито мляко.
	Телемах не помръдваше, а трябваше да се изправи, за да покаже, че е признателен за оказаната велика чест.
	— Не съм достоен — промълви той.
	Самоунижаваше се и това ме дразнеше. Достатъчно беше да благодари. Инак Атина можеше да измисли и изрече поредната обида.
	— Знам слабостите ти — подхвана тя с раздразнен глас, — но ще те подкрепям. Веднъж ти помогнах да победим кандидатите на майка ти. Сега пак ще ти помогна да победиш.
	— Благодаря ти, че бдеше над мен. И все пак не мога да приема.
	— Какво искаш да кажеш? — Думите й изсъскаха като нажежен метал.
	— Мислих три дни и осъзнах, че не е по вкуса ми да се бия с троянците, нито пък да основавам империя. Искам да живея по друг начин.
	Гърлото ми пресъхна. Какви бяха тези глупости? Последният възпротивил се на Атина беше Парис, троянският принц. Беше предпочел богинята Афродита и затова беше мъртъв, а градът му се беше превърнал в прах и пепел.
	Очите на Атина пронизваха като свредели, а гласът й кънтеше:
	— За какъв вкус говориш? Да не би някой друг бог да ти е предложил нещо по-привлекателно?
	— Не.
	— Тогава?
	Телемах отвърна, без да трепва:
	— Не искам такъв живот.
	— Пенелопа! Говори със сина си! — заповяда Атина.
	Пенелопа приведе глава.
	— Вече говорих, богиньо. Той е направил избора си. Знаеш какъв упорит беше баща му…
	— Упорит в славата! — Атина наблягаше на всяка дума, сякаш прекършваше вратове на гълъби. — И в изобретателността! Що за падение е това?! — Тя се обърна към Телемах. — Не очаквай да повторя предложението си. Ако се откажеш, не разчитай повече на мен. И да се молиш, няма да се възползваш от благоволението ми.
	— Разбрах — отвърна Телемах и спокойствието му я вбеси.
	— За теб няма да се пеят песни. Няма да се разказват притчи. Ясно ли ти е? Ще живееш в забвение. Името ти няма да означава нищо. Ще бъдеш никой.
	Думите й бяха като удари с чук и аз бях сигурна, че той ще им се поддаде. За такава слава мечтаеха всички смъртни. Тя бе единствената им надежда за безсмъртие.
	— Аз избирам този живот — заяви Телемах.
	Красивото й студено лице застина в недоумение. Кой смееше да отказва на Атина! Заприлича ми на орел, който е изтървал заек и се е пльоснал в калта.
	— Какъв глупак! Бъди доволен, че си още жив. Ще те помилвам от обич към баща ти, но вече не съм твоя покровителка.
	Озарилата го мигновена слава изчезна и Телемах сякаш се смали и приведе като старо дърво. Аз бях не по-малко смаяна от Атина и забелязах твърде късно намеренията й. Тя впери сивия си взор в сина ми.
	— Телегон! — Тонът й от железен се превърна в нежен филигран. — Чу какво предложих на брат ти. Предлагам го и на теб. Ще бъдеш ли опората ми в Италия?
	Все едно залитнах и паднах от висок зъбер. Нямаше за какво и за кого да се хвана.
	— Сине, не отговаряй — извиках аз.
	Атина се обърна като стрела към мен и подхвана:
	— Отново искаш да ми пречиш! Какво още искаш, вещице? Нали се заклех, че няма да пипна сина ти? Дарявам го с възможност, за каквато хората продават душите си! Цял живот ли ще го държиш като спънат кон?
	— Ти нямаш нужда от него. Той уби Одисей.
	— Одисей се самоуби. — Гласът й съскаше като острие на коса. — Провали се.
	— Ти си виновна, че се провали.
	Очите й засвяткаха гневно. Знаех какво си мисли — как би забила с удоволствие копието в гърлото ми.
	— Можех да го направя бог. Равен на мен. Но накрая беше загубил всичките си ценни качества и се отказах.
	Такива бяха извиненията на боговете…
	— Няма да ти дам сина си — извиках аз и размахах копието.
	— Мамо, може ли да кажа нещо? — тихо попита Телегон.
	Прималя ми. Не исках да го погледна, тъй като знаех, че ще видя обнадежденото му лице. Той искаше да замине едва ли не от мига, в който се беше родил. Разреших на Пенелопа да остане на острова, за да не изгуби сина си, но вместо нея изгубих моя син.
	— Винаги съм мечтал за такива златни безбрежни поля, овощни градини, искрящи реки и гойни стада. Така си представях Итака…
	Телегон опитваше да овладее вълнението, което го задушаваше. Спомних си за Икар — той беше умрял, когато се беше озовал на свобода. Телегон би умрял, ако не беше свободен, и не само физически — в него би угаснало и умряло всичко добро.
	Той взе ръката ми. Романтичен жест, все едно бяхме герои на песен. Така и беше — толкова дълго бяхме повтаряли припева…
	— Мамо, аз ще се справя въпреки риска. Ти ме научи да съм предпазлив.
	Бях сломена. Какво можех да кажа? Един от нас щеше да тъгува. Нямаше да допусна това да бъде той.
	— Сине, ти решаваш.
	Телегон засия от радост и аз се обърнах, за да не го гледам. Атина най-сетне си отмъсти.
	— Приготвяй се! Друг кораб няма да пратя! — заяви тя.


	Слънцето залязваше. Телегон ме прегърна както някога, когато беше дете. Може би това беше последната ни прегръдка. Гледах го и си повтарях — запомни го, запомни раменете, извивката на гърба и топлия му дъх. Не бях на себе си.
	— Мамо, не можеш ли да си щастлива, защото аз съм щастлив?
	Идеше ми да изкрещя: „Не, не мога! Защо трябва да съм щастлива? Не ти ли стига, че те пуснах да заминеш?“. Не исках да ме запомни като отчаяна и вайкаща се майка. Та нали го очакваше изпълнен с надежди живот! Затова казах:
	— Щастлива съм за теб.
	Помогнах му да си приготви багажа и напълнихме сандъци с какви ли не лекарства — за рани, главоболие, шарка, безсъние и дори за обезболяване при раждане.
	— Основаваш династия и наследниците са задължителни — рекох аз, а той се изчерви.
	Беше пролет и лятото наближаваше, но му дадох всички топли дрехи, които имах. Настоях да вземе Арктур, която го обичаше от мъничко вълче. Обсипах го с амулети и магии, натоварих го и с всичкото злато, сребро и фини бродирани тъкани: от новите царе се очакват скъпи дарове.
	— Ами ако се проваля? — умисли се Телегон.
	Атина беше описала хълмовете и полята с плодове и зърно, както и блестящия палат на царя. Той щеше да раздава справедливост от висок трон сред слънчева зала, а пред него щяха да коленичат мъже и жени от близо и далеч. Телегон щеше да е добър владетел: честен и добросърдечен. Не би се поддал на покварата, която беше провалила баща му. Него го интересуваше животът, а не славата.
	— Няма да се провалиш.
	— Тя дали няма да ми навреди?
	Беше твърде късно да се тревожи. И все пак беше само на шестнайсет и не познаваше света.
	— Няма. Атина те цени заради произхода ти, а след време ще те цени и заради самия теб. На никой бог не можеш да имаш вяра и все пак тя е по-свястна от Хермес. Бъди себе си!
	— Ще бъда. Ядосана ли си ми?
	— Не.
	Не изпитвах яд, а тъга и страх. Той беше залогът, който боговете можеха да използват срещу мен.
	На вратата се почука. Влезе Телемах с нещо дълго, увито във вълнено платно.
	— Извинявайте за безпокойството — рече той, като избягваше погледа ми. Подаде пакета на сина ми и добави: — За теб.
	Телегон разви платното. Лъкът беше фино изработен, с извити краища, а тетивите бяха внимателно увити около него.
	— Много е красив — рече синът ми и погали ръкохватката.
	— Беше на баща ни.
	По лицето на Телегон премина скръбна сянка.
	— Не мога да го взема, братко. Вече взех царството ти…
	— Този град никога не е бил мой. Ти ще се справиш по-добре.
	Почувствах се някак твърде далеч от тях. За пръв път забелязвах разликата във възрастта им. Въодушевеният нетърпелив Телегон и Телемах, който беше избрал да е никой.
	Занесохме багажа на брега. Телемах и Пенелопа се сбогуваха със сина ми и се оттеглиха. Аз стоях до Телегон, но той като че ли не ме забелязваше. Очите му се рееха към линията, където морето се сливаше с небето.
	Корабът приближи. Беше голям, наскоро боядисан и насмолен, с блестящо ново платно. Моряците гребяха бързо и умело. Брадите им бяха добре оформени, а телата мускулести и силни. Пуснаха мостика, застанаха на перилата и ни загледаха с любопитство.
	Огрян от слънцето и гордо изправил рамене, Телегон стоеше досами брега, за да ги посрещне. Лъкът на Одисей висеше на рамото му. Арктур пъхтеше и го следваше по петите.
	— Аз съм Телегон от Еея, син на велик герой и още по-велика богиня. Добре дошли на всички вас, предвождани от сивооката Атина!
	Моряците коленичиха. Не знаех как ще го преживея… Исках да го сграбча и да го задържа, но само го прегърнах за последен път и го притиснах силно, сякаш за да остане в мен. Телегон стъпи на палубата и от вълните заструи сребърна светлина. Вдигнах ръка за благословия и предадох сина си на света.


	Пенелопа и Телемах се отнасяха с мен като с египетско стъкло. Говореха тихо и вървяха безшумно. Тя ми отстъпи стана, а той се грижеше чашата ми да е пълна. Огнището не спираше да гори. Беше мило от тяхна страна, но те бяха никой за мен. Дори сиропите в склада бяха на острова по-дълго време, отколкото те. Заех се с билките, ала те съхнеха в ръцете ми. Без магията всичко беше пусто и празно. Боговете можеха да идват и да си отиват, да правят каквото им скимне и аз не можех да им попреча.
	Затопли се. Небето се разтвори като зрял плод. Копието беше все още в стаята ми. Свалих канията и помирисах отровния връх.
	Често разтривах гърдите си, може би за да дишам по-добре, а Телемах ме питаше:
	— Как си, добре ли си?
	— Разбира се, че съм добре. Безсмъртните не се разболяват.
	Отидох на брега. Пристъпвах бавно, сякаш държах бебе. Слънцето топлеше ръцете и лицето ми. Бях без шал, защото никога не изгарях.
	Щях да живея безкрай, заобиколена с моите билки, моите животни и моята къща. Не ме интересуваше дали Пенелопа и Телемах са добри с мен, нито дали ще останат на острова. Те щяха да остареят и да умрат. Телата им щяха да горят на кладата, а спомените щяха да жълтеят с пламъците и да избледняват така безмилостно, както избледня миналото ми с Дедал, кървавия Минотавър и свирепата Сцила.
	А Телегон… Колко живеят простосмъртните? Шейсет, седемдесет години. Той щеше да отиде в подземното царство, където не можех да стъпя, тъй като боговете са антипод на смъртта. Представях си сумрачните хълмове, сивите поля и витаещите бели сенки. Някои вървяха ръка за ръка със скъпите си хора, други чакаха любимите си да дойдат. А за онези, които не бяха обичали и животът им е бил изпълнен с ужаси и болка, за тях беше черната река Лета: пиеха глътка и забравяха. Все пак някакво утешение…
	На мен не ми предстоеше нищо. Щях да просъществувам хилядолетия, хората, които познавах, щяха да си отиват един по един и аз щях вечно да бъда в компанията на олимпийските богове и титаните. На сестра ми, братята ми, баща ми…
	Изведнъж ме обзе онова чувство от ранните години на магьосничеството, когато духът ми рязко се проясняваше и ми олекваше. Години наред се борех с какво ли не, но част от мен си оставаше непроменена. Така твърдеше и сестра ми.
	_Роди си друго дете…_
	Не бях готова, но ако не бях готова сега, кога щях да бъда?
	Не стигнах до върха на хълма. Спрях и си казах, че той трябва да дойде при мен, на брега на острова.
	— Татко, бих искала да говоря с теб.


>	Двайсет и пета глава

	Хелиос не откликва радушно на ничий зов, ала аз бях отлъчената дъщеря, отнела опашката на Тритон, а боговете са любопитни като котки и обичат всичко ново.
	Той се появи и короната му огря острова в златисто. Наситенолилавият цвят на дрехите му наподобяваше застояла кръв. Стотици години и никаква промяна. Хелиос беше същият, такъв, какъвто го помнех от рождението си.
	— Дойдох — рече той и гласът му ме блъсна като огнена стихия.
	— Бих искала да приключа с изгнанието.
	— Не става. Заточена си завинаги.
	— Моля те да говориш със Зевс от мое име. Кажи му, че ще ти направи услуга, ако ме освободи.
	Погледът му беше повече недоумяващ, отколкото гневен.
	— Защо да говоря с него?
	Имах много отговори. Защото аз бях един вид сделка. Защото позволи на всички онези мъже да дойдат на острова, а знаеше какви са. А когато бях отчаяна, не се появи.
	— Защото съм твоя дъщеря и мога да бъда свободна.
	— Както винаги си непокорна и твърде дръзка. Търсиш ме за глупости.
	Нали беше бог, лицето му излъчваше неприкосновена самоувереност и власт: Всевиждащия, Спасителя, Вестителя на светлината, Радостта на хората… Моята толерантност към него беше много по-голяма от неговата към мен.
	— Помниш ли, когато Прометей беше наказан в палата ти?
	— Разбира се — присви очи той.
	— Аз останах при него, след като всички си тръгнаха. Оказах му внимание и си поговорихме.
	— Що за наглост! — Погледът му ме изгаряше.
	— Ако не вярваш, питай Прометей. Или Еет, макар че да изкопчиш истината от него би било чудо на чудесата.
	Кожата ми пареше от жаркото излъчване на Хелиос и очите ми сълзяха.
	— Това е измяна! Заслужаваш си заточението и още как! Да ни излагаш на гнева на Зевс заради някаква глупава прищявка!
	— Сега вече ти е ясно, че ако не издействаш свободата ми, ще разкажа всичко на Зевс.
	Най-сетне видях баща си смаян.
	— Няма да го направиш. Зевс ще те унищожи.
	— Може би, но първо ще ме изслуша. И ще обвини не друг, а теб, че не си държал юздите на дъщеря си. Ще му разкажа и за потайните заговори, които крояхте с чичовците ми. Мисля, че на Зевс ще му бъде интересно да научи за негодуванията и замислите на титаните.
	— Как смееш да ме заплашваш!
	Всички богове повтаряха едно и също.
	— Ами смея.
	Кожата на баща ми заискри и гласът му ме прониза.
	— Ще предизвикаш война.
	— Надявам се. Така ще те видя победен, преди да успееш пак да ме накажеш.
	Хелиос кипеше и вреше от ярост и въздухът около него се носеше на горещи талази.
	— Мога да те убия само с една-едничка мисъл.
	Откакто се помнех, изпитвах страх от всепомитащия му гняв, но вече не можех да го търпя и заявих:
	— Да, можеш. Но ти си бил винаги много предпазлив. Знаеш, че се изправих срещу Атина. Стигнах до най-тъмните глъбини на морето. Не можеш изобщо да предположиш какви магии съм направила и какви отрови съм смесила, за да се пазя от теб. Могъществото ти може да се стовари върху собствената ти глава. Кой знае тайните ми? Никой.
	Думите ми увиснаха във въздуха. Очите му бяха два нажежени кръга, но аз не отклоних погледа си.
	— Това е последното, което ще направя за теб. Повече за нищо не ме моли.
	— Няма да те моля. Утре си тръгвам, татко.
	Така и не ме попита къде ще отида. Като дете непрекъснато се взирах в него с надеждата да забележа, че мисли за мен, ала той беше арфа с една струна, на която свиреше единствено и само за себе си.
	— Ти си най-лошото от всичките ми деца. Внимавай да не ме опозориш.
	— Имам по-добра идея! Ще правя каквото искам, а ти просто ме зачеркни като твое дете.
	Погледна ме така, сякаш беше глътнал камък и се задушаваше.
	— Предай поздрави на майка ми.
	Хелиос стисна зъби и си тръгна.

	* * *

	Жълтите пясъци избледняха и сенките се върнаха. Стоях неподвижно и сърцето ми щеше да изхвръкне. После се успокоих и си спомних за копието в стаята ми. Трябваше отдавна да го върна на Тригон, ала аз го пазех за защита и за още нещо, което дълго време не можех да определя. Вече знаех за какво ще го използвам.
	Пенелопа тъчеше.
	— Трябва да поговорим. Утре заминавам, но не знам за колко време, та ако искаш, мога да те заведа до Спарта.
	Тя вдигна очи от гоблена, изобразяващ бурно море с плувец в далечината.
	— А ако не искам?
	— Може да останеш тук.
	Пенелопа държеше совалката с два пръста, сякаш беше малко леко птиче.
	— Няма ли да… преча? Знам какво ти причиних.
	Тя имаше предвид Телегон. Все така ми беше тежко и винаги щях да тъгувам, но гъстата мъгла се беше вдигнала и усещах лекота, все едно бях зареян във висините ястреб.
	— Той нямаше да бъде щастлив на острова — рекох аз.
	— Но тръгна с Атина заради нас.
	Осъзнавах, че голямата ми болка се дължи на накърнена гордост, и казах:
	— Е, тя не е сред най-лошите богове. Какво решаваш, Пенелопа?
	— Засега не ми се ходи в Спарта.
	— Тогава ела да ти покажа някои неща.
	Застанахме пред редиците с буркани и бутилки.
	— Направила съм магия, благодарение на която островът изглежда страшен и негостоприемен, но понякога моряците са безразсъдни и отчаяни. Имам най-различни отвари — някои са отровни, други са целебни. Ето тази действа като приспивателно. Не действа моментално, затова я наливай във виното им. Десет капки са достатъчни. Ще можеш ли да се справиш?
	Пенелопа погледна бутилката и се усмихна.
	— Знаеш, че имам опит с нежелани гости.
	Телемах не се върна за вечеря, но това не ми направи впечатление. Вече не се размеквах като восък за щяло и нещяло. Предстоеше ми път. Приготвих багажа си: няколко ката дрехи, наметала и много билки. Взех копието и тръгнах към лодката. Не бях я виждала, след като Телемах я постегна, и трябваше да се уверя, че е в добро състояние. Над морето прехвърчаха светкавици и вятърът донасяше мирис на огън. Това беше последната буря, за която бях предупредила Телегон, но тя не ме плашеше. До сутринта щеше да е минала и заминала.
	Влязох в пещерата и се смаях — не можех да повярвам, че това е същата лодка. Беше по-дълга, с по-тесен нос, обновен такелаж и стабилен рул. Най-отпред се мъдреше малка фигура на лъвица със зейнала паст. Гърбът беше издялкан в източен стил — с козина на заврънкулки като охлювчета. Докоснах го и чух глас:
	— Вярвам, че всеки плавателен съд има нужда от украшение на носа.
	Той излезе от мрака и аз казах:
	— Красива е.
	— Ловях риба в заливчето, когато Хелиос дойде и навсякъде засвети. Чух ви да разговаряте.
	Смутих се и сведох очи към лодката, за да не го гледам. Сигурно му се бяхме сторили превзети и надменни.
	— Тогава знаеш, че изгнаничеството ми приключи и заминавам утре. Майка ти предпочете Еея пред Спарта. Предлагам и на теб да останеш.
	Звездите бяха жълти като зрели натежали круши, а звуците на морето наподобяваха песен на тъкачен стан.
	— Бях ти ядосан.
	— Така ли? — учудих се аз.
	— Ти вярваше, че ще тръгна с Атина след всичко, което бях споделил. Аз не съм синът ти, нито баща ти. Не желая нищо, което Атина притежава.
	Гласът му беше спокоен, но с нотки на укор.
	— Съжалявам. Не допусках, че някой може да откаже каквото и да е на богинята.
	— Точно ти ли го казваш!
	— Аз не съм обещаващ млад принц, на когото предстои велико бъдеще.
	— Даваш ми твърде висока оценка.
	Погалих лапата на лъва и усетих лепкавия восък.
	— Винаги ли правиш красиви неща за онези, на които се сърдиш?
	— Не. Само за теб.
	— Аз също ти бях ядосана, тъй като бях убедена, че нямаш търпение да заминеш.
	— Как ти е хрумнало, не знам. Моето лице издава мислите ми.
	Мирисът на восък беше сладък и омаен.
	— Ти разговаряше с Атина така, сякаш таеше някаква съкровена тайна.
	— Изпитвах неудобство. Не исках да разбереш, че винаги беше предпочитала баща ми.
	Глупавата Атина. Помислих си го, но не го казах.
	— Не искам да отида в Спарта, нито да остана тук. Знаеш къде искам да бъда.
	— Там е опасно за смъртни.
	— Лицето ти подсказва, че е опасно за всички.
	Щеше ми се да го попитам какво по-точно издава лицето ми, но вместо това попитах:
	— Ще оставиш майка си?
	— Тя ще бъде добре тук.
	Вятърът духна дървените стърготини около лодката и ми напомни за фигурките, които дялкаше Телемах. В миг на безразсъдство го погледнах и казах:
	— Щом искаш, ела с мен. Тръгваме на зазоряване.


	Приготвяхме се, докато небето започна да избледнява. Натоварихме лодката със сирене, препечен ечемик, сухи и пресни плодове. Телемах подреди рибарските мрежи, греблата, ножовете и въжетата. Избутахме лодката с помощта на малки валове и тя навлезе във водата. Пенелопа ни махаше от брега. Синът й се беше сбогувал с нея и тя предпочиташе да не издава чувствата си.
	Бурята беше отминала и ветровете бяха попътни. Понесохме се през залива. Погледнах към Еея. Бях се отдалечавала от острова два пъти. Скалите започнаха да се смаляват и аз усещах солта на устните си. Около нас се диплеха сребърни вълни. Не последва мълния и аз бях свободна.
	Всъщност не. Все още не.
	— Накъде? — попита Телемах с ръка на руля.
	— Към пролива на Сцила. — За последен път бях споменавала името й пред баща му.
	Забелязах изненадата му и попитах:
	— Страх ли те е?
	— Нали ме предупреди, че ще бъде опасно. Страхът няма да ми помогне.
	Минахме острова, където спрях с Дедал на път към Крит. Плажът беше там. Зърнах горичка с бадемови дръвчета. Съборената от бурята топола сигурно отдавна се беше сляла със земята.
	На хоризонта се появи тъмно петно, което растеше. Знаех какво е.
	— Свали платното — казах на Телемах. — Започна се!
	Уловихме дванайсет големи риби. Те се мятаха и лодката стана цялата в солени пръски. Пъхнах билки в устите им и казах магическата дума. Чу се познатият звук на разкъсваща се плът и след миг се появиха дванайсет угоени овена. Те се притискаха един в друг и се оглеждаха. В лодката не остана място и Телемах седна върху тях, за да може да я управлява.
	— Няма да останат дълго тук — успокоих го аз.
	— Дали имат вкус на овнешко?
	— Не знам.
	Извадих от торбата запечатан с восък глинен съд и го завързах с кожена връв за врата на най-едрия овен.
	Бях предупредила Телемах за мъглата и вълните. Имахме и запасни гребла. Лодката беше пригодена за плаване с платно, но те щяха да ни свършат работа, ако вятърът утихнеше.
	— Каквото и да се случи, не трябва да спираме.
	Той кимна, сякаш щеше да ни бъде лесно. Стоях нащрек с отровното копие в ръка. Имах опит с чудовището и макар да бях казала на Одисей, че то винаги побеждава, отново се изправях срещу него.
	Докоснах рамото на Телемах, пошепнах заклинание и той стана почти невидим. Сцила едва ли щеше да го забележи.
	Мъглата се вдигна. Косата ми стана мокра, а шумът от водовъртежа се засили. Харибда, така бяха нарекли водната вихрушка, която беше погълнала моряците, дръзнали да не задоволят апетита на Сцила. Овните се олюляваха и се притискаха в мен. Не издаваха звук като безгласните риби. Не знаеха за какво им е гърлото. Съжалявах тези треперещи страховити същества.
	Проливът се показа и Телемах стисна греблата. Цялата настръхнах. Как можах да го доведа тук!
	И след толкова време добре помнех гадния мирис — воня на разложение и злост.
	Тя изплува в сивата мъгла. Поклащащите се глави се плъзнаха със съскане по скалите. Кървясалият й поглед беше прикован в ужасените животни, които воняха на тлъсто месо.
	— Ела! — извиках аз.
	Сцила налапа шест овни наведнъж и изчезна в мъглата. Чу се пращене на кокали, лакомо мляскане и преглъщане, а по скалите потече кръв.
	Телемах гребеше, без да спира. Ръцете му бяха целите в пот.
	Сцила се върна с козина между зъбите.
	— Изяж и другите! — рекох аз.
	Още докато изричах думите, тя налапа шестте овена. Онзи с глинения съд беше между тях.
	Предишната вечер бях изцедила отровата в бронзова купа. Към прозрачната на лунната светлина течност добавих росен от Крит, кипарисови корени, камъчета от скалите на моя остров, пръст от градината и малко от кръвта ми. Сместа се запени и доби жълт цвят. Всичко това сложих в глинения съд и го запечатах с восък. Сцила го беше погълнала и чаках да й въздейства.
	Вярвах, че гладът й ще бъде утолен с дванайсетте угоени овена, ала тя се върна все така ламтяща за кръв. Коремът й беше бездънна яма, която не знаеше засищане.
	— Сцила! — вдигнах копието аз. — Аз съм Цирцея, дъщерята на Хелиос и магьосницата от Еея.
	Тя изрева и какофонията от непоносими звуци проглуши ушите ми.
	— Аз съм тази, която преди много време те превърна от нимфа в това, което си. Донесох опашката на Тригон, за да довърша започнатото.
	Изрекох магическите думи, тя изсъска и дългите й вратове запълзяха по палубата, сякаш търсеше още овни. Телемах гребеше усилено. Платното висеше и се придвижвахме благодарение на греблата.
	Очите й пронизаха магията, която го правеше трудно видим, и тя изрева.
	— Не! — извиках аз и размахах копието. — Той е под моя закрила! Ще страдаш във вечни мъки, ако го докоснеш. Опашката на Тригон е в ръцете ми!
	Сцила отново изрева. Горещият й дъх вонеше. Главите мърдаха безспир и устите зееха с проточени лиги. Тя копнееше за човешка плът. Обзе ме паника. Да не би магията да не действаше? Ръцете ми се вцепениха от ужаса. Трябваше да се бия с шестте й глави. Трескаво търсех изход. Може би трябваше да направя други магии и отрови, а и да помисля за някои богове, които биха помогнали, ала беше късно. Ако Телемах скочеше от лодката, нямаше как да избяга от въртопа Харибда, затова застанах между нея и него. Трябваше да вкарам отровата на Тригон в кръвта й. Забелязах, че една от главите се мята, а челюстта се отваря и затваря. Сцила се давеше. На зъбите й се появи жълта пяна.
	— Какво става? — попита Телемах.
	Тялото й се подаде от мъглата и се смъкна от скалите. За пръв път видях гадната желатинова маса. Главите протягаха вратове, а краката й се опъваха да докопат скалите на брега. Хермес ми беше казал, че тя криела чудовищните си дванайсет пипала сред огризаните купища кокали в пещерата. Служели й за опора в скалите, когато се протягала, за да докопа плячката си.
	Главите се извиваха, сякаш искаха да налапат собствените си вратове. По сивата кожа се стичаше жълта пяна и червена кръв. Чу се тътен като от строполяване на грамадна скала и лодката хлътна сред огромни вълни. За малко да се обърнем. Огледах се и видях един от краката на Сцила — дебел колкото най-стария дъб в Еея.
	— Трябва бързо да изчезнем — казах аз. — Тя няма да спре дотук.
	Последва удар в кърмата, аз паднах, а Телемах изхвърча от пейката. Той стискаше греблата и успяваше да напредва с усилие. Лодката ту се издигаше, ту потъваше, а Сцила се беше надвесила над нас и виеше. Подпирах запасите ни със сетни сили и гребях заедно с Телемах.
	Последва удар от следващия крак, вълните ни заляха и носът на лодката се завъртя към Харибда. Зърнах въртопа, който поглъщаше цели кораби. Телемах се бореше да обърне лодката.
	— Дай ми въжето!
	Подадох му въжето, той го върза за руля и започна да дърпа, за да ни измъкне от пролива. Краката на чудовището продължаваха да люлеят застрашително лодката, а аз ги броях: „Десет… Единайсет…“
	Телемах овладя руля. Лодката се мяташе като листо сред жълтите вълни. Сцила се държеше за скалите само с един нелепо опънат крак.
	Накрая се пусна във водата и високата вълна изтръгна греблата от ръцете ни. Запасите заедно с копието на Тригон паднаха в морето. Вцепених се от ужас, но нямаше време за мислене. Сграбчих ръката на Телемах. Очаквах всеки миг да потънем, ала лодката и въжето на руля издържаха. Последната грамадна вълна ни отнесе отвъд пролива.
	Шумът на водовъртежа заглъхна и се озовахме в открито море. Обърнах се и под скалата на Сцила видях застиналите очертания на шестте й дълги змиевидни вратове. Те никога вече нямаше да помръднат. Беше се превърнала в скална плитчина.


	Плавахме дълго. Гърбът и ръцете ме боляха, все едно бях бита с камшик, а Телемах беше още по-зле. Добре че платното беше запазено като по чудо и ни носеше напред.
	Слънцето се изтърколи в морето като изпусната чиния, нощта се възцари и аз съзрях на светлината на звездите, че сме близо до някакъв бряг. Слязохме, намерих един издълбан като купа камък, напълних го с вода от близката река и го занесох на изтощения Телемах. Пи, докато не остана капка, и лежа толкова дълго, че започнах да се притеснявам. Най-сетне седна и попита имаме ли някаква храна. Бях набрала горски плодове. Улових една риба и я опекох на огън.
	— Съжалявам, че се наложи да минеш през този ужас, и се радвам, че повече няма да се налага да го преживяваме.
	Той кимна с пълна уста, после легна и заспа.
	Мислех, че сме на остров, но не бях сигурна. Не се виждаше дим, не чувах нищо друго, освен птичите песни и ромоленето на морските вълни. Бяхме заобиколени от гъсти гори и много цветя. Още не можех да се отърся от преживяното с вече вкаменената Сцила. Аз бях виновна за нейното съществуване и най-сетне дочаках края й и края на погубването на толкова много хора, които минаваха покрай пролива.
	Чувствах се особено без копието в ръце. Гледах морето и усещах вятъра — солен и ухаещ на зелена пролет. Представих си как опашката потъва и намира господаря си. _Тригон, задържах опашката дълго време, но ми беше от голяма полза. Връщам ти я._
	Вълните милваха брега. Въздухът ме обгръщаше като водите на хладно езеро. Загубихме всичко, освен торбичката с инструменти на колана на Телемах и метнатата през раменете ми торба с билки. Трябваше да направим гребла. Но те можеха да почакат до утре.
	Минах покрай цъфнала круша. Риба подскочи в огряната от луната река. С всяка крачка ми ставаше по-леко. Обзе ме вълнение, което си обясних с това, че вече бях стара и че макар да имах някои угризения, бях преживяла много, без да се огъна нито за миг. Ала моята непоклатимост беше само обвивка и не се налагаше да я пазя завинаги.
	Телемах спа до късно като дете, със сключени под брадичката ръце. Бяха намазани с мехлем, тъй като се бяха разранили от греблата. Пръстите му бяха целите в мазоли, но дланите бяха гладки. Колко пъти се канех да докосна ръката му, но не се решавах…
	Щом отвори очи, побързах да кажа:
	— Сцила не се е родила такава. Аз я направих чудовище. — Както винаги, говорех ясно и отчетливо.
	— Как така? — Не виждах лицето му, тъй като тънеше в сянка.
	Нещо в мен ме спираше да отговоря и ме предупреждаваше: _Кажеш ли му, ще те намрази_. И все пак не исках до безкрай да тъка денем и да разнищвам платното нощем. Разказах му цялата история с всичките безумия, отмъщения и погубените заради мен животи.
	— Името й _Сцила_ означава някой, който предизвиква или причинява нещо, или съдбата й да бъде чудовище е била вероятно предопределена, като ти си била нещо като средство за промяната й.
	— Същото ли оправдание използваш за обесените от теб робини?
	Телемах ме погледна смаяно.
	— О, не, аз нямам оправдание за това. Ще нося този позор, докато съм жив. Връщане назад няма, колкото и да ми се иска.
	— Това доказва, че си различен от баща си.
	— Да.
	— Същото се отнася и за мен. Не опитвай да ме накараш да забравя вината си.
	— Ти си мъдра — каза той след дълго мълчание.
	— Само защото бях глупава няколкостотин живота.
	— Поне си се борила за всичко, което си обичала.
	— Това не е винаги благословия. Миналото е като настоящето ми — чудовища и ужаси, за които никой не иска да чува.
	— Аз искам.
	Нещо в погледа на Телемах ми напомни за Тригон — и двамата притежаваха неземна сдържаност и търпение.
	Бях отбягвала близостта му поради много причини: майка му, сина ми, баща му, Атина. Аз бях богиня, а Телемах човек. В основата на колебанието ми се таеше страх, а аз не бях страхливка.
	Протегнах ръка и той потъна в обятията ми.


>	Двайсет и шеста глава

	Останахме три дни. Вместо да направим гребла и да закърпим платното, ловяхме риба, беряхме плодове и се задоволявахме с каквато храна намерим. Слагах ръка на корема му и тя се надигаше и спускаше с дишането му. Раменете му бяха мускулести, а вратът загорял от слънцето.
	Разказах му за всичко, което ми се беше случило. До огнището или на утринната светлина, след като се наситехме на ласките си. Странно, но някои от разказите вървяха много леко — изпитах радост, когато описвах Прометей, а и когато „съживих“ Ариадна и Дедал. Понякога ме обземаше гняв и думите натежаваха. Как така слушаше търпеливо, докато аз се разкъсвах от терзания! Бях богиня, по-възрастна с хиляда поколения, и не се нуждаех нито от съжалението, нито от вниманието му.
	— Е, кажи нещо — не издържах аз.
	— Слушам те.
	— Както виждаш, боговете са ужасни създания.
	— Една вещица веднъж ми каза, че ние не сме такива, каквато е кръвта ни.

	* * *

	На третия ден направихме нови гребла, а аз напълних мехове с вода и набрах плодове. Телемах провери лодката за течове и вдигна платното.
	— Чудя се как съм си въобразявала, че ще замина сама — та аз не разбирам нищо от плаване.
	Той се засмя.
	— Все някак щеше да стигнеш. Щеше да загубиш само част от вечността си. Сега накъде?
	— Към брега източно от Крит. Ще стигнем до малък залив с пясък, скали, шубраци и хълмове. Съзвездието Дракон ще сочи пътя ни по това време на годината. — Телемах повдигна вежди. — Няма ли да ме попиташ защо отиваме там?
	— Струва ми се, че не искаш да питам.
	Бяхме заедно по малко от месец, но никой не ме познаваше толкова добре.
	Плаването беше приятно, вятърът лек, а слънцето все още не се беше развихрило като посред лято. Нощувахме по крайбрежието. Телемах беше свикнал с пастирския живот, а на мен не ми липсваха сребърните и златните съдове, нито пък гоблените. Печахме риба, събирах плодове в полата си, а ако на брега имаше къща, работехме за стопаните и в замяна получавахме хляб, сирене и вино. Правехме дървени играчки за децата и кърпехме лодките. Понякога лекувах болките и треските с билки, а после си разменяхме благодарности без раболепие и коленичене.
	Лодката се носеше под синия небесен купол и двамата разговаряхме за хората, които срещахме, за бреговете, покрай които минавахме, и за усмихнатите делфини, които ни следваха и пляскаха с опашки по перилата на лодката.
	— Знаеш ли, че преди да дойда на остров Еея, бях напускал Итака само веднъж?
	Кимнах.
	— Аз пък видях само Крит и няколко острова по пътя. Египет винаги ме е привличал.
	— И Троя, и великите шумерски градове!
	— Ами Асирия! Искам да видя и Етиопия, и Севера с неговите ледени земи. Както и царството на Телегон на запад.
	Следващото изречение трябваше да бъде: „Да отидем заедно!“. Уви, не можех да го изрека. Не сега, а може би и никога. Телемах мълчеше, тъй като ме познаваше добре.
	— Майка ти дали няма да се ядоса, когато разбере за нас?
	— Не. Тя се досещаше от самото начало.
	— Няма да се изненадам, ако вече е станала магьосница.
	Беше ми забавно да нарушавам спокойния му нрав, като го изненадвам с нещо неочаквано.
	— Как така? — слиса се той.
	— Ами така. Тя има набито око за билките. Можех да я науча на едно-друго, но нямах време. Искаш ли да се обзаложим, че е станала магьосница?
	— Толкова си убедена, че всякак ще загубя облога.
	Нощем телата ни се сливаха, лежах отпусната в топлината му и гледах бавния пулс на гърлото му. Очите му бяха заобиколени с бръчки, на врата му имаше гънки и всички мислеха, че аз съм по-млада. Може да изглеждах и да говорех като смъртна, но бях безкръвна риба, която вижда всичко, дори небето, ала не може да напусне своите води.

	* * *

	С помощта на Дракона най-сетне намерихме моя стар бряг. Влязохме в тесния залив, когато колесницата на баща ми беше на половината си път. Телемах държеше камъка, който служеше за котва.
	— Къде да го пусна? Във водата или на брега?
	— Във водата.
	Стотиците години на приливи, отливи и бури бяха изменили брега, но аз помнех мекия пясък и острата бодяща трева. В далечината се носеше сив дим и се дочуваха звънчета на кози. Минах покрай издадените скали, където седяхме с Еет, и покрай гората, където лежах, след като Хелиос ме изгори за наказание. От нея бяха останали само няколко разпръснати бора. Хълмовете, по които бродех с Главк, бяха целите в пролетни цветя: безсмъртничета, зюмбюли, лилии, виолетки. А сред тях — малка туфа жълти цветя, поникнали от кръвта на Кронос. Дочух някогашното им тихо тананикане, което прозвуча като поздрав.
	— Не ги докосвай — казах на Телемах, но в миг осъзнах, че е ненужно да го предупреждавам.
	Цветята не можеха да го променят. Той беше себе си.
	Изкорених ги, увих ги заедно с пръстта и ги прибрах в торбата. Вдигнахме котвата и се запътихме към дома. Покрай нас се нижеха остров след остров, ала аз не ги забелязвах. Стоях като стрелец, вперил взор в небето и в прелитащите птици. Вечерта, преди да пристигнем в Еея, долових уханието на островните цветя и разказах на Телемах историята, която пазех за последна: за моряците, които бяха посетили острова, и за свинарника.
	Звездите грееха ярко и вечерницата блестеше като пламък над главите ни.
	— Не исках да го знаеш по-рано, за да не се променят отношенията ни. Сега вече държа да знаеш цялата истина, пък каквото, това…
	Чувах тананикането на жълтите цветя в торбата ми. Соленият бриз шушнеше в крайбрежните треви. Телемах притискаше ръката ми към гърдите си и аз усещах пулса му.
	— Не съм те принуждавал да правиш каквото и да е. Няма и да го сторя. Но ако тръгнеш за Египет или където и да е другаде, искам да дойда с теб.
	Чувствах как животът му тупти под пръстите ми и промълвих:
	— Благодаря ти.


	Пенелопа ни посрещна на брега. Слънцето беше високо, островът беше целият в цветове, плодовете тежаха на клоните и навсякъде пълзеше зеленина. Пенелопа изглеждаше спокойна, доволна и дори да беше забелязала връзката ни, не го показа. Прегърна ни и каза, че нямало никакви посетители, но се народили малки лъвчета. Източният залив потънал в тридневна мъгла, а заради поройния дъжд потокът излязъл от коритото си. Лицето й поруменя, докато разказваше. Минахме покрай лъскавите лаврови дървета, рододендроните, градината и тежките дъбови врати. Вдишах ухаещия на билки въздух в трапезарията и усетих радостта от завръщането у дома — това толкова често възпявано от поетите чувство.
	Както винаги, постелките на голямото ми златно легло бяха чисти и свежи. Чух Телемах да разказва на майка си за Сцила. Излязох боса и усетих топлата земя. Цветята поклащаха яркоцветните си глави, а по петите ми вървеше един от лъвовете. Сбогувах ли се? Не сега, не сега, повтарях си аз, а довечера, когато съм сама под луната…
	Прибрах се по залез. Телемах беше отишъл да налови риба. Пенелопа седеше на масата, а пръстите й бяха зелени. Миришеше на вълшебни отвари.
	— Отдавна се каня да те попитам нещо. Когато се карахме за Атина, как се досети да коленичиш пред мен? Как разбра, че така ще ме смутиш?
	— Одисей беше споменал нещо и затова…
	— И по-точно?
	— Каза, че не е срещал бог или богиня, които да се интересуват от божествеността си толкова малко, колкото се интересуваш ти.
	Усмихнах се. Той ме изненадваше дори и мъртъв.
	— Така е. Одисей може да е създавал царства по свой вкус, но той въздействаше и върху мисленето на хората. Героите преди него бяха Херакъл и Язон, а след него децата започнаха да играят на приключенски пътешествия и завземане на вражески земи с хитрост и умни слова.
	— Ако знаеше, сигурно щеше да е доволен.
	Погледнах ръцете й и попитах:
	— Как вървят магиите?
	— Ти беше права. Всичко е въпрос на воля. Воля и работа.
	— Би ли искала да бъдеш магьосницата от Еея? Вместо мен? Аз вече нямам работа тук.
	— Мисля, че да. Само косата ми не е като твоята.
	— Боядисай я.
	— Или ще казвам, че съм побеляла от вещерството.
	Засмяхме се. Пенелопа беше завършила гоблена с плувеца сред развълнуваното море и го беше окачила на стената.
	— Ако ти трябва компания, кажи на боговете, че каниш лошите им дъщери. Мисля, че подходът ти към тях ще бъде успешен.
	— Приемам го като комплимент. Синът ми с теб ли ще замине?
	Усетих, че се смущавам, и казах:
	— Ако иска.
	— А ти какво искаш?
	— Аз искам да дойде с мен. Ако е възможно. Имам да свърша още нещо и не знам какво ще се случи…
	Спокойните й сиви очи не се отлепяха от мен. Челото й беше заоблено като купол и излъчваше както изящество, така и стоицизъм.
	— Телемах беше добър син доста дълго време. Вече трябва сам да поеме живота си. — Пенелопа докосна ръката ми. — Знаем, че нищо не е сигурно, но ако трябва да се доверя на някого, че нещо ще бъде наистина свършено, то този някой си ти.


	Излъсках кухненските съдове, наострих ножовете, измих масите и изметох. С Телемах отидохме до полянката, която обичахме и където преди един цял живот бяхме разговаряли с Атина.
	— Не знам дали магията, която ще направя, ще проработи. Може би силата на Кронос не може да действа на чужда почва.
	— Тогава ще се върнем. И пак, и пак, докато се получи и си доволна.
	Беше толкова просто — щом искаш, ще го направя, щом това ще те направи щастлива, ще дойда с теб. Имах чувството, че трогнатото ми сърце ще се разпадне на късчета, но вече бях помъдряла и знаех, че това не е достатъчно. Ето защо го целунах и го оставих на полянката.


>	Двайсет и седма глава

	Жабите се бяха покрили, а саламандрите спяха в тъмните си дупки. Езерото отразяваше половината лице на луната и звездните точици, а над него се полюшваха приведените клони на дърветата.
	Коленичих на обраслия с трева бряг. Държах старата бронзова купа, с която правех магии. Увитите в торбата цветя бяха задрямали, когато започнах да режа стъблата и да изстисквам сока. Дъното на купата потъмня и отрази луната. С надеждата да се хване посадих последното цвете на брега, на мястото, където слънцето огряваше най-напред.
	Обзе ме тръпнещ страх. Тези цветя преобразиха Сцила в чудовище само заради подигравките й, _същото_ донякъде се случи и с Главк, който се главозамая от божествеността си. Помнех ужаса при раждането на Телегон — _дали нямаше да се роди някое чудовище_? Силата на цветята ме караше да си въобразявам какви ли не ужаси: ще ми пораснат слизести глави с жълти зъби, ще проследя Телемах в котловината и ще го насека на парчета…
	После си казах, че всичко ще бъде наред. Двамата с Телемах ще заминем за Египет, ще посетим и всички други мечтани места. Ще кръстосваме моретата и ще се издържаме от моето магьосничество и неговите майсторски умения, хората ще ни познават и поздравяват. Той ще потяга лодки, аз ще правя магии срещу опасни насекоми и треска и ще се наслаждаваме на простите неща, докато поправяме света.
	Видението ставаше все по-осезаемо — като хладната трева в нозете ми и тъмното небе над мен. Двамата щяхме да посетим Лъвската порта в Микена, където управляваха наследниците на Агамемнон, както и студените от ветровете на заледените върхове на Ида троянски стени. Щяхме да яздим слонове и да вървим в пустинята под взора на богове, които не бяха чували за титани и олимпийци и които ще ни обръщат толкова внимание, колкото обръщат и на пясъчните бръмбарчета между пръстите на краката ни. Телемах щеше да спомене, че иска деца, и аз щях да отвърна: „Нямаш представа какво искаш от мен“, а той щеше да каже: „Този път не си сама“.


	Роди ни се дъщеря.
	После още една.
	Пенелопа беше до мен, докато раждах. Болката беше голяма, но отмина. Живеехме на острова, докато децата бяха малки, а сега често ходим на гости. Заобиколена от нимфи, Пенелопа тъче и прави магии. Побеляла е, но не се уморява. Понякога рее поглед към хоризонта, където я очаква царството на мъртвите и техните души.
	Дъщерите ми са различни от Телегон, а и различни една от друга. Едната гони лъвовете, а другата седи и я гледа. С Телемах сме луди по децата и когато заспят, често си разказваме шепнешком за щуротиите и за приказките им през деня. Посетихме Телегон — истински цар сред златните си градини, — а той ни се зарадва от душа и сърце. Запозна ни с началника на охраната — снажен тъмнокос младеж, който не се отделяше от него. Синът ми не е женен и казва, че може би никога няма да се ожени. Аз се усмихвам на думите му, защото си представям смущението на Атина. Той е мил, учтив, но и строг, и непоколебим като крепостните стени на града. Спокойна съм за него.
	Аз остарях. Виждам бръчките си в лъскавото бронзово огледало. Напълнях и кожата ми се отпусна. Когато се порежа, раните не зарастват бързо. Понякога старостта ми харесва, но се случва да изпитвам суета и неудоволствие. Не искам времето да се върне. Земята притегля тялото ми. То й принадлежи. Един ден Хермес ще ме въведе в царството на мъртвите. Трудно ще се познаем, тъй като ще бъда белокоса, а той ще бъде в загадъчния си образ на водач на душите — единственият образ, в който беше сериозен. Мисля, че ще ми бъде приятно да се срещнем.
	Аз съм щастливка. Имах шеметен, невероятно голям, опияняващ късмет. Понякога се будя и се ужасявам от преходността на щастието в живота. Съпругът ми диша до мен, децата ми спят и по кожата им се виждат малки драскотинки от всекидневните игри. След приятния бриз често долитат бедствия, болести, чудовища и болки в хиляди варианти. Не забравям за баща ми и всички около него, които наблюдават уязвимите ни тела с острите си като меч погледи. Ако не ни нападнат от злоба и омраза, те ще ни навредят случайно или само защото им е скимнало. Дъхът ми секва. Как да живея с тази надвиснала заплаха?
	Ставам и отивам при билките. Смесвам ги и знам, че магиите ми са по-силни от всякога. Това също е късмет. Колцина са онези, които притежават моите умения да осигурявам спокойствие и безопасност? Телемах се приближава и държи ръката ми в зеления сумрак. Годините са оставили отпечатък в бръчките по лицата ни.
	„Цирцея, всичко ще бъде наред“, казва той.
	Това не са думи на оракул или пророк. Така се говори на дете. Телемах казваше същото на дъщерите ни, когато сънуваха кошмари, и ги приспиваше на ръце, когато превързваше ожулените им колене и ги мажеше с мехлем след ужилване. Докосвам го и все едно докосвам себе си. Топлият му дъх в нощта ме успокоява. Той не иска да ни внуши, че не ни боли и че не ни е страх, а казва: ето ни, тук сме, плуваме в морето, вървим по земята и усещаме допира й. Това е то да си жив.


	Съзвездията се гмуркат и въртят. Божествеността свети в мен като последните слънчеви лъчи в мига, преди да потънат в морето. Някога вярвах, че боговете са антипод на смъртта, а сега знам, че те са по-мъртви от всичко на света, тъй като не се променят и не могат да задържат нищо в ръцете си.
	Седя и си мисля, че цял живот не се спрях, ала сега съм тук, говоря с глас на смъртна и е време да си почина. Вдигам преливащата чаша и отпивам.


>	Персонажи

#	Титани

	__Борей__: Северният вятър. Братята му са Западният Зефир, Източният Евър и Южният Нот.
	__Еет__: Брат на Цирцея, магьосник и цар на Колхида, баща на смъртната магьосница Медея. Притежава Златното руно до открадването му от Язон и аргонавтите с помощта на Медея.
	__Калипсо__: Дъщеря на титана Атлас Мнемозина: Богиня на паметта и майка на деветте музи Нерей: Морски бог, победен от Посейдон Океан: Омир го описва като титан, бог на реката Океан, за която се говорело, че обикаля света. Дядо на Цирцея по майчина линия, баща на безброй нимфи и богове.
	__Пазифая__: Сестра на Цирцея, могъща магьосница, омъжена за смъртния син на Зевс Минос. Царица на Крит, майка на Ариадна, Федра и Минотавъра, когото зачева от свещен бял бик. Персеида: Дъщеря на Океан, майка на Цирцея и съпруга на Хелиос. Притежава магьоснически умения.
	__Персей__: Брат на Цирцея, свързван в някои древни истории с Персия.
	__Прометей__: Бог титан, възроптал срещу Зевс и дал на смъртните огъня, полагайки началото на развитието на човешката цивилизация. Прикован на скала, където всеки ден долитал орел, за да кълве черния му дроб, който се възстановявал през нощта.
	__Протей__: Морски бог, превъплъщаващ се в различни форми. Покровител на Посейдоновите стада от тюлени.
	__Селена__: Богиня на Луната, леля на Цирцея и сестра на Хелиос. Нейната колесница е със сребърни коне, съпругът й Ендимион е смъртен, омагьосан във вечен сън.
	__Тетида:__ Съпруга на Океан, баба на Цирцея. И тя като съпруга си е свързвана с покровителството на сладководните източници, а по-късно и на морето.
	__Хелиос__: Бог на Слънцето. Баща на много деца, между които Цирцея, Еет, Пазифая и Персей. Описван е в колесница със златни коне, която прелита в небето всеки ден.
	__Цирцея__ (Кирка): Магьосницата от остров Еея, дъщеря на Хелиос и нимфата Персеида. Името й означава ястреб или сокол. Тя превръща моряците на Одисей в прасета, а той е неин любовник. Цирцея е вдъхновявала Овидий, Джеймс Джойс, Юдора Уелти, Маргарет Атууд и други.


#	Олимпийски божества

	__Аполон__: Бог на светлината, музиката, пророчествата и медицината. Син на Зевс и близнак на Артемида, прославил се в Троянската война.
	__Артемида__: Богиня на лова, дъщеря на Зевс и сестра на Аполон. Убийца на Ариадна в „Одисея“.
	__Атина__: Могъща богиня на мъдростта, тъкането и военните изкуства. Покровителка на гърците в Троянската война, и най-вече на остроумния Одисей. Любимо дете на Зевс, тя се родила от главата му заедно с бойните си съоръжения.
	__Дионис__: Бог на виното, буйното веселие и екстаза. Заповядал на Тезей да остави принцеса Ариадна, за да я вземе за своя жена. Зевс: Главният сред боговете, победител на титаните, отмъщава на баща си Кронос и взима властта му. Баща на много богове и смъртни: Атина, Аполон, Дионис, Херакъл, Елена, Минос и други.
	__Илития__: Богиня, покровителка на родилките, която може и да попречи на раждането на дете.
	__Хермес__: Син на Зевс и нимфата Мая, вестител на боговете, бог на пътешествениците, търговията, движението, водач на мъртвите в подземния свят. В „Одисея“ той съветва Одисей как да се противопостави на магиите на Цирцея.


#	Смъртни

	__Агамемнон__: Цар на Микена и предводител в Троянската война. Свадлив и горделив след десетте години война, той е убит при завръщането си от съпругата си Клитемнестра.
	__Ахил__: Син на морската нимфа Тетида и цар Пелей. Най-великият воин, най-бързият и най-красивият. Пред дългия живот и неизвестността той избира краткия живот и славата. В деветата година на Троянската война се скарва с Агамемнон и отказва да се бие. Връща се, когато любимият му Патрокъл е убит от Хектор. След като убива Хектор, той е убит от брата на Хектор, Парис, с помощта на Аполон.
	__Ариадна__: Критска принцеса, дъщеря на богиня Пазифая и полубога Минос. Помага на Тезей да убие Минотавъра и му дава кълбо, което да развива в лабиринта, за да може да се върне обратно. Двамата възнамеряват да се оженят, преди бог Дионис да им попречи.
	__Главк__: Рибар. Преобразява се сред поляна с вълшебни билки. Версия на неговата история е разказана в „Метаморфози“ от Овидий.
	__Дедал__: Гениален майстор на известни изобретения и произведения на изкуството в древността. Автор на прочутия лабиринт на Минотавъра и на красивия дансинг, на който танцувала Ариадна. Държан в плен на Крит заедно със сина си Икар. Изобретява два чифта крила от восък и пера. Бягството на бащата и сина е успешно, ала Икар лети твърде близо до слънцето, восъкът се стопява и той се удавя в морето.
	__Елена__: Според легендите това е най-красивата жена в Древния свят. Царица на Спарта, дъщеря на царица Леда и на преобразения като лебед бог Зевс, тя имала много кандидати. Умният Одисей ги накарал да дадат клетва, според която изборът й да бъде уважен и да не бъде водена война. Хубавата Елена взима за съпруг Менелай, но по-късно избягва с троянския принц Парис и така започва Троянската война. След края й Елена се завръща в Спарта с Менелай.
	__Евриклея__: Дойката на Одисей и Телемах.
	__Еврилох__: Братовчед на Одисей и негов спътник. Двамата често спорят и той е подбудителят на убийството и изяждането на свещените крави на Хелиос.
	__Елпинор__: Спътник на Одисей. Пада от покрива на къщата на Цирцея и умира.
	__Икар__: Син на Дедал, избягал с баща си от Крит с крила от восък и пера.
	__Лаерт__: Баща на Одисей и цар на Итака.
	__Медея__: Дъщеря на цар Еет, племенница на Цирцея. Магьосница като баща си и леля си, тя помага на Язон да вземе Златното руно, при условие че ще се ожени за нея. Еет ги преследва и Медея го спира чрез жестокото убийство на брат си.
	__Минос__: Син на Зевс, цар на Крит. Съпругата му Пазифая е богиня и майка на Минотавъра. След смъртта си Минос става съдник в подземното царство.
	__Одисей__: Умният цар на Итака, любимец на Атина, съпруг на Пенелопа и баща на Телемах. По време на Троянската война е един от главните съветници на Агамемнон. Негова е идеята за Троянския кон, който решава хода на войната. Връщането му у дома продължава десет години, описано е в „Одисея“ на Омир и включва сблъсъка с циклопа Полифем, магьосницата Цирцея, чудовищата Сцила и Харибда и сирените. Омир споменава, че той притежава полиметис, безброй умения, политропос, завидна способност да се приспособява, и политлас — упоритост и издръжливост.
	__Патрокъл__: Любим спътник на героя Ахил, в много истории и негов любовник. За да помогне на гърците, в „Илиада“ той облича доспехите на Ахил, а когато Хектор го убива, Ахил отмъщава жестоко и сам загива. Одисей вижда Ахил и Патрокъл заедно в подземния свят.
	__Пенелопа__: Братовчедка на Хубавата Елена, съпруга на Одисей, майка на Телемах, известна с ума и предаността си. За да избегне ухажорите в отсъствието на Одисей, тя обещала, че ще избере един от тях за съпруг, когато изтъче платното, което тайно разплитала всяка нощ.
	__Пир__: Син на Ахил, изиграл важна роля в Троянската война. Убива царя на Троя Приам, а в някои истории и Астианакс, детето на Хектор, за да не отмъсти, когато порасне.
	__Тезей__: Атински принц, избран да бъде една от жертвите на Минотавъра. Той убива чудовището с помощта на Ариадна.
	__Телегон__: Син на Одисей и Цирцея. Според митологията той е основател на градовете Тускулум и Пренесте в Италия.
	__Телемах__: Единствено дете на Пенелопа и Одисей, принц на Итака. В „Одисея“ той помага на баща си да отмъсти на ухажорите на Пенелопа.
	__Хектор__: Най-големият син на Приам и принц На Троя, прочут с благородство, сила и любов към семейството. Убит е от Ахил, който отмъщава за смъртта на любовника си Патрокъл.
	__Херакъл__: Син на Зевс и най-известен сред героите на златната ера. Прочут с необикновената си сила, той е принуден от Хера да извърши дванайсет страховити подвига. Хера го мразела, тъй като бил плод на едно от любовните увлечения на Зевс.
	__Язон__: Принц на Йолк. Лишен от трона от чичо си Пелий, той се отправя на път, за да донесе Златното руно и да докаже, че е достоен бъдещ цар. С помощта на покровителката си Хера той и аргонавтите пристигат в Колхида, където цар Еет го изправя пред тежки предизвикателства. Дъщерята на Еет, магьосницата Медея, се влюбва в него и му помага в преодоляването им. Двамата избягват със Златното руно.


#	Чудовища

	__Минотавър__: Носи името на Минос, цар на Крит. Дете на съпругата му Пазифая и свещен бял бик. Дедал построява лабиринт, в който затварят човекоядеца Минотавър. Минос се обръща към Атина да изпрати четиринайсет момчета и момичета като жертвоприношение и един от тях е убиецът на чудовището Тезей.
	__Полифем__: Циклоп и син — на Посейдон. В „Одисея“ Одисей и спътниците му влизат в неговата пещера, той ги затваря, изяжда няколко от мъжете, а Одисей го омайва с благи слова и се представя като Никой. Ослепява чудовището и на тръгване му казва името си. Полифем моли баща си Посейдон да го накаже. Сирените: Описвани като птици с женски глави, те омайват с песента си мъжете и Цирцея съветва Одисей да сложи восък в ушите им, а себе си да завърже за мачтата, за да е първият, чул песента им и останал жив.
	__Сцила__: Според Омир жестоко чудовище с шест глави и дванайсет крака като прилепнали пипала в скалата до въртопа Харибда. Тя сграбчвала моряците и ги изяждала. В по-късни описания Сцила е представяна като жена с опашка на морско чудовище и с яростни кучета, които се подават от корема й. В „Метаморфози“ от Овидий е нимфа, превърната в чудовище.
	__Харибда__: Страшен въртоп от едната страна на тесен пролив и срещу скалата на Сцила. Корабите, които опитвали да избягат от Сцила, потъвали във въртопа.
