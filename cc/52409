D>
	На Ерик
	Без твоята помощ мечтата ми може би нямаше да се сбъдне.
D$


>	Пролог

	_Ню Йорк_
	Вратите на асансьора се отвориха и Бен излезе от кабината в просторното фоайе, завладян от поразителното усещане за нещо познато и близко до сърцето. Нямаше представа колко често бе вървял по блестящия под от скъп тъмен мрамор, запътен към рецепцията в дъното на фоайето — във всеки случай достатъчно често, за да не обръща внимание на индиректно осветеното фирмено лого _Стърлинг & Адамс нетуъркс_, което се мъдреше на стената зад гишето. Сега обаче го забеляза, дори буквално се вторачи в него като в нещо, което разпознава, но вижда от нова перспектива.
	Разбира се, това все още бе неговата фирма и Бен се гордееше, че заедно с Питър я бяха развили дотолкова, че вече можеха да си позволят служители и офис на десетия етаж в шикозен небостъргач в централен Манхатън. И все пак, идвайки тук след този дълъг период, се почувства различно от очакваното. Или може би само той беше различен…
	— Господин Стърлинг!
	Младата азиатка зад бюрото подскочи от изненада, щом го позна. Явно Питър не бе предупредил за пристигането му.
	— Здравей, Чен Лу — поздрави Бен на минаване покрай нея и кимането му я изтръгна от вцепенението.
	— Добре дошли! — извика подире му, засияла в усмивка, докато той влезе през остъклената врата, водеща към шефските кабинети.
	Всичко си беше точно както преди — снимките, на които получаваше отличия с Питър, съвременно обзаведената приемна преди кабинетите им. И въпреки това той изведнъж се почувства някак чужд.
	— Бен!
	Сиена Уокър седеше зад бюрото си в приемната и за разлика от Чен Лу, изглежда, очакваше появата му, тъй като изобщо не показа, че е изненадана. Усмивката й обаче беше сдържана, което вероятно означаваше, че Питър я е уведомил за целта на идването му.
	Сиена отвори уста да каже нещо, но Бен държеше първо да отхвърли разговора със съдружника си, затова посочи вратата на Питър и попита лаконично:
	— Тук ли е?
	Сиена кимна и той почука веднъж, преди да влезе.
	Питър беше зад голямото си писалище, полускрит от двата компютърни монитора и купищата книжа и папки, които бе разположил около себе си. Още една позната и близка до сърцето гледка, само дето Питър не се усмихна и даже не направи опит да стане от мястото си. Освен това видът на писалището му бе далеч от обичайния.
	— Подредил си — констатира изненадано той.
	— А ти явно си загубил разсъдъка си — отвърна язвително Питър и все пак се надигна от стола си. Очите му мятаха гневни мълнии, когато се надвеси над плота на бюрото. — И отсега да сме наясно: Отговорът ми все още е „не“!
	Бен вдиша и издиша дълбоко. Знаеше, че Питър ще се противопостави, и дори го разбираше. Което обаче не променяше факта, че приятелят му щеше волю-неволю да се примири с неговия избор.
	— Питър, не те моля за позволение — напомни му той. — Решението ми е категорично.
	Питър замълча за миг, продължил сякаш половин вечност, сетне тръсна глава.
	— Тя е виновна, нали? Ветеринарката! Завъртяла ти е главата и вече не разсъждаваш трезво!
	Бен си помисли за Кейт, която го очакваше в неговия апартамент, и несъзнателно въздъхна.
	— Много трезво си разсъждавам, Питър, повярвай ми. И ясно съзнавам, че ти дойде малко изненадващо. Въпреки това…
	— Малко изненадващо? — прекъсна го възмутено Питър и пак се отпусна на стола си, все едно не го държаха краката. — Малко изненадващо? Ти сериозно ли? Господи, Бен, в неделя ме уверяваше, че искаш час по-скоро да се махнеш от Дарингам Хол и Камдънови. Че не желаеш да имаш нищо общо с префърцуненото си английско семейство и че вече си едва ли не в самолета за Ню Йорк. А само няколко часа по-късно ми съобщаваш, че си размислил и си решил да се откажеш от всичко, което двамата сме градили години наред, за да вложиш цялото си състояние в една съборетина на ръба на фалита. Съжалявам, партньоре, но това не само ми идва малко изненадващо, а и ме кара сериозно да се усъмня в умственото ти здраве.
	После се взря укорително в Бен, който издържа погледа му без никакви признаци на вълнение.
	Така както го представи Питър, всичко наистина изглеждаше налудничаво. И абсолютно неразумно. Бен си даваше сметка, че няма нито една причина да направи тази крачка и има цял куп причини да се откаже. Тъй като, макар Камдънови да бяха неговото семейство, баба му се беше погрижила да го лиши от правото да бъде част от тях. Доскоро. Все още кипеше от яд заради това, а ето че сега му се предоставяше идеалната възможност за отмъщение, понеже семейството бе на косъм от разорение. Бен можеше да наблюдава преспокойно как Дарингам Хол изпада в несъстоятелност. Само че той — в разрез със здравия разум — бе решил да помогне на Камдънови.
	— Не можеш да ме спреш, Питър, каквото и да кажеш — отговори на приятеля си и не наведе очи пред неодобрителния му поглед. — Ще го направя.
	— Но нямаш право да ме изоставиш! — възнегодува Питър и Бен долови паниката в гласа му. — Без теб няма да се справя.
	Този аргумент не мина пред Бен.
	— Не е вярно. Сключеният договор със Станфорд доказва, че се справяш много добре. А ако предпочиташ да имаш партньор, просто си избери човек и го качи на борда. Не зависиш от мен.
	Бен съзнаваше колко безсърдечно беше да поставя приятеля си пред свършен факт. Но не беше от хората, които увъртат. Пък и в случая това беше направо изключено.
	— Подозирах го. — Питър изкара въздуха от дробовете си, което прозвуча като стон. Безнадежден стон, понеже познаваше Бен по-добре от всички и беше наясно кога говори сериозно. — Обясни ми, Бен, защо поемаш такъв риск?
	Бен повдигна рамене, защото не беше сигурен дали Питър ще разбере подбудите му. А те бяха съвсем прости.
	— Понеже искам да разбера дали ще успея.
	Припомни си завчерашния следобед, когато потегли от летището за Дарингам Хол — обратно при Кейт, която нямаше сили да напусне. Нямаше представа защо с нея всичко бе по-различно, отколкото с другите жени в живота му, ала мисълта, че няма да я види повече, бе направо непоносима. Искаше да бъде с нея и в главата му първоначално се въртеше само едно място: Ню Йорк.
	Но когато, окъпан от позлатата на следобедното слънце, застана пред конюшнята на Дарингам Хол и притисна Кейт в обятията си, си даде сметка, че тя не може да изостави с лека ръка живота си в Англия. И внезапно усети, че и той се чувства така. Ето защо сам отговори на въпроса си дали наистина трябва да вложи цялото си състояние, за да запази замъка. Призна си, че всъщност е искал не да замине, както бе твърдял разпалено през цялото време, а да остане и да приеме предизвикателството, което изглеждаше неизпълнимо.
	Може би нямаше да успее да спаси Дарингам Хол, но усилието си заслужаваше. Е, да, рискуваше състоянието си, но никога не бе отдавал особено значение на парите. Чисто и просто искаше да изпита още веднъж тръпката, както навремето, когато заедно с Питър основа фирмата без никакъв начален капитал, само с една гола идея и много ентусиазъм. Искаше да разбере дали пак е способен да постигне нещо подобно. А и да докаже на самия себе си и на Камдънови, че безспорно е един от тях и заслужава да носи титлата, която му се полага след смъртта на дядо му. Че ще бъде достоен баронет на Дарингам Хол.
	Спомни си отчаяното лице на Ралф при последната им среща. _Поеми грижата, Бен. Моля те._ Беше поръчение и макар че дълго бе отказвал да приеме този факт, Бен не можеше просто така да пренебрегне последната воля на баща си.
	— Освен това обещах на Ралф. — При тези думи сви рамене. — Искам да се пробвам в семейния бизнес.
	Не му беше лесно да го признае и всъщност очакваше, че Питър, който нямаше кой знае какво желание да създаде семейство, ще изсумти презрително. Питър обаче само го погледна изпитателно и за частица от секундата в очите му проблесна съпричастност, която почти веднага бе изтласкана от скептицизъм.
	— И как си представяш всичко това? Как ще стане на практика?
	Бен изкара въздуха от дробовете си.
	— Нали вече ти обясних. Ще ти продам дяла си във фирмата — то се знае, на коректна цена. В добавка колкото се може по-бързо ще се отърва от жилището — с това ще се заеме брокер на недвижими имоти. С парите ще изплатя банковия кредит на Камдънови, а те в замяна ще ми припишат имението.
	— И какво ще го правиш? — запита ядосано Питър. — Боже мой, Бен, та то е пред разруха!
	— Именно! Но възнамерявам да го санирам и вече знам как. — Планът бе съзрял в съзнанието му, когато научи за плачевното финансово състояние на имението. Само че му отне малко повече време, докато признае пред себе си желанието да го осъществи лично. — Налага се известно преструктуриране, но определено виждам потенциал.
	Питър повдигна вежди.
	— И Камдънови се съгласиха?
	— Нямат друг избор. Ако не поема стопанисването на Дарингам Хол, банката ще го продаде на търг. — Бен сви рамене. — Според мен съм по-добрата алтернатива пред тази да го дадат на чужд човек.
	— Бен, това не е алтернатива, а безумие — възрази Питър. — Каниш се да санираш тази порутина, отгоре на това и паметник на културата? И как по-точно? Че тя е шибана каца без дъно. — И презрително изпръхтя. — Боже мой, Бен, опомни се! Ти не си земевладелец, а бизнесмен и последното, от което имаш нужда, е нова беля на главата. Начинанието ще претърпи неуспех и на финала ще се окажеш с празни ръце.
	Бен се поколеба за миг и се запита не за пръв път дали не подценява риска. Беше си авантюра, съзнаваше го, с евентуални тежки последици не само за него, но и за Камдънови, в случай че се провалеше. Но нали успяваше във всичко, с което се заловеше. Защо точно този път да се провали?
	— Първо да се разплатя, пък после ще видим — рече сърдито.
	Питър потъна в мълчание, Бен виждаше как се бори със себе си. Накрая обаче кимна и изръмжа:
	— Окей, инат такъв! Ще го направя. Но само при едно условие.
	Бен, който точно се канеше да се усмихне с облекчение, стана отново сериозен и изслуша неочакваното предложение на приятеля си.

	* * *

	Кейт стоеше пред огромния френски прозорец в хола и гледаше към Сентрал Парк. Апартаментът на Бен беше на десетия етаж и при други обстоятелства би се насладила на гледката към есенните корони на дърветата, засияли в жълто и оранжево под лъчите на следобедното слънце. В момента обаче бе твърде нервна, така че се завъртя на пета и се върна на широкия, изненадващо удобен диван от кожа, който бе в центъра на помещението. То беше обзаведено модерно, също като целия апартамент — всичко бе елегантно и същевременно комфортно, с минималистични дизайнерски мебели и добре подбрани аксесоари. Бен беше казал, че е ангажирал интериорен дизайнер, а резултатът хареса на Кейт. Наистина. И все пак…
	Не можеше да изрази с думи какво всъщност я смущаваше. Не беше самият апартамент, а по-скоро фактът, че той коренно се различаваше от нейното скромно бунгало в Салтърс Енд. Или от замъка на Дарингам Хол с неговите многобройни антики и традиции, където Бен възнамеряваше да се нанесат заедно, щом се върнеха в Източна Англия.
	Дали той действително щеше да се чувства добре, след като бе свикнал с обстановка като тази тук?
	Не биваше да умува толкова за това, иначе страхът, който непрестанно я измъчваше, откакто Бен излезе преди два часа, за да разговоря с Питър, щеше да я завладее отново.
	Кейт въздъхна и пак се изправи, върна се до прозореца. Но къде се бавеше той? Дали това, че разговорът му с Питър продължаваше цяла вечност, бе добър знак, или означаваше, че има неприятности?
	Естествено, че ще има, рече си тя. Питър беше реагирал доста гневно на решението на Бен да остане в Източна Англия и да поеме управлението на Дарингам Хол. Със сигурност нямаше да скрие мнението си и в личния им разговор. Питър държеше да осуети плана на Бен за напускане на фирмата и положително щеше да изпробва всичко, за да го задържи.
	Кейт прегърна раменете си и ги разтри, защото изведнъж й стана студено.
	Ами ако Бен размислеше?
	Тогава можеше да бъде с него единствено ако се преместеше в Ню Йорк. Ако се наложеше, Кейт бе готова на тази стъпка — в края на краищата и тук се търсеха ветеринарни лекари и тя сто на сто щеше да си намери работа. Но докато гледаше надолу към огромния град с неговите милиони жители, призна пред себе си, че ще срещне трудности при смяната на обстановката. А в обратния случай и Бен би се почувствал така. Чисто и просто не можеха да подведат стиловете си на живот под общ знаменател. Един от двамата щеше да се откаже принудително от всичко, което познаваше и обичаше — без гаранция, че нещата щяха да се получат…
	Стресна я шум до вратата на жилището. Веднага изтича в антрето и видя, че Бен тъкмо влиза.
	— Е? Какво каза Питър?
	Бен хвърли ключовете в купичката върху ниската секция до вратата. След това прегърна Кейт и я привлече към себе си.
	— Ще откупи дела ми — отвърна, но лицето му не грейна в усмивка, както се надяваше тя.
	— Просто ей така? — продължи да подпитва Кейт. — Доколкото го познавам, Питър сто на сто ти е дал да се разбереш, или греша?
	Бен въздъхна.
	— О, повярвай ми, точно така направи.
	— Но накрая е преглътнал горчивия хап и се е съгласил?
	Кейт се взираше напрегнато в лицето му и за миг й се стори, че той избягва погледа й. След това обаче Бен отново се усмихна, този път развеселено.
	— Съмняваш ли се?
	— Не.
	Кейт обви ръце около врата му и се вгледа в него: в тъмнорусите му коси, изсечените, вече тъй близки черти и буреносно сивите очи, в които се беше загубила още в самото начало. Беше безкрайно влюбена в него и толкова би се зарадвала, ако занапред нищо не пречеше на общото им бъдеще. И все пак просто не можеше да се отърси от страха, че Бен рискува твърде много.
	— И наистина ли искаш да го направиш? — Длъжна беше да го попита още веднъж, понеже това бе огромна крачка. — Напълно ли си сигурен?
	В очите на Бен припламна нещо, ала след миг лицето му бе помрачено от сянка. Кейт тъкмо се запита какво ли означава това, когато той пак се усмихна и я прегърна.
	— А ти сигурна ли си, че искаш да пробваш с мен? — отвърна на въпроса с въпрос и докато тя казваше „да“, засияла от щастие, през съзнанието й се стрелна мисълта, че той не й е отговорил.
	Но тогава Бен се наведе към нея, а когато устните им се срещнаха, Кейт забрави лекото съмнение, което се бе прокраднало в душата й. С дълбока въздишка се притисна към него и реши да не претегля всяка негова дума.
	Само трябва да сме сплотени, рече си и му отговори със страстна целувка. Тогава абсолютно нищо не можеше да се провали.


>	1.

	_Източна Англия, шест месеца по-рано_
	— О, не, пак ли!
	Гласът на Бен прозвуча толкова ядосано, че икономът Къркби се закова намясто. Току-що влязлата в кабинета Кейт също застина от изненада.
	— Да разбирам, че не желаете чай? — попита учтиво, но и озадачено Къркби, очевидно не знаейки дали да остави чашата на писалището, както се канеше.
	— Какво? — Бен остави мобилния си телефон с разсеяно изражение и изглежда, чак сега забеляза посетителите си. — Не, напротив. Естествено. Извинете ме, Къркби. Нямах предвид вас.
	Снажният иконом кимна и сервира чая. После се обърна към Кейт.
	— Да донеса ли още една чаша?
	— Не, благодаря.
	Кейт отказа с усмивка и пристъпи към писалището, а Къркби излезе от стаята и затвори вратата след себе си.
	— Мислех, че още си в кабинета. — Бен погледна часовника върху камината и сбърчи чело. — Но сега е едва четири. По-рано ли приключи?
	Кейт кимна.
	— Нямах много работа, пък и бездруго трябва да погледна още веднъж Демон.
	Щом чу името, Бен извъртя очи.
	— Кейт, дори ти няма да се справиш с този дивак. Чиста загуба на време, а освен това е и опасно. — И допълни с въздишка: — Наистина бих предпочел да го оставиш където си беше.
	— Не можех — възрази веднага Кейт.
	Сърце не й даваше да връща бездомните животни, които й носеха различни хора. Обикновено бяха кучета или котки, които живееха при нея, докато — евентуално — им намереше нов дом. Но тъй като сега живееше в Дарингам Хол и разполагаше и с конюшнята, бе приела да се грижи и за черния чистокръвен жребец. Беше го взела от немарливи стопани и работеше търпеливо с него, понеже Демон беше подивял и реагираше агресивно, щом се почувстваше притиснат до стената. Кейт обаче беше сигурна, че след усилени тренировки той пак ще стане добър състезателен кон, и вече забелязваше първите плахи признаци на успех.
	— Полека-лека възвръща доверието си към хората — каза Кейт с известна доза гордост. — Последния път си беше направо спокоен и дори ми позволи да го погаля малко.
	Бен изсумтя полуядосано, полуразвеселено.
	— И аз бих ти позволил. Ако става въпрос за галене, по-добре да прекарваш времето си с мен.
	Доводът беше основателен, тъй като с времето това наистина се бе превърнало в проблем. Обикновено се виждаха само набързо денем. Кейт трябваше да работи в кабинета и да прави домашни посещения, а Бен беше толкова ангажиран с имението, че често се случваше да бъдат заедно само на закуска и вечер. А понякога даже и тогава не им оставаше време, понеже ремонтите в Дарингам Хол и плановете за преструктуриране не даваха на Бен да си поеме дъх и нерядко го принуждаваха да работи до късно вечер.
	Ето и сега беше зает с някакво писмо, което явно го беше разтревожило, защото се взираше намръщено в него. Когато застана зад него, Кейт хвърли едно око през рамото му и видя, че е фактура за стряскащо висока сума.
	— Толкова е трябвало да платиш за преустройството на първия етаж? — възкликна уплашено тя.
	Той кимна.
	— Очевидно трябва да се бръкнеш дълбоко, след като си решил да ремонтираш помещения в сграда паметник на културата. А и това не е най-лошото.
	И с въздишка остави фактурата върху една от поставките за книжа. Кейт усети присвиване в стомаха.
	— Случило ли се е нещо?
	Бен се облегна назад.
	— Не, напротив. За жалост абсолютно нищо не се случва — каза огорчено. — Доставката на керемиди, която чакаме от цяла вечност, ще се забави още два дни. А електротехникът, който щеше да дойде днес, току-що ми прати есемес и ме успокои с обещанието, че ще се появи в началото на другата седмица. Вече за втори път отлага уговорката. Ако продължава така, май ще се наложи да отпразнуваме откриването на кафето под открито небе и на свещи.
	— О, не!
	Кейт сложи длани на раменете му и взе да го масажира лекичко, отне напрежението от мускулите му. Новините действително бяха всичко друго, но не и добри.
	В момента работеха по „кафето“, както го наричаше Бен. То щеше да се помещава в хамбара до стопанските постройки, който за целта бе разширен и изцяло преобразен. В началото на май, тоест след по-малко от две седмици, там трябваше да посрещнат първите гости — посетители на замъка. Подготовката беше в разгара си и закъснението бе повече от неприятно.
	— Не може ли да наемеш друга фирма?
	— С най-голямо удоволствие — отвърна Бен. — Само че керемидите отдавна са платени и в случай че отменя поръчката, откриването ще се забави. А ако анулирам договора с _Олдрич & синове_, според Рупърт щяло да стане направо скандал. Каза, че вече трето поколение от фамилията работело във фирмата в Салтърс Енд.
	Кейт можеше само да потвърди думите на баронета.
	— Вярно е. Освен това Сам Олдрич се ангажира активно в църковната ни общност и е близък приятел на отец Мортън.
	Бен въздъхна.
	— Точно по тази причина според Рупърт не е разумно да го отрежа. Можел да настрои хората срещу мен, а тъй като ще имаме нужда от персонал за кафето, това май няма да се окаже добър ход. — И сви рамене. — Сега като се замисля, въпреки всичко имам пълно право да отрежа квитанциите на тоя нехаен тип. И бездруго реномето ми в селото няма накъде да пострада повече.
	Каза го ей така, между другото, но Кейт знаеше, че не приема нещата толкова спокойно. Позицията на нов стопанин на Дарингам Хол му създаваше трудности и грижи. Мнозина не вярваха на „американеца“ и следяха скептично действията му. Непрекъснато се натъкваше на съпротива и Кейт усещаше, че тази ситуация го съсипва все повече.
	А беше постигнал невероятно много. Откакто бе поел управлението, имението сякаш бе разцъфнало за нов живот. По-рано семейството приемаше посетители само всеки втори четвъртък от летните месеци, а междувременно почти всеки ден пристигаха автобуси с туристи, които разглеждаха отворената за чужди очи част от замъка. И плановете бяха броят им да се увеличи. Бен възнамеряваше да превърне замъка в атракция, предлагаща на гостите повече от антични мебели и красиви картини. В момента се готвеше да преструктурира стопанството в Дарингам Хол и да започне производство на биопродукти. От тях не само щеше да се приготвя храната в кафето, но и по-късно щяха да ги продават на посетителите в съседния магазин. Той също беше в хамбара и освен земеделски продукти щеше да предлага и художествени изделия, както и произвежданото в Дарингам Хол вино. Продажбата вече беше започнала в пригодена за целта част от партера, а при хубаво време — в палатка отвън. Но всичко все още бе доста импровизирано и Бен очакваше с нетърпение завършването на проекта. Освен това, за да използва по-ефективно потенциала на замъка, за в бъдеще планираше да приемат гости за нощувка и да организират сватбени тържества и други събития. Кейт беше сигурна, че идеите на Бен са от полза за Дарингам Хол, само че те, естествено, водеха и до промени, които не срещаха всеобщо одобрение.
	— Просто трябва да дадеш на хората малко време, за да свикнат с новата ситуация — каза тя. — Накрая всички ще се зарадват на постигнатото от теб.
	Бен измърмори нещо неразбираемо, което обаче не прозвуча като да вярва на думите й. Посегна към Кейт и я притегли в скута си, а тя реагира с щастлива въздишка.
	— Госпожице Хъкли, ако сте дошли да ме окуражавате, има и друг, много ефективен метод да го осъществите — произнесе той с менторски тон и се ухили, а Кейт усети как сърцето запърха в гърдите й.
	— О, така ли? — Цяла грейнала в усмивка, обви ръце около врата му. — И какъв е той, господин Стърлинг?
	В отговор Бен я привлече още по-близо до себе си, пъхна длан под косата й и с върховете на пръстите си взе да масажира чувствителната кожа на тила й. Докосването беше съвсем леко, но изпрати вълна от тръпки по целия гръб на Кейт.
	— Е, ти си знаеш — закачи я, а когато устните им се намериха, Кейт се отдаде на удоволствието от целувката и за миг забрави къде се намира. Телефонният звън обаче й припомни по доста груб начин.
	Бен се откъсна от Кейт със сподавена ругатня и посегна към слушалката.
	— Ало? — изръмжа с такава досада, че Кейт не би се учудила, ако човекът от другата страна на линията веднага затвореше телефона. Понечи да се надигне, та Бен да говори на спокойствие, но той не я пусна от скута си. Така че тя остана на мястото си и огледа помещението, което по-рано бе кабинетът на Ралф, бащата на Бен.
	Мебелите бяха същите, а и почти нищо друго не бе променено. Всъщност Бен беше подновил само електронното оборудване. Вместо допотопната машина, използвана от Ралф, сега тук имаше модерен настолен компютър, телефонната система също беше нова. Освен това липсваха снимките в рамки на Дейвид и Оливия, някога украсявали писалището на Ралф. Бен обаче не ги беше заместил с други, а и никъде другаде не се виждаха негови лични предмети. На работния плот имаше само книжа и класьори и Кейт внезапно си помисли, че обстановката е лишена от индивидуален облик, което й се стори ужасно. Сякаш Бен не желаеше да слага своя отпечатък върху това място. Подобно бе и положението с общите им стаи в замъка. Тя самата беше донесла вещи от бунгалото си — мебели, сувенири и картини, които имаха стойност за нея. А Бен, изглежда, не притежаваше нищо такова…
	Той остави слушалката и тя си даде сметка, че бе потънала толкова дълбоко в мислите си, та изобщо не беше чула телефонния разговор. Погледна го с тревога.
	— Още лоши новини?
	Той се усмихна накриво.
	— Много лоши даже. Беше архитектката. На строежа имало проблем с планираното разпределение. Трябва да отскоча дотам и да проверя.
	— Окей — въздъхна примирено Кейт. — Тогава просто ще поотложим окуражаването.
	И се надигна от мястото си, но когато и двамата станаха на крака, Бен още веднъж я привлече към себе си.
	— Но да не забравиш — каза и я целуна, от което й се подкосиха краката. След това я пусна със съжалителен поглед, набързо събра някакви книжа и ги пъхна в папка.
	— А, впрочем има и една добра новина — рече, когато застанаха на прага. — Сутринта се обади жената от филмовата продукция. В най-скоро време ще изпрати агент, който още веднъж да огледа подробно всичко. — И се ухили. — Значи, все още сме в играта.
	— Супер! — възкликна възторжено Кейт.
	Бен беше влязъл в контакт с британски телевизионен канал, който обмисляше дали да използва Дарингам Хол като декор за телевизионен филм. В списъка имаше още няколко замъка и предстоеше да се вземе решение. Ето че сега поне имаха някаква надежда.
	— Да, така е — съгласи се Бен. — Вярно, ако ни изберат, това със сигурност няма да допадне на Тимъти и Оливия. Не само туристи, ами за капак и голям филмов екип, който влиза и излиза като у дома си — пак ще се наложат много дълги обяснения, за да ги убедя, че Дарингам Хол има спешна нужда от всякакви източници на приходи. Двамата май все още вярват, че ще се оправим без никакви ограничения.
	Кейт би му опонирала на драго сърце, обаче за жалост Бен бе абсолютно прав. Чичо му недоволстваше бурно срещу планирания туристически център, понеже се опасяваше, че тълпите посетители ще съсипят очарователната атмосфера на Дарингам Хол, и сто на сто нямаше да се възторгне от присъствието на филмов екип в замъка. А и Оливия се противопоставяше на Бен при всеки сгоден случай и критикуваше предложенията му. Понякога Кейт направо му се чудеше как успява да запази спокойствие в разговорите с двамата.
	Въпреки всичко реши да не помрачава радостта си от хубавата новина, така че направи пренебрежителен жест.
	— Голяма работа! Само почакай, като дойдат разни телевизионни звезди, всички ще припаднат от вълнение, най-вече Оливия. И ще видиш как ще те обикнат.
	Бен изкриви уста, което би могло да мине и за усмивка.
	— Стига ми да ме оставят да работя на спокойствие. Няма нужда да ме обичат — добави с толкова ясна нотка на неприязън, че Кейт усети пробождане в сърцето.
	Бен не приказваше охотно за чувствата си — вече беше разбрала това — и по принцип избягваше темата „любов“. Също и с нея. Вярно, живееха заедно и всъщност всичко помежду им беше наред. Но никога не реагираше, когато му кажеше, че го обича, и не споменаваше нито дума за общото им бъдеще, а говореше само за Сега и Тук. Имаше моменти, в които това притесняваше Кейт, ала я утешаваше мисълта, че може би му е необходимо още малко време, за да разкрие напълно душата си. В края на краищата нищо друго не хвърляше сянка върху щастието й и нещата все някога щяха да се оправят.
	Придружи Бен до голямото фоайе.
	— Да те закарам ли до конюшнята? — попита той, но Кейт поклати глава и посочи към коридора за кухнята, откъдето долитаха възбудени гласове. Ако не се лъжеше, бяха гласовете на готвачката Меган и Оливия, вдовицата на Ралф, които се караха разгорещено.
	— Благодаря, но май по-добре да погледна набързо какво се е случило пак — каза Кейт и целуна Бен за довиждане.
	Сетне се запъти към кухнята, обаче още преди да стигне до вратата, срещу нея се зададе едната камериерка. Разплакана.
	— Алис? — Кейт улови девойката за ръката и я спря. — Какво е станало?
	— Госпожа Камдън ни… — Алис изхлипа и започна наново изречението си: — Току-що уволни всички ни!


>	2.

	— _Какво_ е направила? — Кейт се вторачи смаяна в камериерката. — От къде накъде?
	Алис избърса с ръка мокрите си от сълзи бузи.
	— Каза, че докато съм чистела, съм счупила огледалото в стаята й. Старинното, дето виси на стената до вратата. Нали го знаете?
	Кейт кимна. Знаеше грамадното чудо, което всъщност изобщо не подхождаше на модерно обзаведената стая.
	— Е, ти ли го счупи?
	— Не. — Алис поклати отчаяно глава. — Ако беше така, щях да си призная, госпожице Хъкли. Наистина. Но когато приключих, огледалото си беше на мястото. И Джема може да го потвърди, заедно с нея проверихме още веднъж дали всичко е наред. Винаги правим така.
	Джема и Алис, и двете още ненавършили двадесет, отговаряха за стаите и помагаха на Меган в готвенето. Работеха вече близо година в Дарингам Хол, но Кейт имаше много добри впечатления от тях и не можеше да си представи, че Алис лъже. Умолителният поглед на девойката сякаш го доказваше.
	— Каза ли го на госпожа Камдън? — попита Кейт.
	Алис кимна.
	— Само че тя не ми повярва. Когато Джема и Меган ме защитиха, страшно се ядоса и заяви, че утре нямало нужда да идваме, защото сме били уволнени. — И погледна с надежда Кейт. — Госпожице Хъкли, тя има ли изобщо право да ни уволни ей така?
	— Не.
	Кейт усети надигащия се в гърдите й гняв и хвана Алис за ръката, дръпна я обратно в кухнята.
	Кучетата й моментално се спуснаха към тях. В момента бяха три: полусляпото коли Чернобрадко и трикракият териер Арчи — Кейт така и не им намери дом и затова си останаха при нея, и рунтавият мелез Къртичко, заместил Лоси и Джини, за които се намериха нови собственици. Обзети от радостна възбуда, и трите заподскачаха около краката й, но Кейт ги поздрави бегло и насочи вниманието си към Оливия и Меган, които се караха все така гръмогласно.
	— Няма да търпя подобна наглост от страна на прислужница! — крещеше в момента Оливия. — Ако съпругът ми беше още жив, не би го позволил. Щеше да…
	— Оливия? — прекъсна я Кейт и застана до Меган.
	Алис подири закрила при Джема, която стоеше малко встрани и също изглеждаше като пате в кълчища. Супер, помисли си Кейт. Брожение сред персонала беше последното, от което имаха нужда в момента. Сподавяйки яда си, се взря в Оливия и се помъчи въпреки всичко да запази безпристрастен тон.
	— Чух, че в стаята ти било повредено нещо, така ли е?
	— Точно така! — кипна Оливия и посочи Алис. — И то от нея! Счупила е огледалото и отказва да си признае!
	Алис отвори уста да възрази, но Кейт й направи знак да замълчи.
	— Напълно ли си сигурна, че Алис е виновна? Ти беше ли там?
	— Естествено, че не. В крайна сметка не ми е работа да я наблюдавам как чисти — отвърна наперено Оливия. — Но сто на сто е тя. Само че отрича.
	— Тя не може просто така да обвинява Алис — намеси се Меган. Явно държането на Оливия към помощничката й никак не допадаше на дребничката, но нахакана готвачка. — Пък и това не е причина за уволнение!
	— Обаче фактът, че вече не работи така добре, е причина! И изобщо никой тук вече не работи както трябва, и то от месеци! — отвърна сприхаво Оливия. — Ами да, нищо чудно. Откакто съпругът ми не е сред нас, в този дом цари пълен хаос. Иначе отдавна да е взел мерки и да е изхвърлил всички ви!
	— Господин Камдън никога не би постъпил така! — реагира гневно Меган. — Той щеше…
	— Стига! — извика остро Кейт и застана с вдигната ръка между двете жени. Имаше чувството, че е звероукротителка в цирк, но както Оливия, така и Меган онемяха и отстъпиха крачка назад.
	— Да сме наясно, никой не е уволнен! — заяви Кейт, преди да се обърне пак към Оливия. — Може ли да поговорим на четири очи?
	Посочи към вратата, защото не искаше скандалът да ескалира наново. А точно това щеше да стане, понеже в кухнята Оливия имаше сцена за театралната си изява.
	След дълъг миг на колебание вдовицата на Ралф излезе с каменна физиономия.
	— Откак господин Камдън го няма, направо не е с всичкия си — просъска Меган. — Не е нормално да се държи така!
	Кейт не отговори, въпреки че наум се съгласи с готвачката.
	— Ще изясня въпроса с нея — каза и даде знак на кучетата да останат в кухнята. На излизане кимна успокоително на Алис и Джема, които още не се бяха опомнили. Сетне последва Оливия в голямото фоайе.
	— Ако си въобразяваш, че ще оставя случая без последствия, жестоко се лъжеш! — изфуча Оливия още преди Кейт да си е отворила устата, и скръсти ръце пред гърди. — Това момиче повреди имуществото ми и трябва да си понесе последствията.
	— Няма доказателства, че е била Алис — отвърна колкото се може по-спокойно Кейт. — Огледалото е старо и тежко, а има и други причини да падне. Може гвоздеят да се е разхлабил. Или пък ти самата си го закачила, без да усетиш, и…
	— Аз? Но моля те, щях да забележа! — възмути се Оливия, според Кейт някак неестествено високо.
	Разбира се, че не искаше да я упреква, обаче възможността действително да е била тя и сега да търси друг виновник беше напълно реална. Откакто бе възбунила духовете с изявлението, че Ралф не е баща на сина й Дейвид, Оливия не признаваше грешките си. Вместо това непрекъснато ги търсеше у другите, критикуваше всичко и всеки, може би защото така не се налагаше да се замисля за провалите в живота си.
	— Беше ясно, че ще защитиш малката — додаде тя и изгледа враждебно Кейт. — Винаги си била готова да застанеш на страната на персонала.
	Кейт вдиша и издиша дълбоко и стисна зъби да не реагира на този недвусмислен намек. Ала той я засегна болезнено, защото й напомни, че откакто беше заедно с Бен, позицията й в Дарингам Хол действително се беше променила. И то много. Това често объркваше и нея самата, така че дори след месеци все още не бе сигурна как да се държи в някои ситуации — било към персонала, било към членовете на семейството. Но нямаше да позволи на Оливия да го използва срещу нея.
	— Мисля, че тук не става въпрос за това на чия страна съм — заяви с твърд глас. — Просто не желая да повдигаш обвинения, за които нямаш доказателства. Хайде да идем в стаята ти и да огледаме щетата — предложи после. — Може би на място ще разберем как се е случило.
	Оливия изсумтя и Кейт като че ли за миг зърна в погледа й не само гняв, но и несигурност.
	— Та после да твърдиш, че не е била Алис ли? — Тя поклати глава и скръсти ръце пред гърди. — Зная, че е била тя, макар да не ми вярваш. Тя и онази Джема. Зная и друго: че двете не за пръв път повреждат умишлено нещо в стаята ми. Не ме понасят, също като останалите. — В очите й внезапно нахлуха сълзи. — Ако Ралф беше жив, щеше да ги сложи на мястото им. Той щеше да ми повярва, а не да ме гледа така, все едно си въобразявам.
	Кейт въздъхна нечуто и се взря в Оливия, в стройната й фигура и прическата й. Четиридесет и седем годишната вдовица на Ралф все още бе подчертано привлекателна жена, ала нямаше как да се отрече, че се беше променила след шока от смъртта на съпруга си.
	В интерес на истината не само в отрицателно отношение, понеже бе спряла да пие, което радваше най-вече сина й Дейвид. Затова пък неочаквано бе развила чувството, че е компетентна за неща, към които по-рано не бе проявявала никакъв интерес. Воденето на домакинството например досега бе предоставяла на Клер, сестрата на Ралф, и бе предпочитала да ходи по приеми, балове и чаени партита. Сега вече не го правеше, може би още се боеше от клюките. Вместо това постоянно се месеше във всичко и изнервяше не само персонала. Освен това сега страдаше от внезапно появили се подозрения, че всички плетат интриги срещу нея, и се беше вкопчила едва ли не отчаяно в мисълта, че нещата са били коренно различни, когато Ралф е бил жив.
	Кейт не беше психоложка, обаче предполагаше, че по този начин Оливия се опитваше да се справи със скръбта си. Което все пак не бе оправдание за нападките й към служителите в замъка.
	— Ралф липсва на всички ни, Оливия — заговори със спокоен глас Кейт. — Но той със сигурност не би одобрил разногласията, които царят тук.
	— Само че те царят, откакто е дошъл Бен! — за пореден път избухна Оливия. — Ако го нямаше, тогава…
	— Тогава Дарингам Хол щеше да бъде собственост на външен инвеститор и всички вие щяхте да се озовете на улицата — довърши изречението Кейт и не се постара да скрие яда си. — Станалото станало, Оливия. Вече нищо не може да се промени и всички трябва да се научим да живеем с тази мисъл!
	— Аз обаче не искам да живея с мисълта, че този… този американец разрушава всичко, съградено от Ралф — опонира Оливия. — Когато Бен приключи преустройството си, имението ще стане неузнаваемо. Ралф никога не би одобрил това.
	— Ралф не би одобрил и да сновеш из замъка и да уволняваш безпричинно персонала — рече Кейт. — Поведението ти е направо абсурдно и ти много добре го знаеш. Имаш право и занапред да живееш тук, но не и да вземаш решения за персонала.
	— Както и ти! — изсъска Оливия. — Не е нужно да се правиш на господарка на Дарингам Хол, Кейт. Докато не се омъжиш за Бен, нямаш думата за нищо. Впрочем мястото ти изобщо не е тук, затова бъди така любезна да не си придаваш важности!
	С тези думи рязко се обърна и заслиза наперено по стълбите.
	Все още смаяна от изненадващата злостна тирада, Кейт се загледа подире й и неволно се сети за лейди Илайза и за това колко бе заприличала на нея Оливия. Старата дама страдаше от деменция и вече живееше в старчески дом във Фейкънхам, но докато все още бе с ума си, почти винаги се държеше враждебно и надменно към Кейт и най-вече към Бен. В това отношение Оливия, която още навремето се стараеше да подражава на свекърва си, сега й беше достойна заместничка.
	Проблемът беше, че Оливия беше донякъде права, тъй като новият статут на Кейт в Дарингам Хол действително не беше изяснен. Беше приятелка на Бен и в ролята й на такава персоналът очакваше от нея решения, непрестанно я питаше какво да се поръча за кухнята или градината. И Кейт поемаше задължения и отговорности, доколкото можеше. Но тъй като Бен досега не се беше произнесъл по въпроса за общото им бъдеще, тя всъщност нямаше авторитет. Все още седеше между два стола и чувството беше неприятно, особено когато натякването идваше от устата на Оливия.
	— Е, чакаш ли ме вече?
	Кейт се сепна, а щом се обърна, видя Клер, лелята на Бен, която току-що бе влязла във фоайето и й се усмихваше приветливо. В гърдите й веднага се надигна вълна от благодарност. Колкото и да й беше тежко в Дарингам Хол — Клер и съпругът й Джеймс, както и дядото на Бен, сър Рупърт, нито за миг не й внушаваха, че не е добре дошла в имението.
	— Не, защо?
	Клер се усмихна.
	— Забрави ли, Кейт? Бяхме се уговорили да прегледаме щатното разписание.
	— О, вярно. — Кейт изтръпна, сещайки се, че още преди два дни беше обещала на Клер да се видят днес следобед. И взе решение. — Ако искаш, да го направим веднага.
	— Много добре. — Клер извади смартфона от джоба си.
	— Само набързо ще…
	Натисна два клавиша и вдигна телефона до ухото си, но след миг го свали.
	— Гласова поща — промърмори с мрачен вид.
	— Проблем ли има? — поинтересува се Кейт.
	Клер сви рамене.
	— В последния момент записах за обиколка група от Кеймбридж. Дейвид трябваше да я поеме. Автобусът с хората ще пристигне след малко, а не мога да се свържа с него. Надявам се да не е забравил.
	— Изключено. Нали го познаваш, той обича тези обиколки — успокои я Кейт.
	Но Клер остана скептична.
	— Зная, само че сутринта разговарях с него, а след това беше толкова… — Поколеба се как да продължи, после тръсна глава. — Ах, положително помни уговорката. Искаш ли да поседнем в кухнята? Имам крещяща нужда от чаша чай. Какво ще кажеш?
	Кейт видя сенките под очите й и се запита какво ли е обсъждала с Дейвид, че е толкова угрижена. Уважи желанието на Клер да не отваря и дума за това и я улови под ръка.
	— Чай звучи добре — каза усмихната.


>	3.

	Анна стоеше до един от прозорците в коридора и се взираше в пътя, водещ от двора към парка. Само че от колата на Дейвид нямаше и следа.
	Но къде ли беше той? И защо не се обаждаше? Нямаше го от няколко часа, не си вдигаше и телефона, така че Анна вече сериозно се притесняваше. Всъщност трябваше да се появи всеки момент, защото пак бе поел обиколка на замъка. Бен планираше да назначи щатен екскурзовод, но развеждането на туристите все още влизаше в задълженията на Къркби. Е, поне на теория, понеже Дейвид постоянно го заместваше, предлагаше му помощта си при всеки удобен случай. Ако продължаваше така…
	Някакво движение в дъното на пътя я откъсна от мислите й. Анна присви очи и разпозна тъмносиния спортен кабриолет на Дейвид, който бързо се приближаваше. Тя въздъхна с облекчение и изтича в двора, където Дейвид тъкмо паркираше колата си.
	Хубавото време се беше задържало вече няколко дни, в безоблачното небе грееше слънце. Дейвид обаче май не забелязваше нищо. Беше заровил ръце дълбоко в джобовете си и не се усмихна, когато тръгна към Анна.
	— Къде беше? — попита тя и зачака да я прегърне и целуне. Ала Дейвид просто спря пред нея.
	— Обикалях с колата — отговори и отбягна погледа й.
	И изобщо: зелените му очи не сияеха както обикновено насреща й. Вместо това в тях имаше нещо, което Анна не можеше да определи. Обзе я лошо предчувствие.
	— Какво има? — промълви тя.
	Дейвид не отговори веднага, а заби върха на обувката си в чакъла, така че се разхвърчаха камъчета. После вдигна глава.
	— И кога смяташе да ми съобщиш?
	Анна усети как стомахът й се сви. Значи, беше научил. По дяволите!
	— Кой ти каза? Мама ли?
	Дейвид кимна и Анна въздъхна тежко от отчаяние.
	— Не е трябвало. Изрично я помолих да не ти…
	Гласът й секна, а Дейвид повдигна едната си вежда.
	— Да не ми казва ли? — довърши изречението й и в същия миг Анна осъзна какво се четеше в погледа му: разочарование. — Защо не? Откога нямам право да зная за предстоящите решения в живота ти?
	Анна сви рамене и изведнъж се почувства отвратително. Не биваше да премълчава, знаеше го. Но я беше страх, и то точно от тази ситуация.
	— Разбира се, че имаш право да знаеш. Само че вече няма какво да обсъждаме — рече и скръсти ръце пред гърди. — Тъй като просто няма да замина.
	— Напротив, Анна, ще заминеш — натърти Дейвид. — Шест месеца в елитно френско училище! Не може да отхвърлиш такава възможност!
	Анна изстена безмълвно, понеже точно това бяха казали и родителите й. И в първия момент авантюристичната й природа, която копнееше да види колкото се може повече от света, дори се съгласи с тях. Сътрудничеството между нейното училище и интернат близо до Париж беше нещо наистина специално и петнадесет души имаха възможност да останат половин година във Франция. Анна бе сред тях, а това беше не само голяма чест, но и шанс, който със сигурност нямаше да се повтори.
	Ала това означаваше и раздяла с Дейвид за шест дълги месеца и мисълта, че няма да го вижда толкова време, й причиняваше силна болка. Да, можеше да стисне зъби и да издържи, но шестото чувство й подсказваше, че в този момент той се нуждае от нея. Смъртта на Ралф все още го измъчваше, тормозеха го и многобройните промени в Дарингам Хол. Анна усещаше това въпреки старанието на Дейвид да не го показва. Затова и не можеше да замине. Не биваше да го оставя сам, не и точно сега. А може би никога, тъй като и тя се нуждаеше от него. Само с него се чувстваше цялостна, само тогава беше истински щастлива. Не знаеше дали винаги е така с влюбените. Едва бе навършила осемнадесет и нямаше кой знае какъв опит. Но чисто и просто беше нещастна без Дейвид — и всъщност се надяваше той да се чувства по същия начин и да прояви разбиране за решението й.
	— Да не искаш на бърза ръка да се отървеш от мен?
	Обви ръце около врата му и вдигна усмихнатото си лице към него. Само че Дейвид остана сериозен.
	— Не, Анна, не искам — каза и прокара ръка по дългата й червеникаворуса коса. — Но въпреки всичко трябва да го направиш. Не бива да пропускаш възможността да натрупаш толкова важен опит.
	Анна се отдели от него.
	— Какъв опит? — запита, разочарована от реакцията му. — Че шест месеца ще си губя времето и ще се съсипвам от липсата ти? Благодаря, няма нужда.
	— Може да ти идвам на гости — възрази той, но Анна само изсумтя.
	— Да бе, един или два пъти за по няколко дни. А през останалото време ще бездействам и ще страдам за теб.
	Анна си даде сметка колко инатливо прозвучаха думите й, а въздишката на Дейвид само влоши нещата.
	— Няма да бездействаш. Пък и месеците ще минат незабелязано — изрече с добре познатия й противно разумен тон.
	Дейвид беше четири години по-голям от нея и понякога — съвсем рядко — й го демонстрираше. Но тя вече не беше момиченце, което приканват към ред и дисциплина.
	— Дейвид, погледни ме! — промълви Анна и подири в очите му знак, че опасенията й са верни. — Наистина ли искаш да замина? Или го казваш единствено заради родителите ми? Още ли се боиш, че са настроени срещу теб, и затова им правиш мили очи? — Той поклати глава, но сякаш отбягна погледа й. — Това са глупости, Дейвид. Те отдавна свикнаха с това, че сме заедно. Както и всички други. Никой няма нищо против.
	Отначало не беше така. На мнозина им бе трудно да пренастроят мисленето си, а най-вече родителите на Анна реагираха много скептично, когато разбраха, че Анна и Дейвид изпитват повече от приятелски чувства един към друг. Междувременно обаче бяха приели връзката им и нито веднъж не се бяха произнесли критично за нея. Поне пред Анна.
	Тя се намръщи.
	— Или са ти казали нещо друго?
	— Не — отговори припряно Дейвид и Анна отново се усъмни дали й казва истината. — Не ме интересуват Клер и Джеймс, нито хората от селото — добави и поклати глава, — интересуваш ме ти. Този обмен е уникален шанс, Анна. Не го пропилявай!
	Анна изсумтя.
	— Каза човекът, който е на път да зачеркне шанса си за добра оценка на междинния изпит, защото непрекъснато развежда туристи в Дарингам Хол — отвърна тя и смутеното му лице не убягна от очите й.
	Значи, беше права: напоследък бе занемарил следването си заради ангажимент, който изобщо не беше негово задължение.
	— Защо толкова напираш за тези обиколки, Дейвид? Ако не проявяваше такава готовност да ги поемаш всеки път, Бен отдавна да е назначил екскурзовод. Най-късно през лятото, щом започне истинският сезон, и бездруго ще трябва да го направи, понеже двамата с Къркби няма да се справите с наплива.
	— Зная. Но…
	Дейвид повдигна рамене с нещастно изражение и млъкна, а погледът му се зарея в далечния парк.
	Анна се обърна и видя, че по алеята за замъка приближава туристически автобус.
	— Но какво? — настоя тя, защото държеше той да завърши изречението си.
	— Но все пак ще трябва да поема тази обиколка. — Дейвид се усмихна накриво, с явно облекчение, че пристигането на туристите го спасява от отговора на въпроса й. — По-късно ще поговорим, окей?
	Целуна я по-бегло от обикновено и се запъти към автобуса, който тъкмо влизаше в двора.
	— Окей — отвърна Анна, въпреки че той вече беше далеч и не можеше да чуе думите й.
	Ала докато вървеше към замъка, се бореше с глождещото чувство, че в момента всъщност нищо не е окей.

	* * *

	Дейвид съвсем съзнателно не се обърна към Анна, а тръгна с безизразна усмивка към автобуса, от който вече слизаха първите посетители.
	— Добре дошли в Дарингам Хол! — извиси глас и застана така, че да го виждат добре и хората да се съберат около него.
	Групата беше от Кеймбридж и се състоеше предимно от семейства с деца на всякаква възраст, което вероятно щеше да направи обиколката доста уморителна. Но по-добре така. Точно това му трябваше сега: заетост, за да няма време да анализира упреците на Анна.
	При това казаното от нея беше вярно. В момента действително предпочиташе да развежда туристи, отколкото да учи за изпити, тъй като му се струваше безсмислено да следва. В края на краищата за какво му бяха знанията по икономика? Преди две години, когато избра Кингс Колидж в Кеймбридж, се ръководеше от мисълта, че един ден ще управлява Дарингам Хол. Сега обаче това бе задължение на Бен, който, доколкото можеше да прецени, се справяше добре. Бен беше опитен бизнесмен, познаваше естеството на работата — за разлика от Дейвид, който внезапно се беше разколебал, че ще бъде достоен наследник на Ралф. Навярно би допуснал не по-малко грешки от баща си, който заради своето нехайство бе докарал имението до окаяно финансово състояние. А ако Дейвид не бе подходящ за онова, което смяташе за своя житейска задача — за какво го биваше тогава?
	Това бе въпросът, който в последните седмици не му даваше мира и на който не намираше отговор. Старият му живот бе много по-лесен, така поне му се струваше, когато връщаше лентата в съзнанието си. Понякога усещаше болезнено липсата на тази яснота, както и липсата на Ралф, чиято смърт бе превърнала в зееща пропаст първоначалната пукнатина в живота му. Въпреки че се противеше, преживяното го тласкаше все по-далеч от Дарингам Хол. Туристическите обиколки му помагаха донякъде, понеже, показвайки замъка на хората, за известно време си възвръщаше интимното усещане за дом. И макар да беше детинско, то му даваше опора. Както и Анна. Но именно защото тя бе толкова важна за него, не желаеше да й пречи. Не биваше да я възпира само защото не можеше да си представи как ще издържи без нея.
	_Не заставай на пътя й_, така каза Клер сутринта, когато му съобщи за обмена на ученици във Франция, и го погледна настойчиво. _Искаш да е щастлива, нали?_
	Да, искаше. Естествено, че искаше. Но дали Анна можеше да бъде щастлива с него, след като той не знаеше как да осмисли живота си?
	— Извинете! Мисля, че сме в пълен състав — обади се възрастна жена, очевидно ръководителката на групата, и изтръгна Дейвид от мислите му.
	Не беше забелязал, че хората отдавна са го наобиколили и чакат началото на обиколката.
	— Да, разбира се. — Дейвид се усмихна и превключи на работен режим. — Моля, оттук!
	Тръгна пръв към голямата входна врата, която се отвори пред тях сякаш с магическа пръчка, понеже Къркби стоеше зад нея в пълна готовност. Дейвид му кимна и се зарадва, виждайки възхитените лица на хората. Харесваше им да влизат във впечатляващото просторно фоайе и да се радват на стилно посрещане от страна на униформен иконом.
	Щом всички се събраха във фоайето, Дейвид застана на най-долното стъпало. Вече бе напълно съсредоточен и усещаше леко гъделичкане под лъжичката, както преди всяка обиколка. Макар да не беше чистокръвен потомък на рода, с голямо желание говореше за архитектурните особености и историята на Дарингам Хол. Още като малък се увличаше от всичко, свързано със замъка, и с невероятно удоволствие споделяше богатите си познания, радваше се на въпросите на проявилите интерес посетители, които му показваха, че ги е развълнувал.
	— Госпожи и господа — обърна се съм скупчените около него туристи, — според вас колко стъпала има тук?
	Винаги започваше с това изречение, защото така си осигуряваше вниманието на хората, които тутакси започваха да броят наум стъпалата. Щеше да чуе предположенията и после да им разкрие, че са петдесет: десет до първата площадка, после още два пъти по двадесет, които образуват дъга и водят до горния етаж. Недотам впечатляващо като число, но Дейвид щеше да го съпостави с броя на хората, които в течение на вековете се бяха изкачвали и слизали по тези стъпала. Беше идеалното въведение към беседата за историята на замъка и последващата разходка из отделните помещения.
	— Е, какво мислиш? — попита момчето, застанало на първия ред до майка си. Даваше му шест-седем години, но детето положително можеше да смята добре, защото очите му блестяха. — Колко са стъпалата?
	Момчето отвори уста, обаче не отговори. Нещо зад Дейвид внезапно бе приковало вниманието му.
	— Мамо, виж там! Призрак! — извика развълнувано детето и посочи над рамото на Дейвид.
	Из множеството се разнесе шепот. Дейвид се обърна уплашено и също като другите се вторачи в жената с дълга снежнобяла коса, застанала само по нощница на стълбищната площадка.


>	4.

	— Коя е? — Полугласният въпрос на жена от групата наруши настъпилата мъртва тишина и Дейвид усети как целият пламна. Налагаше се да действа незабавно.
	— Извинете ме за момент — каза с привидно спокойствие и се затича нагоре по стълбите. И направи знак на иконома, който за щастие бе още във фоайето.
	— Къркби? Ще се погрижите ли?
	Думите му явно разчупиха печата на мълчанието, царящо сред тълпата. Изведнъж всички заговориха един през друг, а едно от децата — малко момиченце, се вкопчи в майка си и захлипа.
	— Майче, наистина ли е призрак? — попита боязливо детето.
	Не, не е, помисли си отчаяно Дейвид и с радост чу зад гърба си звучния глас на Къркби. Икономът положително щеше да намери подходящите думи и да обясни на посетителите какъв е проблемът с дамата по нощница, която все така стоеше неподвижно на площадката.
	Дейвид се приближи предпазливо до нея, не беше сигурен дали ще го познае. Но тя, изглежда, го позна, понеже не се отдръпна от него и не се възпротиви, когато я хвана под ръка.
	— Хайде, бабо, да тръгваме — каза колкото се може по-спокойно и я поведе към коридора. Лейди Илайза го последва, ала направи само няколко крачки, сетне спря и се обърна.
	— Рупърт, кои са тези хора? Какво търсят тук?
	В хрипливия й глас все още се долавяше следа от някогашната й строгост.
	— Всичко е наред — увери я Дейвид и не я поправи, че не е съпругът й.
	Беше се научил, че е най-добре да не лъже лейди Илайза и да не й противоречи. Тогава обикновено оставаше спокойна. А докато го вземаше за сър Рупърт, се чувстваше сигурна и щеше да върви с него. По-лошо ставаше, когато не можеше да познае някого. В подобни моменти нерядко реагираше панически или агресивно, ругаеше, а в най-лошия случай дори посягаше да удря, което сто на сто би стреснало туристите. И бездруго беше достатъчно неприятно, че старата дама бродеше из замъка по нощница и без придружител.
	Но какво търси тук, запита се Дейвид. Всъщност би трябвало да е в старческия дом във Фейкънхам, където бе настанена от известно време — и то съвсем резонно. Напоследък все по-често се случваше да губи напълно ориентация и да се лута безцелно. Освен това кажи-речи не бе в състояние да преценява последиците от действията си и така подлагаше и себе си, и другите на риск. Веднъж, докато още живееше в Дарингам Хол, най-неочаквано си науми да запали камината в Синия салон — нещо, което изобщо не умееше, защото това бе задължение на персонала. Извадиха чист късмет, че Къркби влезе в стаята в точния момент и спаси килимите от пожара. След този инцидент сър Рупърт най-накрая се съгласи да изпрати съпругата си в старчески дом, където щяха да се грижат по-добре за нея. Редовно я навестяваше и веднъж разказа на Дейвид, че непрекъснато плачела и искала да се върне в Дарингам Хол. Дали пък дядо му не бе проявил слабост да докара лейди Илайза тук, макар да знаеше, че това не е добре за нея?
	— Къде сме?
	Лейди Илайза внезапно спря и се озърна. Погледът й беше празен и когато се спря върху Дейвид, нищо в него не подсказваше, че го е познала. Рязко се отдръпна от него и отстъпи назад. Дейвид простена нечуто. Знаеше, че вече няма смисъл да протяга ръка към нея.
	— Не ви познавам — изрече тя с паническа нотка в гласа. А после повдигна брадичка и в очите й проблесна войнствено пламъче. — Веднага ме откарайте вкъщи! — нареди с отлично познатия на Дейвид заповеден тон.
	Той въздъхна.
	— Бабо, ти…
	— Но ти си вкъщи, Илайза — каза сър Рупърт, който неочаквано се бе появил в коридора и сега вървеше към съпругата си. — Нали всичко тук ти е познато. Ето например завесите, сама ги избра, помниш ли? Винаги си имала усет за тези неща.
	И с усмивка посочи тежките завеси от червен брокат на големия прозорец до тях.
	Лейди Илайза протегна ръка и попипа плата, прокара пръсти по него. След това погледна съпруга си. Сбръчканото лице се проясни, а раменете й отново се отпуснаха.
	— Ще пийнем ли по чаша чай в нашия салон? — попита нежно сър Рупърт.
	— Чай. — При тази дума очите на лейди Илайза светнаха.
	— Да. Асамски, който толкова обичаш. Къркби го запари специално за теб — отвърна сър Рупърт и когато я улови под ръка, лейди Илайза се остави безропотно да я поведе по коридора.
	Колкото и да забравя, помисли си Дейвид, докато следваше двамата, баба явно и досега помни любимия си ритуал.
	Сър Рупърт съпроводи лейди Илайза до малкия салон, който беше служил за дневна през дългогодишния им брак. Бързо донесе пеньоара от спалнята, помогна й да го облече и посочи канапето с думите:
	— Настани се удобно, скъпа.
	И още докато тя сядаше, й наля чай от чайника, който вече бе на масичката.
	Когато лейди Илайза взе чашата си и унесено отпи от чая, Дейвид се възползва от миролюбивото й поведение и дръпна сър Рупърт в коридора, за да поговорят на спокойствие. Дядо му обаче го изпревари.
	— Благодаря, че я върна тук — рече. — Не е направила нищо, нали?
	— Напротив, изтърси се точно по време на обиколката — информира го Дейвид и старият господин простена.
	— Както беше по нощница? — Щом Дейвид кимна, сър Рупърт отпусна рамене и издума разкаяно: — Съжалявам! Пожела да си легне, защото била уморена, и още спеше, когато Къркби сервира чая. Не исках да я будя, така че седнах тук сам и зачаках да стане от сън. Сигурно съм задрямал за минута-две, а когато се събудих, Илайза вече не беше в спалнята.
	Точно там е проблемът, помисли си Дейвид. Не биваше да изпускат старата дама от очи. Нито за миг.
	— Откога е тук? — запита дядо си.
	— От сутринта — призна сър Рупърт и вдигна безпомощно ръце, когато Дейвид се намръщи. — Зная, не трябваше да я водя тук. Но тя непрестанно повтаря, че иска да се върне в Дарингам Хол. Всеки път ми се къса сърцето, когато я оставям в старческия дом, затова си помислих, че ще й доставя радост с това кратко посещение. И през ум не ми е минавало, че може да ми се изплъзне толкова бързо.
	Гневът на Дейвид се разсея, защото изведнъж си даде сметка, че сър Рупърт преживява много тежко отсъствието на съпругата си. Още я обичаше, въпреки грешките й и въпреки болестта желаеше най-доброто за нея, макар в случая да бе прекалил. Дейвид тъкмо щеше да му го каже, когато в дъното на коридора изникна Тимъти.
	— Татко, ще ми отделиш ли една минута?
	— Тимъти! — възкликна сър Рупърт, явно изненадан да види сина си. — Изобщо не знаех, че си тук! Нали щеше да дойдеш чак утре?
	Така предполагаше и Дейвид. Чичо му обикновено пристигаше в петък, понеже през седмицата беше ангажиран с преуспяващата си адвокатска кантора в Лондон. Преди посещаваше по-рядко Дарингам Хол, но след кончината на Ралф идваше по-редовно — а откакто Бен бе поел управлението, даже всеки уикенд. Дейвид допускаше, че чичо му все още не се доверява напълно на Бен. Вярно, беше се убедил, че нямат друг изход, освен да припишат Дарингам Хол на Бен и да се надяват, че той ще успее да предотврати заплашващия ги фалит, но очевидно все още имаше едно наум, че Бен може да промени решението си и умишлено да напакости на имението и семейството. Затова и всичките му посещения донякъде наподобяваха инспекция, което навярно никога не би признал — и което Бен май се правеше, че не забелязва.
	— Имах делова среща в Или и след нея продължих дотук — обясни Тимъти със сериозно изражение. — Едната камериерка ми каза, че мама е тук и че имало някакъв инцидент с група туристи. Вярно ли е?
	Сър Рупърт не отговори, но нямаше и смисъл, понеже Тимъти хвърли подозрителен поглед през вратата и съзря лейди Илайза. На челото му се появи гневна бръчка.
	— Защо си я докарал тук? — скастри баща си. — Нали единодушно решихме, че в „Халоуей хаус“ ще получава оптимални грижи.
	— Толкова копнееше да се върне у дома — отвърна сър Рупърт.
	Тимъти завъртя очи.
	— Може и да е така, но тази смяна на мястото няма да й се отрази добре. Боже мой, тате, не чу ли доктор Уолвъртън? Тя е болна и не може повече да живее тук.
	— Тя ти е майка, Тимъти — реагира остро старецът. — Така че не говори за нея, все едно е някоя досадница.
	— Рупърт? — обади се Илайза с немощен глас и той реагира мигновено и се върна при нея в салона. — Седни при мен, направи ми малко компания, моля те. Нали знаеш, че не обичам да пия чая си сама.
	— Да, зная — отговори сър Рупърт и докато го наблюдаваше как върви към канапето, Дейвид констатира с уплаха колко състарен е дядо му. Не ходеше с изправени рамене както преди, а в погледа му се четеше умора.
	— Татко? Трябва да поговорим по този въпрос — настоя Тимъти. — Не можеш просто…
	— Друг път, Тимъти — прекъсна го Рупърт и прегърна през рамо Илайза, която за момента изглеждаше много щастлива. — А сега, моля да ни извините. Бих искал да изпия чаша чай със съпругата си.
	Тимъти се поколеба за миг, след това обаче затвори вратата.
	— Ама че дяволски инат! — измърмори на себе си, поклати глава и се обърна към Дейвид. — Не бива да я води тук, че накрая ще стане още някоя злополука — въздъхна и вдигна ръце. — Бих помолил Бен да поприказва с него, но тъй като любезният ми племенник по принцип не прави нищо, което смятам за разумно, май няма смисъл.
	В гласа му прозвуча сарказъм, а това внезапно ядоса Дейвид.
	— А пък ти по принцип не смяташ за разумно нищо, направено от него — отвърна и издържа гневния поглед на чичо си, който, види се, не очакваше да му опонират.
	— Точно ти ли го защитаваш? — запита невярващо Тимъти. — Дейвид, та той ти отне всичко. Забрави ли?
	Не, рече си Дейвид. Не беше забравил. Ала нямаше как да отмине факта, че онова, което бе мислил дълго време, не се оказа вярно.
	— Дарингам Хол никога не е бил мой — уточни той и за пръв път изпита известно облекчение при тази мисъл.
	Бен беше влязъл във владение на тежко наследство и Дейвид понякога се питаше защо си го причинява. Но проблемът не беше негов, нали?
	— Извини ме, трябва да се погрижа за посетителите — каза и остави чичо си сам.
	Думите му не бяха претекст, действително имаше намерение да потърси групата и да поднови обиколката. Щом стигна до стълбището за голямото фоайе обаче, размисли и се прибра в стаята си. Взе мобилния телефон от бюрото и се втренчи в дисплея.
	Сам не разбра откъде дойде внезапното желание най-сетне да проведе телефонния разговор, който отлагаше от седмици. Дълго време страдаше от погрешното чувство, че така ще предаде Ралф. Но сега вече знаеше: нищо нямаше да се промени. Ралф щеше да остане негов баща, дори да направеше тази крачка.
	Сякаш от само себе си пръстите на Дейвид се плъзнаха по дисплея и отключиха смартфона. Кликна върху иконката за контакти и въведе първите букви на търсеното име. И то веднага се появи.
	_Дрейк Съливан._
	Името на мъжа, който го беше създал, все още му звучеше като чуждо. Но вече не пораждаше у него онази неприязън, която в началото много пъти го караше да изтрие номера. Напротив, сега свързваше името с възможност да намери нов път, за да излезе от задънената улица, в която се бе озовал. Останали бяха куп неизяснени неща и този път Дейвид беше сигурен, че ще има възможността да ги разбуди.
	_Обади се, когато пожелаеш._ Така бе казал Съливан, когато му се обади скоро след първата им среща. _Тогава ще поговорим._
	Дейвид си пое дълбоко дъх. И натисна бутона за набиране.


>	5.

	— Призрак ли? Посред бял ден? — Питър поклати развеселено глава. — Тия хора май са прекалили с филмите на ужасите, щом се стряскат толкова лесно.
	— Само децата са предположили, че лейди Илайза е призрак — поясни Тили. — Но и за другите навярно е било доста зловеща гледка, поне ако е вярно каквото разправят. Винаги съм смятала, че лейди Илайза вдъхва страх, даже без чорлава коса и развяна нощница.
	Тили се облегна на стола си, без да сваля поглед от малкия екран пред себе си.
	— Въпреки че… всъщност в момента ми е жал за старата дама. Вече не знае какво прави. А на Камдънови със сигурност не им е много приятно, че от два дни цялото село няма друга тема за разговор. — И сви рамене. — Може би все пак трябва да гледаме положително на случилото се: ако се разчуе, че в Дарингам Хол бродят привидения, това несъмнено ще примами повече посетители, което пък би съвпаднало с намеренията на Бен.
	— Хм.
	Усмивката на Питър изчезна за пръв път, откакто преди четвърт час бяха започнали да си приказват по скайп, и Тили очакваше да чуе някаква пренебрежителна забележка относно плановете за саниране на Бен. Макар че бе минало много време, Питър все още се ядосваше, задето приятелят му бе поел управлението на замъка и имението, и обикновено не си премълчаваше. Днес обаче се отказа от спора, който водеха толкова често в последните месеци. И изобщо изглеждаше учудващо весел и спокоен.
	— Нали се канеше да ми покажеш нещо — напомни му тя.
	Бяха се отплеснали, понеже Тили му разказа за инцидента с лейди Илайза, но Питър се беше обадил точно с това намерение. Доста я изненада, защото днес бе едва събота, а обикновено си говореха по скайп в неделя, точно в осемнадесет часа английско време. Всяка неделя, вече месеци наред. За целта малко след връщането си в Ню Йорк дори специално й бе изпратил скъп таблет, който в момента бе върху стойка на кухненската й маса.
	— А, да, вярно.
	Питър се удари по челото и посегна към Тили. Поне така й се стори. В действителност свали уебкамерата от компютъра си и я занесе в отворената кухня на просторния, но както обикновено доста разхвърлян апартамент. Закрепи камерата на един от рафтовете, така че Тили да вижда както печката, така и него самия. Позната гледка за нея — почти винаги го правеше по време на неделните им телефонни разговори. И все пак имаше някаква разлика, понеже върху котлона се мъдреше голяма тенджера.
	С горд възглас Питър вдигна капака и Тили видя, че тенджерата е пълна догоре с нещо, което приличаше на… яхния с месо.
	— Сготвил си яхния? Съвсем сам? — Тили не можеше да повярва.
	Питър кимна, засиял от удоволствие.
	— Исках да те изненадам. И през ум не ти е минавало, че ще се справя, нали?
	Напротив, рече си Тили. Всъщност по-скоро се учудваше, че му беше отнело толкова време да се научи — в края на краищата се упражняваше доста отдавна с него. Но щом вече можеше…
	— Хей, въобще ли не се радваш? — запита Питър, явно очаквал друга реакция.
	Тили се усмихна насила.
	— А вкусна ли е? Или само изглежда добре?
	— Разбира се, че е вкусна. — С възмутена физиономия той извади лъжица от чекмеджето и опита ястието си. — Е, може би не колкото твоята, но във всеки случай става за ядене — добави, а Тили усети как сърцето й се сви.
	Толкова й се искаше да опита яхнията. Само че беше от другата страна на Атлантика, на хиляди километри от него. При Питър сега беше едва обед и слънцето огряваше стаята, докато при нея постепенно се свечеряваше. Денят й кажи-речи почти беше завършил, а неговият току-що започваше. Пък и когато си приказваха и дори се гледаха, той пак не бе при нея. Поне не както би желала…
	— Ало, Земята вика Тили! Слушаш ли ме изобщо?
	— Какво? — Чак сега се усети, че Питър е продължил да говори. — Извинявай.
	Той поклати глава, но самодоволната усмивка не слизаше от лицето му.
	— Месеци наред ми набиваше в главата как да сготвя тази яхния и когато най-накрая се научих, не го оценяваш по достойнство. Сега пък какво сбърках?
	Тили сви рамене.
	— Абсолютно нищо. Напротив, радвам се. Само че… — Поколеба се за миг-два, преди да добави: — В такъв случай приключихме. Нали?
	Тази мисъл я стъписа повече, отколкото й се щеше да си признае. Въпреки че когато Питър сподели при първия им разговор по скайп желанието си да се научи да готви, бе страшно разочарована. И тя самата не беше сигурна защо, тъй като всъщност би трябвало да е наясно, че подаръкът му не е обяснение в любов, а е плод на прагматизъм. Целта на видеовръзката бе Тили да наблюдава готварските му опити и съответно да го напътства. Което и вършеше, понеже така поне поддържаха редовен контакт, а това означаваше много за нея. Неделните вечери с Питър бяха кулминацията на седмицата й и тя щеше да преживее тежко техния край. Дори много тежко…
	— Приключихме ли? — Питър поклати глава, сякаш мисълта му се стори абсурдна. — Какво имаш предвид?
	Тили сви рамене.
	— Ами целта ти беше яхнията, нали?
	И то доста далечна цел, защото се наложи Тили да започне уроците си от нулата. Готварските познания на Питър се ограничаваха върху яйца с бекон, а дори и тях прегаряше, ако не внимаваше. Така че бе започнала с елементарни неща и му беше показала как се приготвят палачинки. И паста. А щом овладя двете, продължиха да напредват бавно и стигнаха до стековете. И чак накрая се решиха да преминат към по-трудни ястия. Макар че според Тили в яхнията нямаше нищо сложно. Просто се изискваха няколко стъпки в правилната последователност. Но точно това за жалост често беше пряко силите на Дейвид. Всъщност вече не, защото сега очевидно се справяше.
	Радостта от успеха му, изглежда, се беше изпарила, понеже в момента се взираше едва ли не безпомощно в тенджерата. После се обърна към камерата.
	— Не може просто така да престанем — рече Питър, а в очите му се появи нещо, от което сърцето на Тили се разтуптя.
	— Не може ли? И защо? — Тя се вторачи напрегнато в екрана, следейки всяко потрепване на лицевите му мускули.
	— Ами защото… — Питър се поколеба, види се, търсеше верните думи. — … защото харесвам нашите уроци по готварство. Толкова те бива да обясняваш, Тили. Пък и със сигурност има и други неща, които можеш да ми покажеш.
	Тили издиша въздуха, който бе задържала неволно в дробовете си, и не успя да преглътне разочарованието, нахлуло в душата й. Нима Питър не можеше да се изрази малко… по-емоционално?
	Загледа се в него и внезапно се запита дали в живота му изобщо имаше място за жена. Питър Адамс не беше сваляч, даже напротив. Наглед беше ръбат и невъзпитан. Само че Тили го познаваше достатъчно добре, за да знае, че под грубата външност се крие обичливо сърце. Дори много обичливо. И тя копнееше да проникне по-дълбоко в него, но макар че се разбираха добре и по време на онлайн уроците нерядко повече приказваха, отколкото готвеха, Питър нито веднъж не даде вид, че иска нещо повече. Е, добре де, не точно нито веднъж — през последните два месеца няколко пъти й се обади и през седмицата от мобилния си телефон. Най-често във връзка с фирмата или с друг проблем, по който искаше съвет. Но дали това наистина бе знак, че търси по-близък контакт с нея, както й се щеше да го изтълкува? Или изобщо не я възприемаше като жена и виждаше в нейно лице единствено отдушник? Все пак беше пет години по-възрастна от него и може би не влизаше в сметката като негова евентуална партньорка…
	— Тили? — обади се Питър, тъй като тя продължаваше да мълчи. — Можем, нали? Да продължим така?
	— Да, естествено — отвърна тя и се зарадва, като чу, че телефонът й иззвъня и й даде възможност за кратко да изчезне от фокуса на камерата. — Ей сега се връщам.
	Остави таблета върху кухненската маса и се премести в съседната стая, където на помощната масичка до дивана бе стационарният й телефон. Обикновено когато говореше с Питър, го оставяше да си звъни, а и сега й беше все едно кой я търси. Просто искаше да се махне от Питър и от болезненото съзнание, че му е просто „симпатична“.
	— Ало? — изрече недотам ентусиазирано.
	— Тили? О, слава Богу, че си там!
	Беше Едгар Мур и прозвуча толкова разтревожено, че Тили смръщи чело.
	— Но какво се е случило?
	Едгар изохка.
	— Става дума за Джаз. Сутринта се обадиха от полицията и ме помолиха да ида с нея в управлението на Кингс Лин. Касаело се за свидетелски показания относно автомобилна злополука. Когато съобщих на Джаз, тя направо превъртя и се заключи в стаята си. Отказва да излезе, а като я заплаших, че ще разбия вратата, се разкрещя, че тогава нямало да ми проговори. Никога не съм я виждал толкова превъзбудена. Как да постъпя, Тили?
	Тили въздъхна наум. Не за пръв път шефът й я молеше за помощ, тъй като беше безсилен да се справи с дъщеря си. Но откакто преди два месеца се нанесе в стара селска къща съвсем близо до Салтърс Енд, обажданията му драматично зачестиха. Просто не можеше да излезе наглава с нерядко трудната Джаз и на Тили сърце не й даваше да го изостави.
	— Ей сега идвам — каза на Едгар и го чу как въздъхна с облекчение.
	— Окей. Благодаря ти, Тили. Не знам какво бих правил без теб.
	— Добре, добре.
	Тили затвори телефона и се върна с колеблива крачка в кухнята. Таблетът беше поставен така, че Питър не я виждаше, но явно я чу, защото извика:
	— Тили? Тили, там ли си?
	— Да.
	Седна пак на мястото си и се загледа в образа му на екрана. Беше върнал камерата върху бюрото си и сега седеше пред компютъра.
	— Какво има? Случило ли се е нещо? — запита видимо загрижен.
	Тя кимна.
	— Беше Едгар. Има неприятности с Джаз и иска да се отбия у тях.
	Питър свъси вежди.
	— Сега ли?
	— Да, сега — реагира тя малко по-рязко, отколкото всъщност й се искаше. — Освен ако имаш да ми кажеш още нещо.
	— Не — отвърна Питър изненадано и донякъде безпомощно, явно недоумявайки защо изведнъж беше станала толкова резервирана. — Е, тогава… да поговорим утре?
	Тили се замисли за миг, продължил сякаш половин вечност, но после каза:
	— Да, разбира се. — В гласа й се долавяше нотка на примирение. — До утре.
	Още веднъж се усмихна бегло, преди да прекъсне връзката и да изключи таблета. Но не стана веднага от мястото си, а поседя минута-две.
	Изведнъж си пожела да не е толкова влюбена в Питър. Тогава би могла да му заяви, че не иска повече всичко това. Че има нужда от време за себе си в неделите, та да не мисли постоянно как ли би се чувствала в неговия апартамент. Често се виждаше как разтребва стаите и заедно с него готви в кухнята. Или как двамата разучават града, който, за разлика от Салтърс Енд, й се струваше невероятно вълнуващ. Дори тайно си купи пътеводител и четейки, си представяше как Питър й показва забележителностите, които досега бе виждала само на снимки. Дали обаче всичко това щеше да се сбъдне някога?
	Тили се сети за тортата с числото 50 от захарна глазура, която Кейт и другите й подариха за рождения ден преди три месеца. Петдесетината беше като алармен сигнал. Времето чисто и просто минаваше твърде бързо и у нея неочаквано се породи непознато дотогава чувство — чувството, че пропуска нещо. Всъщност какво я задържаше в Салтърс Енд? Родителите й бяха покойници от години, а брат й, с когото не беше много близка, живееше със семейството си в Нотингамшир. Вярно, тук имаше добри приятели, на които държеше, и работа, която обичаше. Животът й не беше безсмислен, ала някак си течеше покрай нея. Годините като детегледачка у Камдънови и по-късно като кръчмарка в „Трите корони“ — Господи, та това не можеше да е всичко! Трябваше да я очаква още нещо. Не, не нещо, рече си, а някой. И ако имаше избор, това би бил Питър.
	Уви, той явно не съзнаваше колко често бе в мислите й. Изглежда, дори и не подозираше, но това не променяше чувствата й към него. Ето защо утре вечер точно в шест часа щеше пак да се залости пред таблета в кухнята и да чака обаждането му.
	С дълбока въздишка стана, отиде в коридора да вземе якето си и тръгна за къщата на Едгар.

	* * *

	Питър се взираше в тъмното прозорче за скайп на монитора си и се питаше защо изведнъж се беше почувствал толкова зле. Разговорът изобщо не протече както си го представяше. Специално за да впечатли Тили, стана рано сутринта, купи всички продукти за яхнията и я сготви точно по нейната рецепта. Мислеше, че ще я зарадва, доказвайки колко много е научил от нея, тъй като по време на последните телефонни разговори му се струваше някак разсеяна. А и изглеждаше различна, не сияеше както преди. Очевидно нещо я потискаше. Дали пък не бе свързано с този Едгар?
	Питър смръщи чело. Защо изобщо прие обаждането? Никога не го правеше, докато разговаряше с него. И след като затвори телефона, беше доста резервирана. Пък той просто й направи комплимент. Ей Богу, наистина не искаше „курсът по готварство“ да завършва. В никакъв случай.
	Все още се гордееше с брилянтната идея да я помоли за това. С хрумването си беше убил с един куршум два заека: учеше се да приготвя ястията, които толкова му се услаждаха в Англия, и имаше възможност да си приказва с нея. Това, второто, много му липсваше, когато се върна в Ню Йорк, и през цялата седмица очакваше с радост неделните разговори. Напоследък те вече не му стигаха, ето защо й се обаждаше и в други дни за съвети. Тили бе важна за него, и то не само защото го учеше да готви, а и защото…
	В този момент затаи дъх. Да, защо всъщност, запита се и волю-неволю призна пред себе си, че не може да каже точно. Просто бе важна за него. И точка по въпроса. Харесваше гласа й, най-вече когато му вдъхваше кураж. Това ставаше всеки път, щом го налегнеха съмнения дали ще се справи с управлението на фирмата без Бен. Харесваше усмивката й дори когато тя се забавляваше с неговата несръчност в кухнята. Да, даже се радваше, когато Тили му се караше, а не подминаваше мълчаливо сърдитите му коментари. Впрочем напоследък беше сърдит много по-рядко. Особено когато разговаряше с нея. Дори напротив. Тогава се чувстваше добре…
	Питър поклати глава. Ей това обаче нямаше как да й го каже одеве, когато го попита защо не иска да се откаже от уроците по готварство. Щеше да прозвучи така, все едно се е влюбил в нея. И щеше да стане за смях. Онова, което каза, обаче май също не беше уместно.
	Иди, че ги разбери жените, помисли си Питър и се почуди дали да не иде в кухнята и да хапне яхния. Само дето вече нямаше апетит.
	За щастие утре е неделя, рече си, сядайки пак зад бюрото. Така че с Тили както винаги щяха да се свържат по скайп и той щеше да я попита дали не е казал нещо погрешно. И да разбере как стои въпросът с Едгар Мур. Ако не се лъжеше, тоя субект искаше от Тили нещо, далеч надхвърлящо нормалните взаимоотношения между служител и шеф. Но Тили го приемаше само като приятел. Или?
	Ядосан, Питър се обърна отново към компютъра си и документите, изпълващи екрана. Беше обаче неспокоен и се улови, че му се иска тази проклета Англия да не е толкова далеч.


>	6.

	Тили направи плавен завой със старичкото си бежово комби и сви в алеята, водеща към къщата на Едгар Мур. Вече се стъмваше и конусите на фаровете се плъзнаха по каменната фасада и многобройните шпалири с рози. Ще стане много красиво, когато цъфнат, помисли си Тили и за пореден път се възхити на резултата от ремонтните дейности.
	Знаеше отпреди старата селска къща, разположена в гората съвсем близо до Дарингам Хол. Години наред беше необитаема и съответно вече порутена — докато Едгар не я ремонтира основно и не превърна занемарения имот в истинско бижу. Новите прозорци и врати и новият покрив освежиха старата къща и пристройката. Едгар бе оформил наново и запустялата градина и постигна идеална симетрия, която създаваше впечатление за красота и уют.
	Единствено усамотеното местоположение на имота смущаваше Тили. Тя се чувстваше добре в центъра на селото и не си представяше да живее толкова далече. Но може би именно това бе привлякло Едгар: че тук нямаше какво да разсейва дъщеря му и той можеше да я контролира по-изкъсо. Само дето тактиката очевидно не бе дала очаквания резултат, рече си с крива усмивка Тили, паркира колата си до ягуара на Едгар и слезе от нея.
	Той вече я чакаше пред отворената входна врата. Беше на петдесет и осем, но заради посребрените си слепоочия и полуоплешивялата си глава на пръв поглед изглеждаше по-възрастен. Едва наскоро бе споделил с Тили, че това го притеснява. От известно време се бореше с наченките на корем, и то успешно, и сега бе значително по-строен, отколкото преди половин година.
	— Тили! — Както всеки път, я посрещна с широка усмивка и целувка по бузата. В погледа му обаче се четеше неприкрита тревога. — Много ти благодаря, че дойде толкова бързо! Наистина не зная как да постъпя.
	— Джаз още ли е в стаята си? — поинтересува се тя, докато Едгар й помагаше да съблече палтото си.
	Той кимна.
	— От обед. Понякога е такъв дяволски инат. Но може би ти ще я придумаш.
	В гласа му прозвуча надежда, въпреки че вътре в себе си Тили се съмняваше, че ще постигне някакъв резултат. Е, да, беше дипломирана възпитателка и дълго време бе работила с деца, обаче дори тя удряше на камък при седемнадесетгодишната Джаз. След кратка фаза на подобрение през последните месеци момичето с лилавата коса пак се беше свило в черупката си и постоянно изглеждаше потиснато, но не искаше да сподели какво го тормози. Всъщност вече почти не говореше, поне не и с Едгар — и все по-рядко с Тили.
	— Добре, хайде да пробваме — каза Тили и тръгна към горния етаж.
	Беше идвала много пъти и познаваше пътя. Лакираната в бяло врата беше заключена. Едгар напразно раздруса топката.
	— Джаз? Миличка, моля те, отвори! Тили е тук… иска да поговори с теб.
	От стаята не долетя отговор, затова Тили също направи опит.
	— Аз съм, пиленце. Ще ме пуснеш ли да вляза?
	Зад вратата бе все така тихо и колкото и да напрягаше слух, Тили не чу нищо. Нито шумолене, нито стъпки. Абсолютно нищо. Смръщила вежди, направи втори опит да провокира реакцията на момичето — без резултат.
	— Сигурен ли си, че е вътре?
	Едгар кимна.
	— Във всеки случай не е излизала. А вратата се заключва само отвътре.
	Тили се замисли.
	— Откога, викаш, не отговаря?
	Едгар се поколеба за миг.
	— Откакто приказвах с теб. След това ни звук, ни стон.
	— Хм. — Тили извади мобилния си телефон и избра номера на Джаз. Зад вратата не се чу звън. За момиче, кажи-речи сраснало се със смартфона си, това можеше да означава само едно. — Мисля, че е офейкала.
	— Какво? — Едгар беше видимо объркан. — Но как е успяла да излезе? Нали почти през цялото време бях тук.
	— Евентуално по шпалирите с рози? — предположи Тили и забеляза, че Едгар пребледня. После той пак сграбчи топката на вратата и силно я раздруса.
	— Джаз? Джаз? Там ли си? Ако не отговориш веднага, ще разбия вратата!
	И двамата нададоха ухо. След като и този път не последва отговор, Едгар изпълни заканата си и с цялата си тежест напъна вратата. При втората засилка успя и дървото се разцепи, ключалката изхвърча, а той залитна от инерцията и влезе в стаята на Джаз. Както се опасяваше Тили, прозорецът зееше и от Джаз нямаше и следа.
	Едгар се приближи до прозореца и погледна надолу. Тили застана до него и видяното потвърди предположението й: единият шпалир стигаше до под перваза. Розата, която се катереше нагоре по него, все още не беше особено голяма, затова дори не беше се наложило Джаз да се сражава с бодли и клонки, за да се спусне по решетката.
	— Наистина я няма! — Едгар сякаш не можеше да го побере в ума си. — Трябва да се обадя в полицията, да я обявят за издирване — продължи възбудено и извади мобилния телефон от джоба на ризата си. Тили обаче сложи ръка на рамото му.
	— Едгар, недей. Първо се успокой — каза кротко. — Джаз сигурно е отишла у приятелка. А ако е паникьосана заради това, че я викат в полицията, положително не е най-добрата идея да пратиш по следите й цял отряд полицаи. По-добре изчакай. Няма начин да не се появи сама.
	Едгар я изгледа скептично.
	— Мислиш ли?
	Тили кимна.
	— Ще се върне, сто на сто. Нали винаги досега е правила така.
	Въпреки това Едгар се бореше със себе си.
	— Ами ако не се върне?
	— Дай й шанс — рече Тили. — Почти на осемнадесет е. В противен случай само ще я настроиш още повече срещу теб. Може би просто се нуждае от малко време.
	Едгар въздъхна дълбоко и посърна.
	— Може и да си права.
	— Не — възрази с усмивка Тили, — категорично съм права.
	Той кимна унило и слезе с нея по стълбите.
	— Искаш ли да пийнеш нещо? — запита я, но тя отказа.
	Трябваше още веднъж да премисли разговора си с Питър и предпочиташе да прекара остатъка от вечерта сама.
	— Тук е много хубаво — похвали Едгар, както при всяко идване. Беше превърнал и вътрешността на къщата в бижу: помещенията бяха светли и уютни, а прекрасните рустикални мебели биха изглеждали добре и в къщичката й в Салтърс Енд. И беше винаги разтребено, за разлика от апартамента на Питър. Въпреки всичко при Питър й харесваше повече, отколкото тук…
	— Тили, искам да те попитам още нещо, преди да си тръгнеш. — С тези думи Едгар я изтръгна от мислите й. Прокашля се продължително, явно търсейки подходящите думи. — Оценявам високо, че винаги намираш време да ми помагаш за Джаз. Затова бих искал да ти се реванширам.
	— Няма нужда — увери го с усмивка Тили.
	— Не, държа да го направя — настоя той. — В Кромър открих приятно заведение, в което всяка събота има танци. Има и много добър бюфет, а групата свири цяла вечер на живо. Помислих си… — Посегна към ръката й и си пое дълбоко дъх. — Помислих си, че може да отидем заедно.
	Тили се вторачи в него. Танци, о, да, много й се танцуваше. Отдавна си мечтаеше за това. Даже имаше хубав тоалет, истинска бална рокля, която си беше купила навремето за летния бал в Дарингам Хол. През последните години обаче не беше ходила там, защото трябваше да работи, а друг случай да я облече така и не се появи. Надяваше се един ден и това да стане, в представите й обаче мъжът, в чиито обятия се плъзгаше по дансинга, не беше Едгар. Доскоро мечтаният принц дори нямаше лице. Не беше нищо повече от красива химера, в която тя диреше убежище от тежкия и самотен делник. Ала вече знаеше как изглежда принцът: с кестенява, неизменно леко разрошена коса и небрежно облекло. А усмивката, която показваше твърде рядко, бе направо неустоима…
	— Тили? — Едгар чакаше отговора й. — Искаш ли?
	В очите му се таеше надежда и Тили осъзна, че окончателно са достигнали момента, от който тя се боеше от известно време. Момента, в който се налагаше да поговорят за чувствата си, понеже Едгар определено изпитваше към нея повече, отколкото тя към него.
	— Едгар, аз… — Тили сви рамене и дръпна ръката си от неговата. — Мисля, че идеята не е добра.
	Видя как пламъчето в очите му угасна и погледът му се помрачи.
	— Защо?
	Тили си пое дълбоко дъх. Не й беше лесно да каже истината, но трябваше.
	— Едгар, ти значиш много за мен и аз те ценя като добър приятел. Но между нас не може да има нищо повече. Разбираш ли?
	Настъпи неприятна тишина, а по лицето на Едгар се редуваха различни емоции. Първо — разочарование. После срам от нейния отказ. А накрая гняв. Страните му се зачервиха и той поклати глава.
	— Заради американеца, нали? Влюбена си в тоя тип!
	Тили се втренчи в него, почувства се като хваната на местопрестъплението. Едгар знаеше за телефонните й разговори с Питър. Спомена му, защото веднъж я помоли да работи в неделя вечер, а тя отказа. След това на няколко пъти я пита дали все още поддържа контакта с Питър и Тили потвърждаваше лаконично, нищо повече. С никого не бе споделяла за чувствата си към Питър и беше сигурна, че никой не подозираше за тях. Но може би Едгар я наблюдаваше по-внимателно от другите. Или чисто и просто бе налучкал, понеже взаимоотношенията й с Питър не му се нравеха. Във всеки случай й стана много неприятно.
	— Не мисля, че имам желание да обсъждам това с теб — заяви малко резервирано и се обърна към входната врата, обаче Едгар я задържа.
	— Защо, Тили? Какво толкова може да ти предложи? — Думите буквално изригнаха от устата му. — Той е далеч оттук, в Америка. И със сигурност няма да дойде пак. Най-много на гости, но връзката ви няма бъдеще!
	Тили се отдръпна от него и му хвърли хладен поглед, който трябваше да прикрие бурята в душата й.
	— Както вече споменах, Едгар: взаимоотношенията ми с Питър не те засягат.
	И енергично излезе от къщата. Този път Едгар не я спря, обаче я сподири. Сега, когато най-сетне се бе преборил със себе си и бе разкрил чувствата си към нея, явно не бе съгласен да сложи кръст на тази тема.
	— Той не те заслужава, Тили! — избухна той. — Ти си страхотна жена и имаш нужда от мъж, който умее да те цени. Някой, който да е винаги с теб. Всеки ден. Някой, който сега е тук. — Страните му пламнаха и Едгар направи още една крачка към нея. — Тили, харесвам те и знам, че мога да те направя щастлива. Просто ми дай шанс, вместо да страдаш по този американец. Това няма да доведе доникъде. Защо не го виждаш?
	Вече беше съвсем близо до нея, толкова близо, че би могъл да я вземе в прегръдките си, и за частица от секундата Тили видя в очите му, че наистина се изкушава да го стори. После обаче отпусна рамене и отстъпи назад, явно стреснат от държането си.
	— Съжалявам, не исках да те притеснявам. Аз…
	— Мисля, че е най-добре да си вървя — прекъсна го Тили.
	Толкова се уплаши от изблика му, че дори не изпита гняв. Без да продума, се запъти към колата си. Докато завиваше по алеята, с крайчеца на окото си мярна, че Едгар още е пред вратата, но не се обърна повече на излизане от имота. Естествено, знаеше, че не е правилно да бяга така от ситуацията. Все пак работеше за Едгар и нямаше начин да страни от него. Така че при всички положения трябваше да се изяснят. В момента обаче усещаше, че просто не е в състояние да го направи, затова даде газ и излезе на шосето.
	Беше близко до ума, рече си умърлушено. Все някога трябваше да се стигне дотам, в края на краищата от месеци беше наясно, че Едгар изпитва към нея повече от приятелски чувства. Просто игнорираше опитите му за сближаване и все се надяваше да не отиде по-надалеч — което бе доста наивно от нейна страна. Но пък и напоследък нямаше почти никакво време да умува за чувствата на Едгар, понеже в главата й и най-вече в сърцето й имаше място единствено за Питър.
	Питър, според когото можела да обяснява добре.
	Тили изкриви устни и се помъчи да не обръща внимание на болката, която я прониза при спомена за последния им разговор. Налагаше се обаче да погледне фактите в очите, колкото и да я беше шокирало любовното признание на Едгар — но дали той наистина грешеше? Дали пък тя действително не преследваше мечта, която нямаше да се сбъдне?
	_Той е далеч оттук, в Америка. И със сигурност няма да дойде пак._
	Тили въздъхна. Може би трябваше най-сетне да престане да се надява на нещо, което никога нямаше да се случи.
	Включи мигача и зави по шосето, което минаваше покрай Дарингам Хол и водеше за Салтърс Енд. Оттук не се виждаше замъкът, само стопанските постройки, които бяха отвъд нивите. Тили хвърли един поглед натам, както винаги на минаване по шосето — и от ужас едва не вкара колата в канавката. С все сила настъпи педала на спирачката и се вторачи през прозореца.
	— Боже мой! — промълви, за миг неспособна да реагира от шока. После грабна чантата си от седалката до нея и с разтреперани пръсти затърси мобилния си телефон.


>	7.

	Бен издиша дълбоко, плъзгайки поглед по плажа на Уелс некст дъ сий, и Кейт неволно се засмя.
	Беше почти сигурна, че тук ще му хареса. Миналата есен бяха посетили крайморското градче, но тогава бе твърде студено и ветровито за разходка на открито. Сега обаче топлото късно слънце огряваше широкия бял плаж и къпеше в светлина разноцветните наколни къщички, които обрамчваха дюната. Лекият бриз довяваше до тях соления въздух, а чайките надаваха копнежни крясъци над водите на Северно море, което при прилива в момента бе съвсем близо. Гледката беше зашеметяваща и Кейт почувства как в гърдите й се надигна гордост от родината. Плажовете на Източна Англия бяха сред най-красивите в цялата страна и във вечери като днешната човек имаше възможност да се увери в това.
	— Е? Прекалено много ли ти обещах?
	— Не. — Бен я прегърна през рамо и я притисна към себе си, целуна я по косата. — Ти никога не обещаваш прекалено много.
	Сърцето й се разтуптя от думите му. Бяха изречени нежно, ала донякъде й прозвучаха и така, сякаш той не можеше да каже същото за себе си. Или просто си въобразяваше?
	— За коя точно къща става въпрос? — попита Бен и Кейт посочи светлосиня къщичка с бели прозорци и бял покрив в самия край на дългата редица.
	Камдънови притежаваха къщичката от дълги години, навремето я бяха купили изгодно, докато днес и най-обикновените модели струваха цяло състояние.
	Кейт се качи по стъпалата и отключи. Бен я последва с донесената кошница и двамата разчистиха пейката и изтупаха възглавниците за сядане на тясната веранда.
	— Имам чувството, че плажът е само наш — отбеляза Бен.
	Наблизо наистина се виждаха съвсем малко хора. Беше средата на април и сезонът още не бе започнал, а редките излетници, които се бяха насладили на слънчевата събота край морето, вече отиваха към паркинга зад дюните. Само неколцина все още вървяха по крайбрежната ивица, най-често в компанията на кучетата си, които лудуваха в пясъка.
	— Това беше целта на цялата акция — рече доволно Кейт и извади от кошницата бутилка охладено пенливо вино от избата на Дарингам Хол.
	Освен нея бяха донесли две подходящи чаши, както и купи с различни вкуснотии от Меган — в края на краищата нали излетът трябваше да бъде перфектен!
	— Исках най-накрая да останем за малко на спокойствие. Ти наистина заслужаваш да прекараш една свободна вечер.
	Подаде бутилката на Бен и той я отвори с гръм. Сетне напълни чашите и двамата вдигнаха наздравица, седнали на удобната пейка.
	— За теб и хубавите ти идеи!
	Бен прегърна Кейт, а тя склони глава на рамото му. Миг-два останаха така, безмълвно съзерцавайки прекрасната гледка.
	— През лятото трябва да даваме къщата под наем на туристи — рече замислено Бен по някое време.
	Кейт се усмихна дяволито.
	— Преди години баща ти имаше същата идея, но лейди Илайза не искаше и да чуе за това. Къщата е на семейството и на никого другиго, така отсече и въпросът приключи.
	Бен повдигна едната си вежда.
	— Е, за щастие вече не се налага да я питам — каза после.
	— Според мен старата вещица е нямала грам представа колко поглъща месечната поддръжка на такава къща. Нищо чудно, че баща ми се е сблъсквал с подобни трудности.
	Кейт преглътна. Напоследък Бен често говореше за Ралф, и то със съпричастие. Вече нямаше и следа от омразата, която изпитваше към баща си в самото начало. Затова й беше жал, че двамата нямаха достатъчно време да се опознаят. Понякога си мислеше, че Бен бе приел присърце проблемите на Дарингам Хол, за да се сближи с баща си, макар той самият никога да не го беше формулирал така. Ако се вярваше на приказките му, вършеше всичко единствено заради себе си — за да си докаже нещо. Кейт обаче бе сигурна, че за решението му имаше и други причини.
	— Хайде да не говорим повече за работа, а? — рече тя с въздишка. — Днес е първата съботна вечер от седмици, в която имаме мъничко време за нас самите, и не ми се ще да я прекарам в разговори за лейди Илайза, нито пък за Тимъти или Оливия.
	Бен се захили.
	— И аз нямам такова желание, повярвай ми — каза и я привлече по-близо до себе си. — Често ли си идвала тук? — поинтересува се, а погледите и на двамата пак се зареяха над водата.
	Кейт кимна унесено.
	— О, да. Всяко лято с Айви и сестрите й. Тили ни наглеждаше. Беше коренно различна от вуйна ми Нанси, винаги приветлива и весела. Освен това ни даваше много свобода, което ми се отразяваше добре, понеже вуйна ми се държеше особено строго с мен.
	Бен издиша шумно, а когато вдигна глава към него, Кейт видя гневните искрици в очите му.
	— И защо те мрази толкова? — попита той. — Да не си й направила нещо?
	— Не. — Кейт поклати глава. — Мисля, че просто й идвах в повече. Не искаше да ме приеме в семейството си, но Бил настояваше, така че тя се подчини. Не че ме беше оставила на произвола на съдбата или нещо от сорта, винаги имах достатъчно за ядене и не ме караше да нося овехтелите дрехи на братовчедките ми, нито да върша тежка или неприятна работа. От самото начало обаче ми даде да разбера, че съм й бреме. Все не можех да й угодя. Даже когато се прибирах от училище с отлични оценки, хвалеше само собствените си дъщери. В най-добрия случай ме удостояваше с крива усмивка, ако вуйчо беше наблизо. Пред него обикновено се сдържаше, но той пък отсъстваше често заради работата си.
	— Защо не си споделила с него? — запита Бен.
	— Опитах се, в самото начало. Бил обаче отговори, че съм си въобразявала и че вуйна ми много ме харесвала. Той не обича да се кара с Нанси. Затова си даваше вид, че проблемът не съществува. И в един момент просто се отказах.
	Кейт въздъхна дълбоко — от спомена, но и от това, че Бен я погали по рамото с върховете на пръстите си.
	— Положението се подобри, когато се запознах с Айви.
	Никога нямаше да забрави този ден. Срещнаха се случайно на пазарния площад, в разгара на лятото. Преди това се познаваха само бегло от училище, защото Айви беше в съседния клас. Но едва тогава, въпросния ден, й направи впечатление колко много общи неща имаха и колко добре се разбираха. Затова Айви помоли Тили, която по същото време още беше детегледачка у Камдънови, другия път да вземе и Кейт на плажа с тях. Тили нямаше нищо против и оттогава Айви и Кейт бяха неразделни. Не след дълго Кейт вече посещаваше редовно Дарингам Хол и всички с изключение на лейди Илайза и Оливия я посрещаха с отворени обятия. Нещо повече: веднъж Нанси реши да й забрани да ходи в имението и тогава Клер специално се отби у тях и я убеди да промени решението си. Кейт нямаше идея какво точно й беше казала, но оттогава вуйна й не обели и дума на недоволство, задето Кейт прекарваше толкова време в Дарингам Хол. Затова беше благодарна на Клер и до днес.
	— Мисля, че без Камдънови нямаше да премина благополучно този период. Ходех колкото се може по-често в имението. Само лете трябваше да ги придружавам на семейната почивка: две седмици в Котсуолд. Нанси държеше на това сигурно защото знаеше, че предпочитам да остана в Дарингам Хол.
	Бен продължи да я гали по рамото и да рее замислено поглед над плажа.
	— И първата ми приемна майка беше същата — продума и Кейт долови горчивата нотка в гласа му. — Всички я смятаха за невероятно мила и отзивчива, защото беше взела цял куп деца. Само дето беше такава единствено за пред хората. Тогава всичко беше наред, тогава не ни казваше и дума накриво — а и ние не биваше да говорим така. Останеше ли обаче насаме с нас, ни правеше на пух и прах с критиките си. Според мен й доставяше удоволствие да ни тормози. Не физически — никога не ни е пипнала и с пръст. Както и мъжът й. Но си имаше свои методи да ни измъчва до дупка. Внушаваше ни, че нищо не струваме и нищо не умеем. Беше по-зле от побои, понеже травмите, които ни нанасяше, не се виждаха. Хората от социалната служба си мислеха, че всичко е наред. А то беше същински ад.
	Кейт преглътна. Беше й разказал, че след смъртта на майка си е израсъл в различни приемни семейства, но никога не бе навлизал в подробности. Нищо чудно, след като се беше напатил.
	— И с теб ли се е държала така?
	— Най-вече с мен. — На бузата му трепна мускулче и Кейт си помисли, че няма да й каже нищо повече. След миг обаче Бен въздъхна и продължи: — Аз бях най-големият от шестте момчета, които живееха при нея, и оказвах най-бурна съпротива. В началото не, тогава още се стараех да й се харесам. Но Марта винаги намираше за какво да ме критикува. Винаги. Никога не беше доволна и който надигнеше глас, го заключваха в мазето. Накрая май прекарвах повечето време там. В един момент ми дойде до гуша и си направих нужните изводи.
	— Какви? — поинтересува се Кейт.
	— Офейках. — Бен се усмихна накриво. — А по-късно го повторих и с другите приемни семейства. Предполагам, че съм бил онова, което наричат _трудно дете_.
	Каза го сякаш между другото, но Кейт внезапно осъзна колко тежко е било юношеството му.
	— И никъде ли не остана?
	Той поклати глава.
	— Опитвах се. Поне във второто семейство. Те обаче не пожелаха да ме задържат, защото не се разбирах с другите две приемни момчета. Главно защото се бяха съюзили да не допускат ново дете в семейството. Искаха приемните родители само за себе си и се държаха отблъскващо, ядосваха ме, докато кипнех. Каквото и да направех, винаги изглеждаше така, сякаш аз бях започнал караницата. Вярваха на двамата, а не на мен, така че накрая си тръгнах. След това вдигнах ръце. Просто нямах желание да полагам усилия само и само да бъда част от нечие семейство. — Издиша въздуха от гърдите си, звукът наподоби въздишка. — И така, не след дълго ми излезе име на опърничав, недостъпен и неспособен за интегриране хлапак. Във всяко следващо семейство оставах все по-кратко: в първото — близо година, във второто — само половин година, в другото — три месеца, а накрая често ми бяха достатъчни и три дни. В един момент от социалната служба задействаха аварийната спирачка и ме пратиха в дом за проблемни деца. Навярно са си въобразявали, че така няма да тръгна по кривия път. А всъщност постигнаха точно обратното, понеже момчетата, с които се запознах, бяха по-печени от мен. Повечето вземаха дрога и финансираха порока си с кражби и други незаконни неща. Или се включваш, или те хващат за гушата. Така че се включих.
	Кейт го погледна уплашено.
	— А после?
	Бен сви рамене.
	— На няколко пъти се озовавах с единия крак в пандиза, просто имах късмет, че бях малък, и се отървавах с наказания за непълнолетни. Но нямаше да е все така. Най-вероятно щях да свърша като момичетата, които ме нападнаха и пребиха.
	Кейт с ужас се сети за следобеда в полицейското управление на Кингс Лин, когато с Бен срещнаха една от биячките — наркоманка и страшно агресивна. Трудно й беше да си представи, че самоувереният и целеустремен Бен, който държеше живота си в ръце, навремето е бил на крачка да стане като нея.
	— И как се измъкна?
	Той въздъхна.
	— Не зная. Една прекрасна сутрин се събудих със съзнанието, че положението отива на зле и трябва да променя нещо, ако искам да оцелея. Смених училището и залегнах здраво над учебниците, за да завърша успешно образованието си. А после работех на няколко места, за да финансирам следването си. Трудех се ден и нощ, но смятам, че ми беше от полза, защото нямах време да мисля за глупости.
	Кейт усети как сърцето й се сви, защото от думите му лъхаше самота.
	— И все пак някой сигурно ти е помогнал — рече. — Приятел или учител, или пък някой от социалните.
	Бен направи гримаса.
	— Както в холивудските филми ли? Не, при Бен Стърлинг нещата не се получиха като в „Добрият Уил Хънтинг“ или в „Сляпата страна“. — Засмя се, ала смехът му не беше весел. — Тогавашните ми приятели не бяха стока. Беше си чист късмет, че изобщо ме оставиха на мира. А възрастните бяха доста скептични, най-вече онези от социалните. Трябваше да се боря за всяка малка крачка, иначе днес нямаше да бъда там, където съм. — И пак сви рамене. — Вярно, че в един момент се запознах с Питър, но чак след като завърших училище. Така че оня период вече беше зад гърба ми.
	Кейт го погледна изумено. Упоритостта на Бен, която би могла да се изтълкува и като твърдоглавие, беше едно от силните му качества и в момента куп неща зависеха от това как щеше да го разгърне още повече. Въпреки всичко е много тъжно, че явно е придобил това качество единствено защото след смъртта на майка си е бил принуден да взема сам всички решения в живота си, помисли си тя. Очевидно никой не го е напътствал, а ако е имало такива хора, те са го разочаровали. Затова разчита само на себе си — и му е толкова трудно да разкрие напълно душата си.
	Тя неволно се запита дали би станал такъв, ако навремето лейди Илайза не бе успяла да раздели родителите на Бен и той бе отрасъл в Дарингам Хол. Беше обаче безпредметно да си блъска главата над това. Тогава може би и аз нямаше да седя тук с него, рече си, поглеждайки го.
	— Никой не може да те спре — каза Кейт с едва доловима въздишка и склони глава на гърдите му.
	Бен я улови за брадичката и повдигна лицето й.
	— Вярно е — рече и Кейт разбра, че говори не за миналото си, а за намерението да я целуне.
	Бен се наведе към нея и докато устните му се приближаваха към нейните, за миг, продължил сякаш цяла вечност, Кейт потъна в бездната на очите му. В тях се отразяваше толкова много от преживяното от нея — с разликата, че навремето един човек я предпази от мрака, в който би могла да се сгромоляса също като Бен. Един човек й показа, че си струва да се довериш. Но Бен беше на път да се научи отново на това. Или не?
	Устните им се срещнаха и тя обви ръце около врата му и се предаде пред чувствения им натиск, наслади се на вкуса им. Беше целувала и други мъже, ала с никого не се беше чувствала като с Бен. Само той умееше да пробужда у нея тази страст, която не оставяше място за разума и не търпеше задръжки. Изпълнена с копнеж, Кейт се притисна към него и простена от удоволствие, когато той пъхна ръка под фланелката й. Топлите му пръсти бавно се плъзнаха по корема й, после нагоре и обхванаха гърдата й. В тялото й сякаш заклокочи лава, а заедно с нея и мисълта, че по всяка вероятност все още не са съвсем сами. Малобройните излетници обаче бяха далеч от тях и здрачът обвиваше всичко в мека дрезгавина. Пък и дори да ги видеше някой — Кейт не искаше да спре. Прииждащите към брега вълни и опияняващата близост на Бен — точно това си беше пожелала, когато дойде с него тук. Възбудена от нежните ласки, откопча ризата му, плъзна ръката си под нея и погали мускулестите му гърди. Сърцето му биеше лудо под пръстите й, а очите му бяха потъмнели, което доказваше, че и той като нея се наслаждаваше на мига.
	— Какво правиш с мен, Кейт? — прошепна дрезгаво и едва ли не учудено, сякаш все още не му се вярваше, че двамата могат да реагират еднакво интензивно на докосванията си.
	Кейт се усмихна, а сърцето й преливаше от щастие. Внезапно усети непреодолима потребност да му каже колко много означава за нея фактът, че е загърбил стария си живот, за да бъде с нея.
	— Обичам те.
	Промълви го едва доловимо, надявайки се той най-сетне да реагира на думите й.
	В продължение на миг Бен я гледа безмълвно. Сетне телефонът в джоба на ризата му завибрира.
	Кейт простена и прокле скапаната комуникационна техника, която понякога бе толкова досадна.
	— Не вдигай — каза на Бен, но той вече се беше отделил от нея и беше извадил апарата.
	Дали не се зарадва на прекъсването? Кейт не беше сигурна и се ядоса, задето не настоя да изключи тъпия телефон. И защо трябваше някой да се обажда именно сега? Тъкмо в този момент…
	Бен смръщи чело, понеже точно когато вдигна, за да приеме разговора, апаратът замлъкна.
	— Клер — каза, след като погледна номера, и Кейт усети надигащ се гняв. Беше разказала на леля му, че иска да отиде с Бен на плажа, и Клер я подкрепи, обеща да се погрижи никой да не ги безпокои. А сега тя самата се обаждаше!
	Полазиха я студени тръпки.
	— Позвъни й — промълви сподавено, обзета от внезапна увереност, че нещо се е случило.
	Но още преди Бен да набере, телефонът му отново завибрира и съобщи за получен есемес.
	— От нея е. — Прочете съобщението и скочи на крака. — Трябва веднага да се върнем.
	— Защо? — попита със свито сърце Кейт.
	Бен вдигна нервно глава.
	— В Дарингам Хол има пожар.


>	8.

	Бен натискаше докрай педала на газта и ланд роувърът на Кейт подскачаше опасно бързо по тесния полски път към стопанските постройки на Дарингам Хол, но тя самата не обръщаше внимание на високата скорост. Стискаше дръжката на вратата и се взираше ужасена в оранжево-червените пламъци, които се открояваха на фона на вечерното небе. Лютивата миризма на пушек нахлуваше през вентилационната система, а сините светлини на току-що пристигналите пожарни коли пулсираха призрачно в мрака.
	— Ами конюшнята и оборът? — попита притеснено Кейт. — И те ли горят?
	Бен поклати глава.
	— Мисля, че е само кафето — отвърна й измъчено, а когато се приближиха още малко, Кейт видя, че е прав.
	От отворите за прозорци и покрива на хамбара се извиваха високи пламъци, но конюшнята и оборът в съседство изглеждаха незасегнати, малко по-отдалеченият цех за вино и голямото хале със селскостопанските машини явно също не бяха застрашени.
	Бен спря колата до конюшнята и щом слязоха, нажеженият въздух ги блъсна в гърдите. Въпреки това се затичаха напред, озоваха се насред хаоса, който цареше между постройките.
	Две големи пожарни коли бяха паркирани напречно в двора и около дузина огнеборци развиваха маркучи и си подвикваха команди. Работеха енергично и съгласувано, координираха отлично действията си. За разлика от хората от имението, които търчаха като мухи без глави и се мъчеха да подгонят кравите към ливадите. Повечето животни вече се намираха в безопасност, но някои бяха изпаднали в паника от огъня и се лутаха из двора, така че момчетата не можеха да си вдигнат главата от работа. Джеймс, съпругът на Клер, бе застанал в центъра на бъркотията и се мъчеше да внесе някакъв ред, но не успяваше.
	— Къде са конете? — попита Кейт и понечи да се спусне към конюшнята, ала в същия момент до нея изникнаха Клер и Тили. На зачервените им лица бе изписан шок.
	— Стана толкова бързо — промълви Тили. — Видях пушека от шосето, а когато пристигнах, всичко беше в пламъци.
	— Как се е случило? — попита Бен, изпреварил въпроса на Кейт.
	— Не знаем. — Клер поклати отчаяно глава. — При избухването на пожара в хамбара не е имало хора. Момчетата го забелязаха едва след като беше излязъл извън контрол. Боя се, че вече нищо не може да се спаси.
	Кейт бе на същото мнение. Хамбарът щеше да изгори до основи, дори пожарникарите нямаше да помогнат. Пък и те вече не се опитваха, а бяха насочили маркучите към конюшнята и обора, за да предотвратят разпространението на пламъците. Разстоянието до тях не бе голямо, а носените от вятъра искри се сипеха върху широкия покрив и на някои места вече се издигаха струйки пушек.
	— Конете! — извика повторно Кейт, защото въпреки шума ясно дочу отчаяното им цвилене. — Да не би да са още вътре?
	Джеймс, който се приближи към тях, кимна задъхано.
	— Не можахме да ги изкараме. Забраниха да се влиза в конюшнята без защитно облекло. Но пожарникарите вече са започнали да ги евакуират. Ето ги, идват.
	Първият пожарникар водеше за повода Честър, белия скопец на Дейвид. Следваха го двама колеги с други коне, които предадоха на момчетата, а те ги отведоха до ограденото пасище.
	На пръв поглед всичко вървеше гладко, но Кейт все пак се притесняваше. Тъй като един от конете нямаше да позволи на пожарникарите да го пипнат.
	— Ами Демон? — попита тя, имайки предвид плашливия си питомец.
	Доколкото го познаваше, мъжете вероятно нямаше да припарят до бокса. Когато бе стресиран, жребецът определено оправдаваше името си.
	— Ох, по дяволите! Съвсем го забравих — рече Джеймс и смръщи чело. — Най-добре да го оставим в конюшнята.
	— Но той надушва пушека! Положително не е на себе си от паника — възрази Кейт. — Трябва да го измъкнем, иначе ще се нарани.
	Джеймс изглеждаше раздвоен, накрая обаче все пак настоя на своето.
	— Прекалено опасно е, Кейт. Знаеш го какъв е. Ако превърти, може да нарани някого.
	Кейт добре съзнаваше всичко.
	— Точно затова аз ще отида при него. Познава ме, може би ще ми позволи да го отведа до пасището.
	— В никакъв случай! — Бен сложи ръка на рамото й, обърна я към себе си и впи поглед в нея. — Това добиче е злобно!
	— Демон не е злобен, просто го е страх — възпротиви се Кейт.
	Но Бен не се отказа.
	— Не! Ако ти се случи нещо…
	— Бен, моля те, нямаме време за дълги спорове. Просто се погрижи, когато изляза с Демон, до вратата да няма никого, окей? Ако не успея да го задържа, ще му трябва свободен коридор до пасището.
	Отдели се от него и се втурна към конюшнята. Чу, че Бен я вика, ала не спря. Един от пожарникарите я пресрещна с очакваната новина: Демон не позволявал да го хванат. Когато му обясни намеренията си, мъжът се поколеба, но тъй като нямаше друг изход, накрая кимна.
	— Побързайте! — подвикна подире й.
	В конюшнята миришеше много по-силно на пушек. Кейт неволно се закашля, защото се затича с все сили по пътеката.
	Боксът на Демон беше най в дъното и значително по-голям от другите. Обикновено го използваха за жребчета, които отбиваха. Сега обаче боксът бе на разположение на плашливия черен жребец, понеже той имаше нужда от повече пространство. Щом забеляза Кейт, Демон спря да пристъпва нервно от крак на крак и зацвили. В звука се долавяше паника, но и предупреждение, затова Кейт забави крачка и му заговори с гальовен глас:
	— Аз съм, момчето ми. Спокойно. Ще те изкарам оттук, окей? Но и ти трябва да ми помогнеш мъничко и да не се вълнуваш прекалено, съгласен ли си? Тогава двамата ще се справим, сто на сто.
	Демон наостри уши и като че ли действително се поуспокои. Кейт отвори внимателно вратата и се шмугна вътре. В ръката си държеше повода, който бе свалила от куката на стената до бокса.
	Козината на жребеца лъщеше мокра от пот. Все така мяташе глава и цвилеше, но явно усещаше, че Кейт не му мисли злото, понеже й позволи да се приближи.
	— Сега трябва да те вържа, обаче ще го направя съвсем бързо, пък и не ти е за пръв път — обясни му, докато сякаш в забавен каданс посегна към оглавника. Демон го носеше и в бокса, понеже му го слагаха трудно, а това в момента беше от полза за Кейт, понеже й спести доста време.
	— Така е добре, знаеш, че няма да ти сторя нищо, нали? — продължи да му говори, докато закрепваше повода за оглавника.
	Изведнъж отвън долетя силен шум. Демон тутакси се изправи на задните си крака и Кейт бързо отстъпи назад.
	— Хей, не така де, всичко е наред!
	И пак протегна ръка и хвана повода. Крачка по крачка тръгна заднишком към вратата на бокса и я отвори, не спирайки да говори гальовно на жребеца.
	И Демон действително я последва. Макар бавно и с паника в очите, но все пак вървеше зад нея по пътеката.
	Дотук добре, рече си Кейт. Най-трудното обаче предстоеше, когато сякаш след цяла вечност достигнаха вратата на конюшнята. Тълпата на двора и горящият хамбар пак повишиха нивата на стрес у Демон и той инстинктивно се дръпна назад.
	— Спокойно — каза Кейт и потърси Бен, видя го на няколко метра от себе си. Действително се беше погрижил до конюшнята да няма никого. И никой не разговаряше. Вместо това всички бяха приковали погледи в Кейт и коня.
	Ще се получи, каза си Кейт и продължи напред. Внимателно дърпаше повода, докато въжето се изпъна.
	— Е, хайде де — рече, щом видя колебание в големите одухотворени очи на Демон. — Имай ми доверие. Още няколко метра и ще успеем.
	За миг се уплаши, че е загубила връзката с жребеца. Но тогава въжето се отпусна и Демон я сподири, а Кейт въздъхна с безкрайно облекчение.
	Още веднъж погледна към Бен, понечи да му кимне и да сигнализира, че всичко е наред. Излезеха ли от двора, не им оставаше още много до пасището, където…
	— Внимавай! — извика предупредително един от пожарникарите.
	Части от секундата по-късно покривът на горящия хамбар поддаде и рухна с оглушителен трясък.
	Демон се отскубна и се изправи на задните си крака току пред Кейт, размаха копита във въздуха. Тя направи припряно крачка назад, усети, че й се зави свят.
	— Кейт!
	Чу вика на Бен, а когато се обърна, видя, че той се спусна към нея с ужасено лице. После обаче силна болка проряза рамото й. Всичко наоколо почерня и тя се свлече ничком, потъна в мрака.


>	9.

	Дейвид караше бавно кабриолета си по огряната от вечерното слънце Рослин Хил в Хампстед и се озърташе за търсения номер. Фактът, че Дрейк Съливан живее в този китен, по-скоро солиден лондонски квартал, го изненада и го накара да се запита какво ли говори това за мъжа, който го беше създал. Но в края на краищата нали беше тук, за да намери отговорите.
	Ето я, рече си, щом откри къщата. Беше малко встрани от улицата, зад висока ограда от ковано желязо с цизелирани*, обаче напълно способни да предпазят от неканени гости шипове. И изобщо къщата изглеждаше по-внушителна от другите вили, разположени от двете страни на широката поддържана улица. Голяма плачеща върба в предната градина закриваше допълнително част от фасадата.
	[* цизелиране е вид древна гравьорска техника, при която орнаментът се изчуква със специални пробои. — Бел.ел.кор.]
	Градинската порта зееше, точно както го бе предупредил Дрейк Съливан, и в мига, в който влезе в имота, се отвори и вратата на къщата. Но го посрещна не лично Дрейк Съливан, а Карл, когото Дейвид познаваше от посещението си в игралната зала на Дрейк в Сохо. Високият блондин явно отговаряше за безопасността както на залата, така и на шефа си.
	— Добър вечер, господин Камдън.
	Карл го поздрави без усмивка, но почтително — за разлика от последния път — и го покани във фоайето.
	Още една изненада, помисли си Дейвид и се огледа наоколо. Беше очаквал добре реставриран класически интериор в унисон с фасадата, а това помещение със същия успех би могло да се намира и в ултрамодерна нова сграда. Ако на тавана някога бе имало щукатура*, то тя беше свалена, както и всичко останало, което човек би свързал с определена епоха — създаваше се впечатление, че от старата къща са били запазени само външните стени и сградата е била нацяло префасонирана. Фоайето беше просторно, стените — искрящо бели, фон, на който още по-ефектно изпъкваха висящите в помещението абстрактни платна. Тъмният дъбов паркет създаваше поразителен контраст с белия цвят, а перилата на стълбището, чиито стъпала бяха изработени от същото дърво, бяха от опънати стоманени въжета. Очевидно Дрейк Съливан бе по-скоро любител на модерния интериор и не ценеше много-много старинните вещи. В което според Дейвид имаше някаква ирония, като се имаше предвид средата, в която бе отрасъл родният му син.
	[* Щукатура (от немски език Stuck) е пластична маса, традиционно приготвяна от вар, пясък и вода, използвана за изработка на архитектурни украси и за гладко измазване на стени, тавани, тухлена зидария и други повърхности, пригодени за боядисване или тапициране. — Б.ел.кор.]
	— Господин Съливан ви очаква в салона — обяви Карл и тръгна напред, прекоси фоайето, стигайки до помещение с минималистично, но явно скъпо обзавеждане и огромен френски прозорец. Зад него се откриваше гледка към японска градина, чиято подредена, семпла естетика бе отражение на интериора на къщата. Високият зид, обрамчващ имота, обаче придаваше на салона неприветлив вид и Дейвид не се изненада, когато зърна на стената на терасата охранителна камера. Явно в този дом личното пространство и сигурността бяха на почит.
	— Дейвид! Радвам се да те видя!
	Дрейк Съливан се надигна от обемистия дизайнерски диван в оранжево и Дейвид отново се стъписа от приликата помежду им. В техния случай не се налагаше ДНК тест, веднага се виждаше, че са роднини. Имаха същото телосложение, същата черна коса, същите зелени очи, а и в чертите им се забелязваше фрапиращо сходство. Но дали имаха и друго общо? Доколкото можеше да прецени в момента, вкусът им поне за вътрешно обзавеждане изобщо не съвпадаше.
	— И аз се радвам… Дрейк?
	След като баща му се обърна към него по име, Дейвид предположи, че и той може да постъпи така. Оказа се прав, понеже Дрейк кимна и посочи дивана.
	— Сядай.
	Дейвид прие поканата и се загледа в баща си, докато Карл, който май действително беше момче за всичко, им сервира напитки.
	При първата им среща Дрейк носеше костюм, но сега в дома си бе в лежерно облекло: джинси и карирана риза. А и вече не изглеждаше толкова недостъпен и резервиран както преди време в игралната зала, когато кажи-речи нареди на Карл да го изхвърли на улицата.
	— Наистина ли не искаш нищо друго? — запита с леко недоверие и хвърли поглед на минералната вода, за която бе помолил Дейвид. Той самият бе избрал джин тоник, а Дейвид се запита дали няма да му трябва нещо по-силно, за да изтърпи предстоящия разговор, но после си каза, че със сигурност ще е по-добре да разсъждава трезво.
	— С кола съм — отвърна и отпи глътка от чашата си. Нямаше идея как да започне. За какво да говори с баща, когото не познаваше? Неуверено плъзна поглед по помещението. — Отдавна ли живееш тук?
	Дрейк се облегна назад.
	— Наесен ще станат пет години. Първоначално купих къщата като инвестиция. Тези съборетини поначало не са по вкуса ми, но в Лондон не се намира нищо друго. Така че преобразих къщата по мой вкус и сега тук ми харесва.
	Дейвид изчисли наум сумите за покупката и основното преустройство на подобен недвижим имот. Дрейк Съливан не беше беден, това поне беше ясно. Нищо чудно, че при първата им среща беше предположил, че Дейвид е хвърлил око на парите му. Междувременно недоверието му като че ли се беше уталожило. Ето защо Дейвид първо зададе въпроса, който го занимаваше от известно време насам:
	— В къщата живее ли и друг?
	Не му беше в стила да действа толкова директно, но чисто и просто трябваше да знае.
	Дрейк очевидно не му се разсърди.
	— Искаш да кажеш дали имам семейство ли? Не. Последната ми приятелка се изнесе преди три месеца и засега нямам намерение да я заместя с друга. Твърде изморително и твърде скъпо.
	Засмя се и Дейвид леко се стресна. Думи на обръгнал човек. Или лишен от илюзии. В зависимост от гледната точка. Във всеки случай подхождаха на облика му на коравосърдечен бизнесмен.
	— В такъв случай… никога не си се женил?
	Дрейк поклати глава.
	— Не. Свободен и необвързан: това е моят принцип.
	— Аха — отбеляза Дейвид.
	Дрейк повдигна вежди.
	— Прозвуча като разочарование.
	— Не — увери го припряно Дейвид, след това обаче реши да бъде откровен. — Не зная. Някак си ми допада мисълта да имам полубрат или полусестра.
	— За съжаление не мога да ти помогна. — Дрейк вдигна чашата си и отпи от джин тоника. После попита: — Всъщност майка ти как реагира на това, че се срещаш с мен?
	Дейвид сви рамене.
	— Тя не знае — призна си.
	Тази информация сякаш изненада Дрейк.
	— Дали би имала нещо против?
	— Навярно да.
	По-възрастният мъж повдигна ъгълчето на устата си.
	— Мда, явно не си спомня с добри чувства за мен.
	Дали го каза иронично, или беше оскърбен? Дейвид още не познаваше достатъчно добре Дрейк, за да прецени, но се почувства задължен да защити майка си.
	— Не съм споделил с нея, защото в момента й е много тежко. Откакто баща ми почина, тя… — И млъкна, защото осъзна на кого е казал това изречение.
	Но то е вярно, помисли си и се опита да се пребори с новата вълна от скръб, която го заля при мисълта за Ралф. Седналият срещу него мъж го беше създал, ала истинският му баща бе починал преди половин година. Дейвид преглътна мъчително.
	— Във всеки случай оттогава не е добре и не исках да я натоварвам допълнително — завърши изречението си.
	Това не отговаряше изцяло на истината. Не беше казал на Оливия, понеже тя навярно пак щеше да се разтревожи безпричинно и да го упрекне, че предава паметта на Ралф. А пък Дейвид беше сигурен, че именно Ралф би го разбрал.
	Дрейк помълча миг-два.
	— Имаш ли по-нова нейна снимка? Искам да кажа, на майка ти. — Когато Дейвид го изгледа с изненада, добави, свивайки рамене: — От доста време не съм я виждал.
	Дейвид се подвоуми, но извади смартфона и кликна върху галерията. След кратко търсене намери снимка отпреди няколко седмици, която показваше Оливия на празненството за рождения ден на Анна. Изглеждаше много сериозна и се усмихваше сдържано, но това бе последната снимка, която й бе направил. Дрейк дълго я съзерцава, преди да върне телефона на Дейвид.
	— Оливия Брунсуик. — В ъгълчето на устата му заигра усмивка. — Да, спомням си. Тогава чисто и просто ме заряза. Най-неочаквано, без обяснение и без да ми даде шанс да поговоря с нея. — И леко изсумтя. — Да го кажем така: от майка ти винаги можеха да се очакват изненади.
	Дейвид не отвърна на усмивката му.
	— А ти би ли искал да ти даде този шанс?
	Дрейк остави напитката си върху стъклената холна маса и се изправи. Замислено се приближи до големия прозорец.
	— Не — отговори. — Често казано, много се зарадвах, че прекрати връзката ни. Иначе сигурно аз бих го направил. Не ме разбирай погрешно, харесвах майка ти. Но в края на краищата всичко беше просто неангажиращ флирт, и двамата го знаехме. — Дрейк си пое дълбоко дъх. — Пък и дете? Тогава сто на сто не бих знаел как да се държа с него.
	Поне е честен, помисли си Дейвид.
	— А сега?
	Дрейк отново се обърна към него.
	— И сега е така — призна си. — За мен това е абсолютна тера инкогнита. Но според мен и ти се чувстваш по същия начин, нали?
	След като Дейвид не отговори, Дрейк въздъхна и пак погледна през прозореца.
	— Когато дойде в офиса ми, твърдейки, че си мой син, първо го взех за лоша шега. Обаче начинът, по който разговаря с мен, и тази прилика… — Погледна Дейвид и сви рамене. — Някак си почти веднага усетих, че казваш истината. Въпросът е как ще живеем с нея.
	Дейвид отвърна на погледа му и уплашено се запита дали не е разбрал погрешно поканата за разговор. Дали Дрейк не възнамеряваше чисто и просто да сложи край на взаимоотношенията им?
	— Не искам пари от теб — изясни още веднъж позицията си. — Още тогава ти казах.
	Дрейк кимна.
	— Зная. Но щом си ми син, значи си и мой наследник. И докато още не си кипнал: харесва ми мисълта да ти отстъпя фирмата на по-късен етап, вместо да я продам.
	Дейвид, който тъкмо се канеше да възнегодува, зяпна от изненада.
	— Да я отстъпиш? На мен? — изрече смаян. — Но… ти изобщо не ме познаваш.
	— Не е проблем да променим това положение. — Дрейк се върна на дивана, седна до Дейвид и го погледна настойчиво. — Щом завършиш следването, може да започнеш при мен. Отначало ще бъдеш обикновен служител — е, то се знае, с някои привилегии. Ще ти покажа всичко, пък ако се спогодим и усвоиш работата, един ден ще ми станеш съдружник, а по-късно и приемник.
	Смаян донемайкъде, Дейвид се вторачи в Дрейк. Беше дошъл, за да го опознае по-отблизо и да научи малко повече за своя родител. Естествено, че изпитваше тайно желание баща му да прояви поне известен интерес към него, дори само защото първата им среща бе толкова неприятна. Но за подобно предложение не си беше и мечтал.
	— Не зная — каза. — Ами ако не се получи? В края на краищата току-що ми заяви, че предпочиташ да си необвързан. Може би все още не знаеш как да се държиш с деца.
	— Единственият начин да си го изясним е да пробваме — отвърна Дрейк. — Дейвид, харесвам те. Маниерът, с който просто се появи в залата и накара Карл да те пусне при мен… — И поклати глава с усмивка. — Малцина успяват, и това силно ме впечатли. Положително ще се разбираме добре.
	Дейвид все още се колебаеше, тъй като нещо в плана куцаше.
	— Само че аз по всяка вероятност няма да изкарам докрай следването си — каза и чак като завърши изречението, си даде сметка, че го е решил отдавна. Просто не бе събрал сили да го признае пред себе си.
	Дрейк се усмихна.
	— Още по-добре. Тогава започваш веднага. И аз съм самоук, за мен е важен човекът, не висшето образование. Трябва ти опит, а при мен ще го придобиеш по-лесно, отколкото в който и да е университет по света.
	Леле, помисли си Дейвид, никой не може да упрекне Дрейк Съливан, че протака. Очевидно предпочиташе да реализира бързо решенията си, а това пасваше на впечатлението за безкомпромисност, което създаваше. Навярно по тази причина жънеше и такива успехи с веригата от игрални зали. Което пък улесняваше избора на Дейвид.
	Защо да отказва такова предложение? То съдържаше възможност за ново начало и изход от ситуация, която повече или по-малко го задушаваше. И като капак дойде в най-подходящия момент.
	— Щом така смяташ — отговори все още малко колебливо и отвърна на доволната усмивка, която се разля по лицето на Дрейк.
	— Значи се договорихме! — зарадва се Дрейк и вдигна чашата си, чукна се с Дейвид. — Кога можеш да започнеш?
	Дейвид преглътна.
	— Трябва да уредя още някои неща. Може би по някое време другата седмица.
	— Много добре — отбеляза Дрейк, а когато малко по-късно се сбогуваха на входната врата, потупа Дейвид приятелски по рамото. — Сигурен съм, че ще станем добър екип.
	Дейвид кимна, въпреки че все още не беше съвсем сигурен, и замислено се запъти към колата си. Точно седна зад волана, когато мобилният му телефон иззвъня.
	Беше Анна и той за миг-два се замисли дали да не откаже разговора, но в края на краищата сърце не му даде да го направи.
	— Дейвид, трябва да се прибереш час по-скоро! — извика Анна с треперещ глас и продължи разтревожено, без да изчака реакцията му. — Кафето гори. И част от конюшнята!
	— Какво? — Дейвид изтръпна от страх. — Има ли пострадали?
	— Нямам представа. Още дори не съм стигнала. С дядо бяхме при баба във Фейкънхам. Мама току-що ни позвъни. Помоли ме да ти кажа. — В гласа й прозвуча настойчивост. — Ще дойдеш колкото се може по-бързо, нали?
	— Ще се опитам. — Дейвид преглътна. — Само че съм в Лондон.
	— Какво? — запита невярващо Анна. — Нали каза, че заминаваш за Кеймбридж.
	— Промених си плановете — отвърна уклончиво и се засрами, че и на нея не е казал истината. Обаче беше решил да изчака резултата от разговора с Дрейк. — Веднага тръгвам.
	Дейвид потегли със свит стомах. Боеше се какво ще завари в Дарингам Хол и се притесняваше от току-що взетото решение.
	Дали постъпи правилно, като прие веднага предложението на Дрейк? А ако уговорката останеше в сила, как щяха да реагират майка му и Анна?
	Но каква е алтернативата, запита се, щом се включи в натоварения автомобилен поток и засега остави къщата на Дрейк зад себе си. При всички положения не можеше да продължава постарому. Лъжеше най-близките си хора и не съумяваше да се раздели с нещо, на което трябваше да обърне гръб, и то незабавно. Дали не беше знак от съдбата, че получаваше от баща си възможност да вземе нови решения за себе си и своя живот?
	Човек трябва да се възползва от шансовете, които му предлага животът — не го ли беше заявил неотдавна на Анна?
	А сега пък е мой ред, рече си и натисна педала на газта.


>	10.

	Кейт отвори с мъка очи и се озърна. Резедави стени, прозорец с обикновени бели завеси и легло с метални тръби — беше в болница!
	Уплашено понечи да се надигне, но пак се отпусна назад с едва доловим стон и докосна рамото си, след като я връхлетя ослепителна болка. И тогава внезапно си припомни всичко. Снощния пожар и Демон, който се бе отскубнал и я беше уцелил с копито в рамото. Не в главата, както се опасяваха в началото. Просто беше припаднала, което лекарите отдадоха на вълнението и лекото обгазяване. Затова и я оставиха за наблюдение в болницата.
	А Бен? Кейт обърна глава настрани и видя, че се е изтегнал на стола до леглото й и спи. Брадата му беше набола, все още носеше изцапаната със сажди риза от снощи. Явно бе прекарал цялата нощ при нея.
	Кейт въздъхна неволно и звукът го събуди. Щом видя, че и тя е будна, стана от стола.
	— Кейт…
	Гласът му прозвуча дрезгаво.
	— Защо не си се върнал в замъка? — попита тя, той обаче не й отговори, а се вгледа с тревога в нея, плъзна очи по лицето й.
	— Как си?
	— По-добре — отвърна тя, макар че изобщо не беше сигурна. Рамото я болеше дори само при опит да стегне мускулите си, но не искаше да го притеснява.
	Копнееше за целувката му, само че Бен както никога се държеше дистанцирано. Даже не се усмихваше, от което внезапно я обзе неописуем страх, че през нощта се е случило още нещо лошо.
	— Има ли новини? — попита Кейт. — Как е Демон? Какво е положението с хамбара?
	— Пожарът вече е овладян. А Демон е при другите коне на ливадата. За разлика от теб, стигна дотам здрав и читав — заяви язвително Бен.
	— А знае ли се вече причината за пожара?
	Бен поклати глава с каменно лице.
	— Не. Но сутринта ми се обадиха от прокуратурата в Кингс Лин. Започват разследване, затова районът около хамбара е отцепен. Никой няма право да влиза в него по време на огледа. Тъй като заповедта важи и за конюшнята, засега ще оставим животните на оградените пасища. — Той издиша шумно. — По-късно ще отида там, за да разбера дали вече са открили причината за пожара. Дано поне това да ми позволят.
	— Сигурно.
	Кейт стисна зъби и напрегна тялото си, за да се надигне. Опитът се оказа изключително болезнен, но за известно време явно трябваше да се примири с несгодите. Залюля крака, за да ги свали от леглото.
	— Какви ги вършиш? — попита раздразнено Бен. — Не ставай от леглото.
	— Цяла нощ съм лежала — възпротиви се тя. — Трябва да видя животните. Може някое да е пострадало вчера.
	— Грег ще се погрижи за тях — рече Бен, но Кейт не искаше и да чуе.
	— Това си е мое задължение. Добре съм. Мога да…
	— Не, дявол да го вземе, не си добре! — Думите изригнаха като вулкан от устата му и Кейт трепна от уплаха. Видя в очите му гняв, ала и нещо друго, което бе по-дълбоко и накара гласа му да потрепери. — Кейт, снощи едва не загина. Тази откачена кранта замалко да ти разбие черепа. А аз нищо не можех да направя! Просто стоях отстрани и бях принуден да гледам как се свличаш на земята…
	Бен млъкна, затвори очи и поклати глава, сякаш за да се отърси от картината, която току-що бе извикал в съзнанието си.
	— Бен…
	Кейт протегна ръка към него, но той се изправи и застана в долния край на леглото. Само пулсиращото мускулче на бузата му издаваше силното му напрежение и Кейт чак сега си даде сметка колко драматичен е изглеждал в очите му нейният припадък. Беше се изплашил за нея…
	— Съжалявам — промълви тихо тя и различи в погледа му нещо, което иначе не показваше.
	Да, такъв беше Бен, от една страна, недостъпен, а от друга — приемащ всичко много по-присърце, отколкото признаваше.
	Той направи крачка към нея, а сивите му очи я погледнаха по-меко. По-вглъбено.
	— Кейт, аз…
	С разтуптяно сърце Кейт го зачака да завърши изречението си, но Бен просто поклати глава и се обърна, взря се през прозореца. Каквото и да беше смятал да каже — явно беше размислил и предпочел да се свие в черупката си, а Кейт бе твърде слаба за нов опит да го извади от нея. Мълчанието се напластяваше лепкаво помежду им и Кейт въздъхна с облекчение, когато в стаята влезе медицинска сестра, за да й вземе още веднъж кръв за изследване и да й измери температурата.
	— Извинете, бихте ли казали на някого от лекарите, че искам да ме изпишат? — помоли Кейт.
	Почти очакваше, че Бен отново ще протестира. Той обаче не каза нищо и не я възпря, когато малко по-късно обсъди изписването си с главната лекарка на отделението. Всъщност изобщо не продума повече, а мълчаливо й помогна да се облече, защото контузеното рамо я болеше.
	— На всяка цена трябва да се щадите — предупреди я сестрата на тръгване. — Но съпругът ви със сигурност ще се погрижи за това. Цяла нощ не е мръднал от мястото си — прошепна поверително. — Ядоса се не на шега, като се опитах да го убедя, че е по-добре да се прибере. И всеки път, когато влизах в стаята, го заварвах да седи до леглото ви и да ви гледа. Сигурно много ви обича.
	Кейт обърна глава към Бен и съжали, че не споделя увереността на сестрата.
	Тъй като в момента изглеждаше направо бесен и пътуването до Дарингам Хол с нищо не промени настроението му.
	След като взеха душ и се преоблякоха, Бен реши да отиде до изгорелия хамбар, а Кейт настоя да го придружи.
	Мъчително преглътна, когато в края на шосето се показаха стопанските постройки. Покривът на хамбара, който иначе стърчеше над по-ниските обори, липсваше, а полицейската лента, която опасваше целия район, бе ярко доказателство, че тук вече нищо не беше както преди.
	Пред входа на двора бяха спрени патрулка и две цивилни коли. Бен паркира ланд роувъра до тях, а тримата, застанали зад ограничителната лента — двама патрулни полицаи и полуплешив цивилен мъж с наченки на корем — погледнаха към тях.
	— Я, та това е Бил — изненада се Кейт, познала вуйчо си, който работеше в управлението в Кингс Лин. — Не знаех, че е поел този случай.
	— И аз не знаех — отвърна Бен. — Но по-добре той, отколкото друг.
	Слезе от колата и я заобиколи, за да помогне на Кейт. Когато тя изохка, понеже рамото адски я болеше, смръщи чело. Но не каза нищо, а това жегна Кейт. Би предпочела да й се разкрещи както одеве в болницата. Трудно понасяше тази внезапна дистанция помежду им.
	— Съжалявам, обаче не може да влезете — извика вървящият към тях Бил. — Вещите лица все още работят.
	— Искаме да огледаме, без да прекрачваме лентата — заяви Бен. — Това не е забранено, нали?
	— Не, така може — отговори Бил и ги поведе покрай конюшнята и пасището към място, откъдето имаха по-добра видимост.
	— О, Господи! — простена Кейт, когато дневната светлина откри пред очите й пълния размер на разрухата.
	Хамбарът представляваше само скелет от овъглени греди и камъни, от който все още се виеше дим. Дворът също изглеждаше опустошен. Земята беше разкаляна от водата, с която бяха гасили пожара, всичко в двора бе покрито с фина сива пепел. Освен това безпламъчният огън бе повредил покрива на конюшнята много повече, отколкото предполагаше Кейт. Доста цигли бяха почернели, а на две места зееха големи дупки, което вероятно означаваше, че ще се наложи ново покриване на цялата постройка.
	Действителният размер на щетите обаче щяха да научат едва когато двамата експерти по пожарите привършеха огледа. Облечени в бели предпазни гащеризони, те вървяха бавно из пожарището и съсредоточено нанасяха резултатите от огледа във формуляр, закрепен за клипборд.
	Кейт преглътна и вдигна очи към Бен, който също не бе в състояние да прикрие покрусата си.
	— Знае ли се вече нещо относно причината за пожара? — запита със сподавен глас, обръщайки се към Бил.
	Бил поклати глава.
	— Съжалявам, но нямам право да ти давам информация, докато тече разследването. Няма как, такива са нарежданията при висящи случаи.
	Кейт видя, че на лицето му е изписано искрено съжаление заради юридическия състав в този случай, и се изпълни с надежда, че ще успее да го умилостиви.
	— Бил, моля те! Все нещо трябва да сте разбрали.
	Той въздъхна повторно и хвърли едно око на експертите.
	— Там е работата — рече много тихо, сякаш се боеше, че колегите му, които всъщност бяха доста далече, може да го чуят. — Все още не знаем нищичко, а това е доста необичайно. Обикновено момчетата действат чевръсто и на бърза ръка откриват как е възникнал пожарът. Това тук обаче… ги затруднява.
	— До каква степен? — поинтересува се Бен.
	— Просто не са категорични — обясни Бил. — Първо им изглеждаше като класически пожар на строителна площадка. Е, нали знаете, прегрели машини, запален кабел, нещо от сорта. Само че нещо не пасва на картинката.
	Кейт усети как някаква ледена ръка стисна сърцето й.
	— Искаш да кажеш… че може би е палеж?
	Бил сви рамене.
	— Все още не можем да го изключим.
	— Мамка му!
	Бен ритна буца пръст с такава сила, че Кейт трепна. Много добре разбираше гнева му. Пожарът сам по себе си бе достатъчно зло, но вероятността някой да е подпалил хамбара умишлено я засегна болезнено. Дали бе възможно определени хора да са настроени толкова враждебно към плановете на Бен, та да прибягват до такива средства, за да го спрат?
	Бен явно си мислеше същото, понеже лицето му потъмняваше все повече.
	— Има ли шанс да заловят извършителя?
	— Засега не знаем дали изобщо е имало извършител — напомни му Бил. — Но скоро ще разберем. Ще ви кажа веднага щом науча резултата. Повече не мога да направя. — Той погледна ръчния си часовник. — Тъй, а сега трябва да бягам. След малко имам уговорена среща в управлението.
	С тези думи си тръгна, а Кейт и Бен пак се обърнаха към изгорелия хамбар.
	Нищо не остана от перспективните планове на Бен за модерен туристически център, помисли си тъжно Кейт, улови го под ръка и склони глава на рамото му.
	— Колко време ще отнеме възстановяването на постройката?
	— Прекалено много. — Бен се отдели от нея и направи няколко крачки. А когато отново я погледна, очите му бяха празни. — Дори да побързаме, ще загубим голяма част от приходите, които бях предвидил за летния сезон. Ей Богу, наистина не зная как…
	— Кейт? Господин Стърлинг?
	Бен и Кейт се сепнаха и се обърнаха. Грег Лиъри, шефът на конюшнята, вървеше към тях по пътеката между оградените пасища.
	— Добре, че си тук. И бездруго исках да поговорим — извика му Кейт, защото едва сега се сети защо всъщност е дошла. — Всичко наред ли е с животните? Има ли пострадали?
	— Не. Единствената, която си изпати, си ти — отвърна Грег и я огледа изпитателно. — Порядъчно ни изплаши.
	— Зная — рече тя. — Но не е нищо сериозно. Чисто и просто трябва да се щадя.
	— Ами тогава го направи. И то на спокойствие. Животните се добре — каза Грег. — Благодарение на теб Демон няма и драскотина. Всички се отърваха само с уплаха. С дреболиите, които останаха за вършене, ще се справим и сами. — Погледна я със сериозно изражение. — Кейт, никога повече не прави така, чуваш ли? Можеше да завърши зле.
	Гласът му прозвуча строго и Кейт си припомни времето, в което под надзора на Грег се учеше не само да язди, но и да общува с животни. Тогава малко се боеше от високия неразговорлив мъж и от неговата критика. Но вече години наред работеше в тясно сътрудничество с него и знаеше, че е един от най-искрените и лоялни хора, които познава.
	— Дано никога повече да не изпадаме в такава ситуация — каза тя с дълбока въздишка. — Наистина не е нужно да изживявам още веднъж кошмар като снощния.
	— Апропо… — Грег се поколеба дали да продължи и погледна Бен. — Искам да поговорим за нещо.
	— Нещо, свързано с пожара? — попита разтревожено Бен.
	Грег кимна.
	— Малко преди да пламне хамбарът, видях в конюшнята човек, който всъщност няма работа там. — И допълни: — Поне според мен.
	Кейт усети как косъмчетата на тила й настръхнаха.
	— Кого? — попитаха в един глас двамата с Бен.
	— Джаз Мур. Приказваше си с един от помощниците, Кевин — докладва им Грег. — Мярнах я само за миг-два, но съм напълно сигурен, че беше тя. Никой друг в околността няма такава ярколилава коса.
	— Казахте ли на полицията? — запита Бен.
	Грег поклати печално глава.
	— Може и да съм се заблудил. По-късно попитах Кевин за Джаз и той ми каза, че не е била при него. Затова отначало приех, че съм си въобразил. — И отново поклати глава. — От друга страна обаче, съм сигурен, че я видях — додаде видимо объркан. — Как мислите, дали да съобщя… дори с риск да постъпя несправедливо с момичето?
	— Не — отговори почти веднага Бен. — Но добре, че ми казахте. Ще се опитаме да го изясним. Дотогава няма да намесваме полицията.
	Грег кимна, явно зарадван, че Бен е решил вместо него, и се запъти обратно към пасището.
	— Няма ли да съобщиш на Бил? — запита Кейт, когато шефът на конюшнята се отдалечи достатъчно, за да не може да ги чуе. — Нямаш право да премълчиш тази информация.
	— Не съм си го и помислил — отвърна Бен. — Бил ще научи, ако Джаз Мур е била там. Но след като е толкова труден характер, както спомена Тили, със сигурност ще се заинати и няма да даде показания в полицията. Мисля, че ще узнаем повече, ако поговорим с нея.
	Кейт се сети за вчерашните думи на Бен на плажа. Явно беше добре запознат с емоционалността на проблемните тийнейджъри.
	— Смяташ, че тя има нещо общо с пожара?
	— Не е изключено — каза Бен. — А дори да няма, най-малкото е важна свидетелка.
	Така е, рече си Кейт, надявайки се горещо, че ще съумеят да намерят подход към инатливата и често намръщена седемнадесетгодишна девойка. Може би това бе шансът им да открият как се е стигнало до огненото бедствие.
	Бен изведнъж се разбърза, но когато бяха на крачка от колата, спря.
	— Ще се справя и сам, а ти иди да си полегнеш.
	Отбягна погледа й и Кейт веднага се запита дали наистина го каза от загриженост. Или просто искаше да се отърве от нея?
	Какво му ставаше? Защо изведнъж бе започнал да се държи така резервирано? Може би заради шока от снощните събития, но дори да беше така, отношението му не й се нравеше. А тъй като държеше на всяка цена да разбере дали Джаз Мур има нещо общо с пожара, тя тръсна глава.
	— Идвам с теб! — заяви категорично, а Бен не я запита защо е решила така.
	По пътя за дома на Едгар думите на Бен преди идването на Грег не й излизаха от ума. Изведнъж съмненията се върнаха с нова сила.
	— Бен, за хамбара…
	— Все ще намеря някакво решение — каза той, ала в очите му не припламна неудържимата воля, с която досега се бе залавял с всички проблеми в Дарингам Хол. Вместо това изглеждаше угнетен и затворен в себе си, така че Кейт за пръв път се запита сериозно как ли ще продължи всичко.


>	11.

	В мига, в който Кейт и Бен влязоха в „Трите корони“, оживените разговори между гостите секнаха. Кръчмата бе необичайно пълна за неделен следобед, въпреки че сред посетителите почти нямаше туристи. Кейт познаваше повечето от тях от селото. И беше наясно защо са се събрали тук, понеже в шушукането, което се възобнови кажи-речи веднага, на няколко пъти дочу думата „пожар“.
	Обърна глава към Бен, който отвърна на погледа й с каменна физиономия, и внезапно се ядоса, задето бяха дошли тук. В селце като Салтърс Енд изгорелият хамбар беше голямо събитие — най-вече защото заедно с него жертва на пламъците бе станал и оспорваният проект за туристически център. Със сигурност от часове разискваха как се е стигнало дотам и какви ще бъдат последиците от пожара. Но дали хората им съчувстваха, или се радваха на временния провал в плановете на Бен?
	Кейт нямаше отговор на въпроса и това всяваше смут в душата й. Преди малко повече от половин година всички навярно биха дошли при нея да я разпитат без увъртане за пожара. Само че тогава тя още живееше в селото и бе една от тях. Хората й бяха доверявали личните си проблеми и търсили съвет — не само за домашните си любимци. Сега обаче явно премисляха много прецизно какво да говорят с нея. Бренда Джонсън, пълничката и много сърдечна съпруга на клисаря, бе сред малкото изключения.
	— Кейт! Слава Богу! Оправи ли се? — провикна се Бренда и й махна да отиде при нея.
	Кейт се отзова на поканата, макар и неохотно, тъй като Бренда бе седнала с вуйна й Нанси и Хариет Бичъм. А точно днес би минала и без среща с двете най-върли клюкарки в селото.
	— Чухме, че си била в болницата — рече Бренда и въздъхна с облекчение, когато Кейт я увери, че за пореден път е извадила късмет. След това спря погледа си върху Бен.
	— И все пак: толкова е ужасно!
	Неподправеното съпричастие в очите й накара Кейт да й поиска извинение наум. Значи, и в Салтърс Енд все още се намираха хора, които не се бяха променили и изпитваха искрено съчувствие. Бренда беше сред тях — Нанси и Хариет определено не.
	— Да, истинска трагедия — изрече Нанси с прочувствен глас, но Кейт беше сигурна, че вуйна й се преструва. В действителност само дебнеше да чуе някоя новина, за да има какво да одумва. — Знаят ли вече как се е случило?
	— Не — отсече Бен и побутна Кейт напред, преди жените да са й задали и други въпроси, а Нанси и Хариет реагираха с отровни погледи.
	— Няма да оправиш нещата, ако се държиш нелюбезно — предупреди го полугласно Кейт, докато вървяха към тезгяха.
	— Не мога да се държа любезно със старата вещица — заяви безкомпромисно Бен. — Пък и по-лошо от това няма накъде. Хората говорят — независимо какво правим.
	Уви, имаше право. Така че Кейт насочи цялото си внимание към Тили, която заобиколи тезгяха и я притисна в прегръдките си.
	— Ох, Кейти! Толкова се притесних за теб! Никога повече не прави така, чуваш ли? — Изтри очите си, пое дълбоко дъх и се овладя. — С какво мога да ви помогна? — попита вече по-делово. — Ще пийнете ли нещо?
	Бен поклати глава.
	— Трябва да поговорим с теб — каза и хвърли поглед към мъжете, които се бяха облегнали на тезгяха и ги зяпаха открито.
	Тили разбра намека и посочи вратата зад бара.
	— Тогава най-добре да идем отзад.
	Заведе Кейт и Бен в кухнята и затвори вратата подире си. За помещение, в което всеки ден се готвеше и печеше, кухнята бе учудващо подредена. Тенджерите и повърхностите бяха излъскани до блясък, на прозоречния перваз имаше саксии с подправки, а две тави с вкусни на вид кифлички чакаха да бъдат сервирани на клиентите със следобедния чай. Кейт нямаше представа как Тили съумяваше да поддържа такъв ред въпреки почти постоянния наплив от клиенти, но й се възхищаваше.
	Тили зае типичната си поза: опря ръка на хълбока си и с брадичка посочи към голямото помещение.
	— Не мога да отсъствам дълго. Е, какво има?
	— Става въпрос за Джаз… — започна Бен, но Тили веднага го прекъсна развълнувана.
	— Намерихте ли я?
	— Да я намерим ли? — Бен я изгледа озадачен.
	— Вчера е избягала от къщи. Оттогава ви вест, ни кост от нея и Едгар не е на себе си от притеснение. В момента кръстосва околността да я търси, а ако не я открие, ще я обяви за издирване.
	— О! — възкликна Кейт и двамата с Бен се спогледаха. Това, разбира се, обясняваше защо не бяха заварили никого в преустроената селска къща, в която Едгар Мур и дъщеря му живееха от няколко месеца.
	— Едгар казва, че от полицията в Кингс Лин искали да поговорят с Джаз — продължи Тили. — Ставало дума за нещо безобидно, за свидетелски показания относно автомобилна злополука. Като чула това, Джаз напълно превъртяла и се заключила в стаята си. А когато той се разсеял, се измъкнала през прозореца и изчезнала.
	— Кога е станало това? — поинтересува се Бен.
	— Вчера следобед. — Тили въздъхна. — Бях почти сигурна, че ще се появи, но досега няма и следа от нея. Не е и у приятеля си Кевин. Сякаш е потънала…
	— Кевин ли? — прекъсна я Кейт и двамата с Бен пак се спогледаха. — Нашият работник в конюшнята е приятелят на Джаз?
	Тили кимна.
	— Да, от няколко седмици са заедно. Но не мога да преценя доколко е сериозно. Напоследък Джаз не е много разговорлива. — При тези думи смръщи чело. — Всъщност защо питате? За какво ви е Джаз?
	Кейт тъкмо се канеше да й отговори, когато вратата се разтвори със замах и Стюарт Хендерсън, един от постоянните клиенти на „Трите корони“, надникна в кухнята.
	— Тили, хората искат да си поръчат. Идваш ли?
	— Да, веднага — успокои го Тили и погледна сериозно Кейт и Бен. — Е, за какво ви е Джаз? И знаете ли къде е?
	Кейт поклати глава.
	— И ние я търсим, защото…
	— Тили!
	Гласът на Стюарт Хендерсън прозвуча нетърпеливо. Тили тръсна нервно глава.
	— Изчакайте една минута де! Ей сега идвам.
	После излезе от кухнята и затвори вратата след себе си. Глъчката от съседното помещение веднага стана по-приглушена. Кейт и Бен се спогледаха.
	— Щом Джаз и Кевин са двойка, може тя наистина да е била при него и да са си приказвали — рече Кейт.
	Сега вече видяното от Грег й се струваше доста по-вероятно.
	— А след като има неприятности вкъщи, навярно се крие при него. Което може би обяснява лъжата на Кевин пред Грег — додаде Бен.
	Кейт кимна. Изведнъж всичко си дойде на мястото.
	— Трябва да отидем при него — казаха и двамата в един глас, а Бен й се усмихна за пръв път от пожара и пулсът й се ускори. Погледна го със затаен дъх, но някакъв шум откъм задната врата отвлече вниманието й.
	Чуха как някой пъхна ключ в ключалката. Малко след това в кухнята влезе девойка с лилави коси.
	— Джаз! — възкликна Кейт с облекчение и изненада.
	Момичето обаче се вторачи в Бен. Разшири очи и пребледня като платно.
	— Мамка му! — изрече сподавено, обърна се и избяга.


>	12.

	Бен реагира светкавично и спринтира след момичето, което бягаше панически по тясната пресечка зад „Трите корони“.
	— Спри! — извика той, но Джаз само увеличи темпото.
	Това обаче не й помогна, понеже заради високите си токчета не стъпваше стабилно върху паважа. По-скоро се олюляваше, отколкото да тича, и само след броени метри Бен я настигна. Сграбчи я за лакътя и я принуди да спре.
	— Не! Пуснете ме! — разкрещя се Джаз и се помъчи да се отскубне. На лицето й бе изписана паника, а в очите й блестяха сълзи. — Моля ви! Аз не исках! Трябва да ми повярвате!
	Физиономията на Бен се вкамени.
	— Значи си признаваш? Ти ли беше?
	Джаз спря да се съпротивлява и се взря в него с нещастно изражение. В гърдите й се надигна ридание.
	— Да. Ама тогава бях дрогирана. Гейл ни подкокороса. Тя беше главатарката. Винаги изпълнявахме каквото ни кажеше. — Сълзите й потекоха по бузите и размазаха дебелия слой туш за мигли. — Не ходех много често с тях, защото ме смятаха за малка. Онази вечер обаче ме взеха. Когато ни спипахте, Гейл каза, че трябвало да ви дадем урок. Първо се включих, ама после осъзнах, че…
	— Един момент! — прекъсна я Бен и пусна лакътя й. — За какво говориш?
	Джаз избърса сълзите от бузите си и го погледна объркана.
	— За нападението над вас. Тогава, по време на страшната буря. Нали затова… — Изхълца толкова силно, че остана без въздух. — … затова сте тук? Или не?
	Боже мой, рече си Бен, а мислите му се върнаха към вечерта, в която бе пристигнал в Източна Англия. Вече знаеше, че група девойки са му нанесли жесток побой в усамотен участък от шосето, но признанието, че и Джаз е присъствала, му дойде като гръм от ясно небе. След като амнезията отшумя, спомените му се върнаха почти непокътнати — с изключение на станалото малко преди удара, с който Кейт беше изтрила паметта му. То все още беше забулено в мрак и лекарите предполагаха, че така и ще си остане.
	Значи затова Джаз бе офейкала. Беше се изплашила, че ще се сети за нея. И по същата причина досега упорито странеше от него. Беше му направило впечатление, че щом влезеше в „Трите корони“, Джаз гледаше да изчезне час по-скоро, не му бяха убягнали и боязливите й погледи. Не им беше придавал особено значение, но ето че сега парченцата на пъзела изведнъж си дойдоха на мястото и оформиха картинката.
	Повторно улови Джаз за лакътя и я потегли обратно към кръчмата. Видя, че Кейт ги е последвала и е чула всичко. Двамата безмълвно се спогледаха. Бен обаче побърза да й обърне гръб, защото продължителният зрителен контакт с Кейт неизменно пораждаше у него чувство на безсилие. Снощи толкова се притесни за нея, че едва не се побърка. Да не може да направи нищо, само да седи и да се надява, че няма да я загуби — изживяването беше ужасно и Бен инстинктивно се сви в черупката си при спомена за него. Сякаш пред него имаше бездна, в която не желаеше да погледне отново, така че пак се съсредоточи върху Джаз, която сега го следваше без съпротива и с увиснали рамене: същинско олицетворение на нещастието. Нямаше и следа от опърничавия й характер, за който често бяха споменавали Тили и Кейт.
	— Хайде сега още веднъж отначало — каза й в кухнята. — Значи си била там, когато ме нападнаха, така ли?
	Джаз се поколеба миг-два, сетне кимна със страдалческа физиономия.
	— Помислих се, че е вид тест за смелост. Другите обаче не спираха и не спираха, ритаха ви даже когато загубихте съзнание. Изведнъж се изплаших, но не посмях да направя нищо, защото си помислих, че ще пребият и мен. — И с благодарност пое носната кърпичка, която й подаде Кейт.
	— Съжалявам.
	— И си се бояла, че сега може да се сетя за теб? — попита Бен, след като Джаз шумно се изсекна.
	Тя кимна и въпреки яркия цвят на косата й и силния грим двамата с Кейт изведнъж видяха пред себе си едно малко и ранимо момиченце.
	— През цялото време ме е страх — призна едва доловимо тя. — Откакто възвърнахте паметта си, всеки път, като ви срещна, си викам: Днес е твой ред. Днес ще се сети за теб. Така се чувствам и при вида на полицейска кола. Бях сто на сто сигурна, че в един момент другите ще ме изкажат. Всъщност го очаквах всеки ден. Понякога ми беше толкова зле, че се питах дали да не се предам. Едва издържах. Но не ми се ходи в затвора.
	При тези думи изхлипа.
	— Вчера, когато татко дойде при мен и каза, че трябвало да се явя в полицията, превъртях. Реших, че тази злополука е само претекст да ме примамят в управлението. Затова отидох при…
	Джаз прекъсна изречението си, обаче Бен размени поглед с Кейт и го завърши вместо нея:
	— Отишла си при Кевин. Той ти е приятел, нали?
	Джаз го погледна с изненада, след това колебливо кимна.
	— Първо ме скри в конюшнята на Дарингам Хол, но нямаше как да остана там. Затова ми даде пари за автобуса и ме прати при сестра си. Тя живее в Кингс Лин и допреди малко бях там. Всъщност се канех да продължа за Лондон. Лиса щеше да ме закара на гарата. Само че…
	— Само че какво? — попита Бен.
	Джаз вдигна рамене.
	— Докато седяхме в колата, размислих и я помолих все пак да ме върне тук. Реших да поговоря с Тили, защото тя винаги е казвала, че ще ми помогне. И тогава…
	Джаз вдигна глава към Бен. Не беше нужно кой знае какво въображение, за да се отгатне какво си е помислила.
	— Тогава ме видя и предпочете пак да побегнеш, а?
	Тя не отговори, навела пламналото си лице към пода, и Бен изведнъж я съжали, понеже я разбираше много по-добре, отколкото тя предполагаше. Знаеше колко примамлива може да е тайфата от печени типове, когато се чувстваш самотен и изгубен. Колко опияняващо е усещането да си един от тях и колко силен се чувстваш, когато в играта се намеси и дрога. Гадното изтрезняване често настъпва твърде късно и се изискват големи усилия да превъзмогнеш страха и да загърбиш всичко. Никой не го знаеше по-добре от него.
	— Не можеш да избягаш от това, Джаз. Ще те настига отново и отново, ако не се изправиш лице в лице с него.
	— Знам — промълви тихо тя. — Но татко ще ме убие, ако разбере.
	— Не, със сигурност няма да го направи — възрази Тили, която тъкмо влизаше в кухнята и чу последната фраза на Джаз.
	Очите й блестяха, а на устните й играеше лека усмивка, когато се приближи към Джаз и я стисна здраво в прегръдките си.
	— Просто ще се зарадва, че си се прибрала. А ако имаш нужда от помощ, няма да те изостави, повярвай ми.
	Джаз пак се разплака и Кейт набързо обясни на приятелката си за какво става въпрос. Тили не изглеждаше шокирана, а утешително погали момичето по гърба.
	Бен изчака Джаз да се успокои и най-накрая й зададе въпроса, който беше останал на заден план заради неочакваното й самопризнание.
	— Ами снощният пожар? Имаш ли нещо общо и с него?
	Джаз го погледна недоумяващо, след това обаче й просветна защо Бен я пита за това.
	— Не! — И поклати енергично глава. — Не, кълна се. Когато е избухнал пожарът, пътувах към сестрата на Кевин. Научих чак вечерта от Кевин. Може да го попитате, той ще потвърди.
	Бен видя искреното изумление в очите й и се убеди, че не лъже.
	— А когато беше с Кевин? — продължи да разпитва. — Може би тогава си забелязала нещо?
	Джаз отново поклати глава.
	— Не, всичко си беше нормално. Заклевам се.
	Бен издиша шумно.
	— Трябва да запишат показанията ти в полицията — каза на момичето. — И ще се наложи…
	Вратата на кухнята се разтвори със замах и на прага изникна Едгар Мур.
	— Тили, аз… — В следващия миг млъкна от изненадан обходи с очи присъстващите. После погледът му се закова върху Джаз.
	— О, слава Богу! — възкликна с облекчение. С няколко крачки се озова при дъщеря си и я стисна в прегръдките си. Забелязал обаче разплаканото й лице, смръщи чело. — Но какво става тук?
	Джаз му разказа колебливо всичко, но дори да беше шокиран, Едгар с нищо не го показа — също като Тили. Просто изглеждаше щастлив, че дъщеря му най-сетне разговаря с него.
	— Ще се справим, милинка — рече, когато тя завърши разказа си, и се обърна към Бен. — Ще подадете ли жалба срещу Джаз?
	В гласа му се долавяше явна надежда и Бен тъкмо отвори уста да отговори, когато Джаз го изпревари.
	— Не е нужно да го прави, татко. Аз ще се предам в полицията — заяви с новопридобита решителност и подири погледа на Бен.
	Той й кимна. Именно това се канеше да я посъветва. В случая не търсеше възмездие, макар да бе пострадал. Затова и не би подал жалба срещу Джаз. За малката обаче беше по-добре да признае грешката си и най-накрая да сложи край на страховете си. Само така можеше да превъзмогне преживяното, а той искрено се надяваше това да се случи.
	— Кой би го допуснал — каза замислено Кейт, когато малко по-късно пресякоха пазарния площад, за да идат до ланд роувъра.
	— Какво ще стане сега с нея? — запита Бен.
	Кейт сви рамене.
	— Не съм сигурна, но според мен заради възрастта си ще се отърве със снизходителна присъда.
	Бен се надяваше да е така. Макар да звучеше странно след извършеното от Джаз, той искаше момичето да получи още един шанс.
	Кейт кимна.
	— А сега какво?
	При тези думи направи гримаса, вероятно защото рамото още я болеше, и Бен веднага се помъчи да прогони от съзнанието си снощната картина: копитото, размахано току пред главата й. В гърдите му наново се надигна гняв. Защо не го беше послушала? Тръсна глава, насили се да не мисли повече за това.
	— Сега се връщаме в Дарингам Хол и ти си лягаш — отговори, докато й помагаше да се качи в колата.
	— Имах предвид теб, не себе си. — Бледа като платно, Кейт се облегна назад. — Какво ще правиш сега?
	— Ще трябва да обмисля следващия си ход — отвърна уклончиво той с надеждата, че тя няма да дълбае повече.
	Тъй като всъщност вече знаеше отговора. Щеше обаче да й го каже едва когато се посъвземеше от травмата.


>	13.

	Тили затвори входната врата и се потътри по коридора. Изминалите двадесет и четири часа бяха сред най-изнервящите през последните години и тя беше направо полумъртва от умора и копнееше да си легне. Но когато влезе в кухнята, за да си запари набързо чай, телефонът иззвъня. Без особен ентусиазъм Тили отиде в дневната и се обади.
	— Е, най-накрая! — избухна Питър от другия край на линията, а тя не успя да укроти полудялото си сърце. — Къде беше? И защо не вдигаш мобилния си телефон?
	Отне й малко време, докато дойде на себе си и отговори.
	— Бях навън и забравих да го взема.
	— Аха. — Обяснението явно не задоволи Питър. — А нашата скайп уговорка? И за нея ли забрави?
	— Не — отвърна Тили.
	Естествено, че не я беше забравила. През цялото време, докато чакаше с Джаз в полицейското управление, не сваляше очи от часовника си. Почувства се странно, когато стрелките спряха на шест — часа, в който двамата започваха разговора си. За нея уговорката им беше закон. За Питър обаче бе единствено приятен готварски курс. Явно за него разговорите им отдавна вече не означаваха толкова много, колкото за нея, затова и нямаше нищо страшно, че обаждането веднъж се е провалило, нали така?
	Само че Питър май виждаше нещата другояче.
	— А защо не ми прати есемес? Все си имала някаква възможност. Нали знаеше, че чакам да ми се обадиш!
	Тили не беше сигурна дали да се зарадва, че разговорите все пак значат нещо за него, или да се ядоса от упреците му. Защо си въобразяваше, че му дължи обяснение?
	— Нямах време, понеже тук е истински ад — отвърна по-троснато, отколкото възнамеряваше. — Снощи имаше пожар в Дарингам Хол. До късна нощ бях там и се опитвах да помогна. Сутринта работих, а следобеда прекарах с Едгар Мур и дъщеря му в полицейското управление на Кингс Лин. Джаз си призна, че е участвала в побоя над Бен. Нямах нито една свободна минута, повярвай ми.
	— Какво? Пожар ли?
	В гласа на Питър прозвуча силна изненада, а когато Тили му описа случилото се с няколко думи, последва много емоционална реакция — поне за пожара и припадъка на Кейт. Виж, когато разказа за следобеда си в полицията, съчувствието му видимо отслабна.
	— И от къде накъде е трябвало и ти да ходиш в управлението?
	Тили въздъхна и уморено се отпусна на дивана.
	— Джаз ме помоли. Направо не беше на себе си и се страхуваше да даде показания. Мисля, че присъствието ми наистина й помогна.
	— А защо баща й не го направи? В края на краищата е негова дъщеря, не твоя.
	В гласа на Питър пак прозвуча упрек и Тили усети поредния прилив на гняв.
	— Той остана в „Трите корони“. Следобед в кръчмата беше пълно до пръсване. Все някой трябваше да обслужва клиентите — изрече с хладен тон и импулсивно добави: — Освен това той много държеше да отида. Има ми доверие по отношение на дъщеря си. И цени съветите ми. Даже много.
	— Аха — отвърна Питър.
	Тили внезапно съжали, че не може да го види и евентуално да прочете по лицето му какво си мисли. Но точно там беше проблемът. Него го нямаше тук. Не можеше да я прегърне и да я утеши, когато в дни като днешния се връщаше капнала от умора, пък и не се знаеше дали изобщо би пожелал да я прегърне, даже да беше тук. В крайна сметка Питър не беше за нея нищо повече от образ върху таблета, който включваше в определен час, за да помечтае известно време. Най-често обаче екранът оставаше черен — а тя сама.
	Тили затвори очи, защото в тях пареха сълзи. Сълзи, които не бе в състояние да спре. Но какво от това? Питър и бездруго нямаше как да ги види.
	— Ти можеш ли да танцуваш? — запита го тихо.
	Питър изсумтя от изненада.
	— Не. Защо?
	— Просто питам — отвърна тя и избърса сълзите от бузата си.
	— Тили, всичко наред ли е? Звучиш толкова странно.
	— Просто съм изморена — отговори тя със задавен глас. Не беше сигурна докога ще успее да прикрива тъгата си.
	Известно време помълчаха, после Питър се прокашля.
	— Знам, имала си дълъг ден, но не може ли все пак да се свържем по скайп? Много искам да те видя.
	— Така ли? — попита тя и позволи на надеждата си да надигне още веднъж уморената си глава.
	— Да, аз… — За миг се поколеба, но продължи: — Открих доста интересна рецепта. Щеше ми се да ти я покажа.
	Рецепта. Естествено. Тили преглътна.
	— Не мога, Питър.
	— Окей, ясно. Разбирам. Изморена си и…
	— Не, не разбираш — прекъсна го тя. — Не мога да продължавам така. — Прозрението натежа в стомаха й като ледена буца и студът, който излъчваше, обхвана всяка фибра на тялото й. Тили стисна конвулсивно телефонната слушалка. Трябваше най-накрая да тегли чертата. Пое си дълбоко дъх. — Приятно ми беше да ти помагам. Но мисля, че е по-добре да приключим с това. Вече се научи да готвиш, както си беше наумил, а аз… аз искам пак да разполагам изцяло с неделните си вечери.
	— Тили, недей! — Гласът на Питър прозвуча неочаквано грубо и настойчиво. — Съжалявам. Нямах намерение да те упреквам. Не знаех, че денят ти е бил толкова дълъг. Уморена си и искаш да си починеш. Разбирам те. Просто ще поговорим друг път. Утре. Или когато пожелаеш.
	— Само че аз не желая повече да говорим — отвърна тя с треперлив глас. Отново си представи лицето му, но я прониза толкова силна болка, че го изтласка бързо от съзнанието си.
	Питър замълча и Тили зачака, заслушана в дишането му. Знаеше, че е по-добре да приключи разговора и да затвори телефона. Ала нямаше сили да го стори.
	— Заради Едгар ли? — попита той. — Заедно ли сте?
	— Не — отговори Тили и се запита дали не долови в гласа му нотка на ревност. Не, сигурно си въобразяваше, както и за всичко останало, свързано с него. — Не, не сме заедно.
	— Но той иска нещо от теб, нали? — Определено звучеше ядосано. — Отдавна забелязах.
	— Е, и? Какво лошо има? — изригна тя. — Да, Едгар ме харесва и, да, иска да бъде с мен. Вчера ми го призна. Освен това е симпатичен и винаги мога да разчитам на него. Той е тук, Питър. През цялото време. Не само веднъж седмично за един час в неделя. Иска да ме вижда не защото обяснявам добре, а понеже означавам нещо за него. Пък за теб съм само…
	Прекъсна изречението си и прехапа устни, ужасена, че се е поддала на емоцията и е избухнала. Явно беше преуморена и твърде разстроена, за да се овладее. О, Боже, Питър сигурно щеше да реши, че е откачила напълно. В края на краищата помежду им никога не беше ставало дума за нещо повече от приятелство.
	— Тили, аз…
	— Съжалявам, но наистина трябва да затварям — прекъсна го тя. — Ще ти изпратя таблета. След като няма повече да говорим по скайп, няма за какво да го използвам. — Преглътна и добави: — Всичко хубаво, Питър.
	Припряно натисна клавиша за прекъсване на разговора и остави телефона до себе си на дивана. Той веднага звънна отново, но тя не реагира. Заслепена от сълзи, стана и с натежали стъпки се дотътри до кухнята да си запари чай и да се успокои.
	Постъпи правилно, увери се наум. Взе единственото правилно решение. Беше петдесетгодишна, а не тийнейджърка, която седмици наред чезне от любовна мъка. Трябваше пак да се концентрира върху истинския си живот. Другата неделя беше пролетният празник и тя се беше записала за състезанието по печене на сладкиши. За целта първо трябваше да си намери рецепта — сполучлива рецепта, с която най-сетне да победи перфектната Бренда Джонсън. И да изясни нещата с Едгар. Може би все пак щеше да иде с него в онова танцово заведение! Нима той не заслужаваше поне един шанс? Може би щеше да се научи да го обича. Тъй или иначе животът щеше да продължи. Все някак. А и сърцето нямаше вечно да я боли така ужасно както сега. Положително.
	Телефонът спря да звъни. Тя се заслуша в тишината и зачака. Апаратът обаче остана ням и докато наливаше вода в електрическата кана, Тили не можа да спре сълзите, потекли наново по бузите й.

	* * *

	— По дяволите!
	Питър хвърли телефона на бюрото и прокара ръка по косата си. Тили не му вдигаше и това направо го подлуди, понеже изведнъж се почувства толкова безпомощен. Защо не му даде шанс да я убеди, че се нуждае от нея?
	Стана от мястото си и отиде до минибара в ъгъла на всекидневната, наля си щедра глътка бърбън и я гаврътна на екс. Алкохолът изгори гърлото му и Питър се намръщи. Беше го купил за Бен, който обичаше да пийва по чашка, когато му гостуваше. Той самият предпочиташе бира, но сега концентратът му помогна да преодолее донякъде шока, че Тили вече не иска да разговаря с него.
	Отново чу гласа й, задавен от сълзи и толкова отчаян, че се беше врязал дълбоко в сърцето му. Не искаше да е тъжна, обаче явно й причиняваше тъга. Досега не си даваше сметка за това и се запита дали е можел, дали е бил _длъжен_ да промени нещо. Само че вече беше късно. Сега тя си имаше онзи Едгар.
	_Той иска да ме вижда не защото обяснявам добре, а понеже означавам нещо за него. Пък за теб съм само…_
	Питър стисна ръце в юмруци. Пък за теб съм само — какво? Нима смяташе, че не означава нищо за него? След всичко, което й наговори вчера, сто на сто го мислеше! Боже Господи, как можеше да е такъв безчувствен кретен! Толкова сляп и глупав! Внезапно си даде сметка, че е объркал горе-долу всичко, което можеше да се обърка. И всъщност едва сега наистина осъзна какво ставаше с него…
	Телефонът иззвъня и го изтръгна от мислите му. С три големи крачки стигна до бюрото и вдигна.
	— Да?
	— Здрасти, Питър. Зная, че е неделя, и няма да те притеснявам дълго. Но си помислих, че ще е по-добре да ти напомня още веднъж за утре…
	— Сиена!
	Разочарованието, че е асистентката му, а не Тили, го обля като леден душ.
	— Да, аз съм — потвърди леко озадачено Сиена. — Утре трябва да завършим проекта за Патерсън и непременно ни трябва докумен…
	— Не съм забравил! — прекъсна я грубо той, за което веднага съжали.
	В края на краищата тя нямаше вина за лошото му настроение, а тъй като без организаторския й талант не би ръководил толкова успешно фирмата, трябваше да се държи по-внимателно с нея и да й внушава чувството, че цени труда й. Питър затвори очи.
	— Извини ме, Сиена. Аз… не исках да съм нелюбезен. Утре ще ти донеса документацията.
	— Окей. — Гласът й прозвуча скептично. — Всичко наред ли е, Питър?
	— Да. Ще се видим утре в офиса — отвърна лаконично той и приключи разговора.
	Сетне седна пак пред компютъра си и с мрачно изражение се вторачи в екрана. Първо Бен, а сега Тили. Защо не успяваше да задържи в живота си хората, които бяха важни за него?
	Поклати глава. Колкото до Бен, нямаше начин да не го пусне. Наумеше ли си нещо, никой не можеше да го спре. Въпреки че той бе изпробвал всички средства, за да подготви безпрепятственото му връщане. Нещата с Тили обаче трябваше да се развият по различен начин. Коренно различен начин. Ако не беше толкова късоглед. И толкова дяволски страхлив.
	Отново стана от стола да си налее още един бърбън и да удави разочарованието, което му тежеше като камък в стомаха. Беше оплескал кардинално всичко и трябваше някак да го оправи. Само дето нямаше представа как.


>	14.

	— Не! Няма да го направиш! — Оливия скочи от канапето. Беше толкова възмутена, че гласът й изтъня. — Забранявам ти!
	Дейвид остана на мястото си и издържа гневния й поглед. Добре че бяха в частната й всекидневна на горния етаж в замъка. Предположи, че тя ще направи сцена и ще се опита да го разубеди, но не възнамеряваше да промени решението си. Е, ако не друго, тук никой нямаше да чуе караницата.
	— Мамо, аз съм пълнолетен. Мога да върша каквото смятам за правилно — припомни й той и аргументът поне за миг-два й затвори устата.
	Оливия се приближи безмълвно до прозореца, а Дейвид използва това, за да й разясни още веднъж основанията за решението си.
	— Предложението ми дава страхотен шанс. Защо да го отказвам? Тук и бездруго нямат повече нужда от мен.
	Оливия се обърна сепнато към него.
	— Разбира се, че имат нужда от теб.
	— А, така ли? — реагира Дейвид. — И за какво? Бен и Джеймс управляват успешно Дарингам Хол и без мен. Пък ако им потрябва съвет, ще се допитат до дядо, със сигурност не до мен. Мога да развеждам посетители из имението и да им разказвам богатата му история, но никога не бих съумял да го предпазя от фалит, както направи Бен. Той е подходящият човек, не аз. Време е и ти да приемеш този факт.
	Пожарът преди седмица бе изиграл ключова роля за Дейвид и бе затвърдил решението му. Докато се взираше в димящите развалини на хамбара, картината изведнъж му се стори като символ на неговия живот. Той също бе превърнат в пепелище и трябваше да се изгради из основи. Само не и тук. Ако държеше да открие истинското си призвание и бъдещото си поприще, се нуждаеше от друга перспектива. А нея щеше да получи, ако се избавеше от мисловните модели, които го съпътстваха от дете и вече не бяха валидни. И колкото по-скоро започнеше, толкова по-добре, затова през последните дни беше уредил всичко и сега бе готов да тръгне за Лондон. Отложил бе единствено разговора със семейството си.
	Бен разбра мотивите му още щом Дейвид му сподели плановете си, сър Рупърт — също, въпреки че очевидно му стана мъчно заради предстоящата раздяла. Майка му обаче, изглежда, не беше готова да ги приеме, защото само изсумтя презрително.
	— Бен Стърлинг, спасителят? Не ме разсмивай. Та той изобщо не спасява имението, а го тласка към окончателната му гибел! — Бузите й пламтяха, очите мятаха искри на омраза. — Знаеш ли какви слухове се носят из селото: че сам е подпалил хамбара, за да прибере застраховката! Какво друго да очакваш от този…
	— Мамо! — скастри я Дейвид. — Това пък откъде ти хрумна?
	Междувременно бяха установили, че пожарът не е причинен от късо съединение или друг технически дефект, както предполагаха в началото, а че се касае за професионално извършен палеж. Дейвид беше чул слуховете, които се носеха из селото. Не стига че клюкарките от Салтърс Енд си нямаха друга работа, освен да разпространяват такива врели-некипели, ами сега и собствената му майка участваше в тези спекулации. Стана му противно.
	— Това е пълна глупост и ти го знаеш.
	— Пълна глупост е и това, че си решил да отидеш в Лондон! Не може просто така да зарежеш следването си само защото Дрейк ти е пуснал някаква муха в главата! Какво си въобразява този тип?
	Дейвид скръсти ръце пред гърди.
	— Не мислиш ли, че е по-правилно да попитаме какво си си въобразявала ти, за да ме лъжеш през целия ми живот? Заради теб сме в сегашното положение. И точно ти ли ще ми забраняваш да опозная човека, който ме е създал?
	— Защото не е важен за мен! — изсъска Оливия. — И никога не е бил. Ти си син на Ралф и нямаш право да потъпкваш паметта му! Не го е заслужил!
	Дейвид бе положил всевъзможни усилия да остане спокоен, но сега окончателно му прекипя. Скочи от мястото си.
	— Боже Господи, мамо, ти чуваш ли се? Издигаш татко на пиедестал, на който никога не е държал да бъде. Да ти кажа ли какво не е заслужил? Твоето отношение към него! През цялото време се преструваш, че всичко помежду ви е вървяло по мед и масло. Само че това изобщо не е вярно. Оскърби го пред всички. Не бил достатъчно добър за теб — забрави ли? — Дейвид извика пред очите си вечерта на последния летен бал и отново чу пронизителния пиянски глас на Оливия, спомни си злобните думи, с които бе тласнала по надолнището камъка, който сега се беше изпречил пред него като канара. Крайно време беше майка му да се осъзнае и да спре да се самозалъгва. — Татко те обичаше, въпреки всичко. И искаше Дарингам Хол да просъществува. Всичко това отговаря на желанията му, така че престани да превръщаш Бен в изкупителна жертва. А колкото до мен: до голяма степен вината, че нещата не са каквито бяха, е твоя. Ето защо очаквам да приемеш решението ми. То си е моя, не твоя работа и съм напълно сигурен, че татко би се съгласил с мен.
	Оливия се вторачи ядосано в него, но когато думите му проникнаха в съзнанието й, сърдитият израз изчезна. Лицето й се изкриви в гримаса и Дейвид видя какво се крие зад гневния й изблик: отчаяние. Но още в следващия миг се овладя, изправи рамене и замръзна в позата, която толкова му беше опротивяла в последните месеци. Майка му явно вече не бе в състояние да се изправи лице в лице с реалността. Предпочиташе да извърта нещата, както й отърваше, и не допускаше истината до себе си.
	— Не мисля, че баща ти би се съгласил да ми държиш такъв тон — изрече с недотам уверен глас, но се запъти наперено към спалнята и затръшна вратата подире си.
	Дейвид въздъхна. Сега със сигурност плачеше. Освен това никога не би признала пред себе си, че е прав, а щеше да очаква извинението му. И той по-рано го вършеше. Сега обаче просто стана и излезе от стаята, за да отхвърли разговора, от който се боеше най-много. Тъй като Анна все още не бе научила решението му.
	Както се бяха уговорили, тя го чакаше на каменната пейка в центъра на лабиринта и докато вървеше към нея, Дейвид за пореден път констатира колко е хубава с червеникаворусата си коса и ясните си сини очи. Посрещна го със сериозно изражение.
	— Закъсня — каза и се намръщи, когато Дейвид седна до нея, без да я прегърне и целуне. Но той просто нямаше сили да го направи. Не и в момента.
	— Трябваше да поприказвам с мама и разговорът се проточи — извини се Дейвид.
	След това млъкна, защото и при най-добро желание не знаеше как да започне. Анна изтълкува погрешно мълчанието му и скръсти ръце пред гърди.
	— Ако си ме повикал тук да ме увещаваш за Франция, отговорът ми си остава „не“! Няма да замина.
	Думите й прозвучаха решително, но и малко неуверено. Дейвид не можеше да й се сърди. Вече цяла седмица помежду им цареше напрежение заради това пътуване. А сега той щеше да влоши допълнително нещата. Само че колкото повече отлагаше, толкова по-лошо ставаше. Затова си пое дълбоко дъх и я погледна в очите.
	— Само че аз ще замина, Анна. И то още довечера.
	— Какво? — Анна го изгледа втрещена. — Къде?
	— За Лондон. При Дрейк. Предложи ми работа във фирмата си и ще я приема.
	Анна трябваше първо да смели тази информация, затова замълча, а след дълъг миг попита:
	— Ами следването? Та ти изобщо нямаш свободно време, за да работиш, Дейвид.
	— Зарязвам следването.
	— Аха.
	Личеше й, че не е кой знае колко изненадана от новината, и Дейвид внезапно осъзна колко добре го познава — по-добре от всеки друг, по-добре от него самия. Анна стана рязко от пейката и направи няколко крачки към живия плет, сетне пак се обърна към него.
	— И кога го реши?
	Дейвид не каза нищо, но не беше и необходимо, защото отговорът беше очевиден.
	— Обсъдил си го с баща си, когато беше при него, така ли?
	Дейвид кимна измъчено.
	— Но защо не ми каза? — запита тихо тя, а болката в очите й направо го смаза.
	— И ти не ми каза, че имаш покана за Франция — оправда се той, обаче Анна не прие сравнението.
	— Та това е коренно различно! — стрелна го със сърдит поглед. — Обменът на ученици е само за половин година. Пък ти най-неочаквано решаваш да си вдигнеш чукалата и да се махнеш оттук. И си мълчиш, все едно е някаква дреболия?
	Дейвид преглътна.
	— Не си мълча. Нали току-що ти казах.
	— Сега? Малко преди да тръгнеш? И след като си споделил с майка си, а вероятно и с другите? Наистина ли смяташ, че така е редно?
	Дейвид наведе виновно глава. Чувстваше се адски гадно. Анна беше първият човек, на когото трябваше да каже. Естествено. От друга страна, заминаваше и заради нея и искаше да й попречи да го разубеди. Достатъчно тежко му беда понесе изумлението, изписано на лицето й.
	— Какво ти става, Дейвид? — попита тя с тих, измъчен глас, когато той отново вдигна глава към нея. — Защо изведнъж поиска да захвърлиш следването и да се махнеш?
	Дейвид вдиша и издиша дълбоко.
	— Не, Анна, не искам, а се налага да го направя. Повече не мога да седя със скръстени ръце и да тъгувам за живот, който никога няма да водя. Трябва да започна отначало, пък тук не става.
	Анна се взря безмълвно в него, но в погледа й не се четеше разбиране.
	— А в лондонска игрална зала става, така ли?
	— Това е шанс — настоя Дейвид. — Кой знае, може там да ме бива повече, отколкото в работата тук. В края на краищата Дрейк ми е баща. Не е изключено да съм наследил от него повече, отколкото предполагам в момента.
	Анна тръсна глава.
	— Не може отведнъж да станеш друг човек, Дейвид.
	— Напротив, може, по дяволите! И ми писна да се преструвам, че не е така!
	При тези думи скочи и направи няколко крачки в обратна посока. По-далече от Анна. Едва тогава се обърна и я погледна, преодолявайки дистанцията, която сега ги разделяше не само пространствено.
	— Трябва да се махна оттук, не разбираш ли? Трябва най-накрая да потърся своя път. А той не е свързан с успешното завършване на следването, което започнах само защото един ден ми предстоеше да поема управлението на Дарингам Хол.
	Пламъчето в очите на Анна притрепна, в погледа й се прочете неувереност и Дейвид разбра какво ще го попита още преди да го изрече.
	— Ами аз?
	Той преглътна мъчително и сви рамене.
	— Сега можеш да заминеш за Франция и да се насладиш на престоя си. Вече не е нужно да се съобразяваш с мен.
	Анна се втренчи в него като в човек, загубил разсъдъка си.
	— Искаш да кажеш: да се разделим?
	В очите й проблеснаха сълзи и Дейвид изпита огромно желание да отиде при нея и да я утеши, защото не искаше да я наранява. Трябваше обаче да постъпи така, това бе правилно и за двамата, ето защо сви ръце в юмруци и с всички сили се противопостави на чувството, което го теглеше към нея.
	— В момента имам нужда да се дистанцирам от всичко тук, Анна. Трябва да разбера кой съм и къде ми е мястото. Едва тогава ще мога да правя нови планове. Нямам представа колко време ще ми отнеме и не желая да ме чакаш. — Дейвид издиша рязко. — Може би родителите ти са прави. Може би сме просто твърде млади за такова обвързване. Не искам да си пречим, да се спъваме взаимно.
	— Спънка… — Анна пребледня. — Значи това съм за теб? Спънка?
	— Не. — Дейвид я погледна уплашено. Всъщност се опасяваше, че по-скоро той ще й пречи, не тя на него. — Просто си мислех…
	— Какво си мислеше? — сряза го тя. — Че можеш ей така да изчезнеш от живота ми, а аз ще ти кимна радостно и ще ти пожелая всичко хубаво? — И поклати глава. — Не искам да си тръгваш. А и не вярвам, че призванието ти е да работиш в игрален дом. Нима си мислиш, че това може да те направи щастлив?
	— И тук не съм щастлив, така че си струва да опитам — реагира той и Анна трепна, сякаш я беше ударил.
	Изглежда, свързваше решението му със себе си, макар че той имаше предвид всичко друго, но не и нея. Въпреки това не изглади недоразумението и не отбягна погледа й. Длъжен беше да устиска, макар мисълта, че ще я загуби, да раздираше сърцето му.
	В продължение на миг, траял сякаш половин вечност, Анна просто се взираше в него, личеше й, че се бореше със себе си. Болката в очите й разкъсваше душата му, но Дейвид издържа, докато тя накрая изви глава настрани.
	— Вече не те разбирам, Дейвид. Но окей. Добре. Щом искаш да захвърлиш всичко, направи го.
	Врътна се и забърза към изхода на лабиринта. Когато застана пред отвора в живия плет, още веднъж се обърна назад.
	— Ще кажа на мама, че все пак приемам мястото в програмата за обмен на ученици. Всичко хубаво, Дейвид. Дано в Лондон намериш онова, което търсиш.
	С тези думи изчезна и Дейвид чу само хрущенето на чакъла под нозете й. Когато стъпките заглъхнаха, се свлече изнемощял на каменната пейка.
	Никога досега не се беше чувствал толкова празен, идваше му да се спусне мигновено след нея, защото още отсега усещаше липсата й. Но ако останеха заедно, щеше да й донесе нещастие. Длъжен бе да изясни проблемите, чак тогава можеше да се върне и евентуално да се реши на ново начало с нея.
	Стига още да ме иска, рече си унило и се опита да изтласка от главата си образа на Анна, когато стана от пейката и също излезе от лабиринта.


>	15.

	Бен стоеше до прозореца на кабинета си и гледаше надолу към градината, която Дейвид в момента пресичаше с наведена глава. Преди няколко минути Анна изтича в същата посока. Ако идваха от едно и също място и Бен разчиташе правилно езика на тялото им, значи двамата се бяха скарали — по всяка вероятност заради решението на Дейвид да се премести в Лондон. Анна със сигурност беше всичко друго, но не и щастлива от това и Бен споделяше чувствата й. Междувременно се беше привързал много към Дейвид и той щеше да му липсва. Въпреки всичко обаче разбираше отлично избора на брат си, в края на краищата и той самият бе приел сходно предложение от страна на Ралф. Важно е да получиш отговори на въпросите, които те измъчват. И именно защото бе принуден да живее с факта, че някои въпроси относно живота му щяха да останат завинаги без отговор, Бен се надяваше Дейвид да намери онова, което търсеше.
	С въздишка обърна гръб на прозореца и се върна до бюрото си. Отново се загледа ту в колонките от числа на компютърния екран, ту в писмото пред себе си. Но колкото и да се взираше в тях, това нямаше да промени нито изчисленията му, нито офертата в писмото. Фактите бяха ясни като бял ден. Просто трябваше да вземе решение. Като при покера. Участваш или излизаш от играта. Риск или ограничаване на щетите.
	Само едната от двете възможности бе разумна и бизнесменът у него не би се поколебал да я избере. Точно там обаче бе проблемът: Дарингам Хол не беше просто поредната сделка, както си беше втълпил отначало. Опитът за саниране бе всичко друго, но не и разумен, и сега Бен се намираше на кръстопът. Следващата крачка беше решаваща, а той просто не знаеше как да постъпи.
	Плъзна поглед към портрета на Ралф, закачен над камината, и както почти винаги, когато го съзерцаваше, се запита защо баща му бе положил такива усилия да го задържи в Дарингам Хол. Дали от неподправен интерес към него? Или Бен се беше появил в подходящия момент, за да запуши с парите си зейналите дупки във финансите на имението? Какво не би дал да разбере това, въпреки че то с нищо не би променило сегашната ситуация.
	На вратата се почука. След като Бен се насили да изрече полулюбезното „Влез“, прага на кабинета му прекрачи Къркби.
	— Господин Стърлинг, извинете ме за безпокойството, но сър Рупърт пита дали бихте му правили компания за следобедния чай?
	Бен погледна часовника на компютъра и простена вътрешно. Действително беше вече четири и нещо. Беше потънал толкова дълбоко в мислите, че кажи-речи бе забравил за уговорката с дядо си.
	— Моля, предайте му, че идвам веднага — помоли Къркби и за пореден път се възхити на безукорния маниер, с който икономът се оттегли с едва забележим поклон. Къркби определено бе реликва от минали времена, но и константа в Дарингам Хол. Бен ценеше дискретността и безусловната му лоялност, която проявяваше към Камдънови, а сега и към него. Ако всички бяха като Къркби…
	Затвори файла, прибра писмото, което не бе показал на никого досега, в горното чекмедже на бюрото си, завъртя ключето и го пъхна в ключалката.
	Сети се за Кейт и пак усети глождещото чувство, което не му даваше мира след инцидента с Демон. Нямаше друг начин, длъжен беше най-сетне да й каже с какво се занимаваше през цялото време, в края на краищата решението му щеше да засегне пряко и нея. Само дето все още не знаеше как да започне, затова и изпита облекчение, когато я повикаха за спешен случай. Така можеше да отложи още малко разговора с нея.
	Дръпна вратата подире си и се запъти към частния салон на сър Рупърт.
	Докато лейди Илайза още живееше тук, в Дарингам Хол имаше традиция да пият чай в четири следобед в Синия салон. Сега обаче помещението заедно с библиотеката и някои други стаи денем бе отворено за посетители, затова семейството трябваше да се оттегли в други помещения. Това не представляваше проблем, понеже в Дарингам Хол имаше достатъчно стаи. Въпреки това си беше ограничение, което не се одобряваше от всички членове на семейството.
	Сър Рупърт обаче не се беше оплакал досега. Той се усмихна радушно на Бен от мястото си на канапето, докато Тимъти, който седеше в едно от креслата, го посрещна със сърдит поглед. Бен простена нечуто. Всъщност не беше далеч от ума, че и чичо му ще присъства, само че той бе изтласкал тази мисъл от съзнанието си. Изгледите да прекара следващия половин час с Тимъти не му се нравеха кой знае колко.
	— Моля да ме извините за закъснението — каза обърнат към сър Рупърт и бегло кимна на Тимъти, преди да седне в едно от другите кресла.
	— Няма нищо, момчето ми. Нали знаем колко си зает в момента — успокои го сър Рупърт и му наля чаша чай.
	Чудно нещо, рече си Бен, докато поемаше чашата. Само допреди няколко месеца би предпочел двойно еспресо пред всякакъв сорт чай, а сега почти не пиеше друго освен силния асамски чай, който бе традиционен за семейство Камдън. И отгоре на всичко го харесваше. Поне в това отношение бе станал почти британец. Дали обаче бе достатъчно, за да го уважават в естеството му на бъдещ баронет на Дарингам Хол? Предвид отявлената неприязън на чичо си, Бен си позволяваше да се съмнява в това, а в момента дори не знаеше дали все още има желание да полага усилия в тази посока…
	— Как стоят нещата? — поинтересува се сър Рупърт, нарушавайки настъпилата тишина. — Полицията стигна ли до нови разкрития?
	Бен въздъхна.
	— За жалост не. Вуйчото на Кейт също смята, че ще се затруднят да издирят извършителя. Няма нито свидетели, нито оставени следи. Затова не бива да храним твърде големи надежди, че скоро ще разплетат случая.
	Сър Рупърт поклати глава, погледна Бен и сбърчи чело.
	— Още не мога да повярвам, че е било палеж. Кой ни мрази толкова, че да ни навреди по такъв начин?
	Бен неволно се сети за Луис Бартън и бе почти сигурен, че Тимъти и сър Рупърт в момента си помислиха същото. Но дали сприхавият им съсед би подпалил хамбара от чиста жажда за мъст? Бен смяташе мъжа с недодялани маниери способен на някоя и друга подлост, но не и на подобни действия.
	Вярно е, че в момента се опитваше да извлече изгода от затрудненото положение на Дарингам Хол — и за това свидетелстваше писмото в чекмеджето на Бен. Въпреки това обаче не беше човек, който би предизвикал умишлено подобна катастрофа. Или пък беше?
	Бен сви рамене.
	— Във всеки случай, ако някой е искал да ни навреди, напълно е успял — каза. — Докато продължава разследването, застрахователите не са съгласни да изплатят щетите. А без картбланш от тяхна страна не можем да започнем възстановяването на кафето.
	— Е, какво пък толкова? — попита Тимъти. — И бездруго от самото начало бях против този грандиозен план. По-скромно решение, без да се изхвърляме толкова, щеше да свърши работа.
	— Не, нямаше — отвърна остро Бен. Беше му омръзнало да слуша възраженията на Тимъти. — А застрахователите ще платят само ако възстановим кафето по първоначалния проект. Не е нужно да ти обяснявам каква финансова загуба бих претърпял. Има и друго: без кафето няма да повишим броя на посетителите, колкото е необходимо. А това определено ще бъде лошо.
	— Но ако действително започнат да прииждат туристи, атмосферата в Дарингам Хол ще се промени. А това също е лошо. — В очите на Тимъти вече се четеше нескрит гняв, както всеки път, щом се повдигнеше тази тема. — Какви са следващите ти намерения, Бен? Ще построиш увеселителен парк в градината или заведение за бургери на партера?
	— Тимъти! — сряза го сър Рупърт, обаче адвокатът не отстъпи.
	— Ами така е! — Посочи Бен и заговори за него, все едно го нямаше в стаята. — Той е американец и мисли по американски. Девизът му е _Thinkbig_*. Огромен туристически център е равно на огромни потоци посетители, което е равно на много пари. А че тълпите ще изпотъпчат паркета и градината и ще съсипят всичко, придаващо чара на Дарингам Хол, за това не се замисля нито за секунда. Когато приключи, вместо на имение ще се радваме на бездушна система за туристическо обслужване. А отгоре на всичко има и нахалството да плямпа за финансови загуби, въпреки че всъщност става дума за много по-важни неща.
	[* Мисли мащабно (англ.). — Б.пр.]
	Бен не съумя да се овладее.
	— О, напротив, мисля. Даже много, също и за важните неща — сопна се на чичо си. — И за щастие не съм адски тесногръд като теб, та да си гледам само душевния комфорт. Но може би като на американец чисто и просто ми липсва арогантността на британската аристокрация. Дарингам Хол не е притежание единствено на Камдънови, Тимъти, а е и паметник на културата, който трябва да се съхранява. Но има ли смисъл да го опазваме, щом никой няма право да го разглежда? Хората, които проявяват интерес към замъка, са важни. Изключително важни дори, тъй като без тях имението не е в състояние да се самофинансира занапред. Затова, щеш не щеш, ще трябва се съобразяваш с плебеите и да живееш с мисълта, че няма да си пиеш чая в Синия салон, когато ти се прииска. Ако Дарингам Хол не отвори вратите си и не върви в крак с времето, няма бъдеще като семейна собственост на Камдънови. Даже кралицата междувременно осъзна реалността и откри дворците си за посещения. Само ти си твърде изискан за това, така ли?
	Миг-два Тимъти се взира безмълвно в него, но после предизвикателният пламък се върна в очите му.
	— Хайде, хайде, не се преструвай, че се вълнуваш от благото на човечеството и спасението на паметниците на културата — отбеляза язвително. — Каквото и да си говорим, в действителност гледаш единствено печалбата. Дарингам Хол обаче не е фирма, Бен. Това е стар дом със стари традиции, които заслужават уважение. И ти си длъжен да ги спазваш, а не да ги потъпкваш.
	— Абсолютно нищо не потъпквам — ядоса се Бен и скочи на крака. Тимъти го последва и двамата се изпречиха един срещу друг и си размениха гневни погледи. — Щом си такъв многознайко, заеми се лично, Тимъти. Или си затвори най-накрая устата. Тъй като не съм сигурен дали ми се слушат забележки къде греша от устата на човек, който идва тук само през уикенда и не носи никаква финансова отговорност. Ей Богу, наистина нямам нужда от такива поучения.
	Тимъти присви очи.
	— Пъдиш ли ме?
	— Във всеки случай няма да те задържа, ако пожелаеш да си тръгнеш. А може и аз да си тръгна. Полека-лека взех да се питам защо си причинявам всичко това!
	В очите на Тимъти проблесна страх, който обаче не потисна яда му.
	— Е, да, то си беше ясно, че ще подвиеш опашка, щом нещата станат сериозни. Тогава може да се види…
	— Престанете! И двамата! — извиси глас сър Рупърт и застана между войнствено настроените мъже. Бен и Тимъти отстъпиха назад от изненада, но Тимъти тутакси се окопити.
	— Е, добре. Тръгвам си по своя воля! — заяви видимо засегнат и се запъти към вратата. — На първо време няма да идвам повече. След като съветите ми са нежелани, няма да се натрапвам.
	Затръшна вратата подире си и крачките му отекнаха в коридора. Когато заглъхнаха, сър Рупърт се обърна към Бен.
	— Толкова ми се искаше да се спогодите — изрече тъжно, едва ли не отчаяно. Бен обаче не допусна да се повлияе от това чувство.
	— Опитах се.
	Припомни си многобройните хапливи забележки на чичо си, който от самото начало поставяше под съмнение всичките му планове и нововъведения. Бен стискаше зъби и търпеливо му разясняваше намеренията, отново и отново. Както и на Оливия, която също често го критикуваше. И той самият не беше наясно откъде намираше тази издръжливост. Може би защото се надяваше, че все пак ще размислят.
	Само че не се получаваше. Той си оставаше чуждият, американецът, когото не желаеха сред тях. И всичко това му бе омръзнало до смърт!
	Тимъти никога не би признал, че плановете на Бен са добри за Дарингам Хол. Въпреки липсата на алтернатива. Промените бяха единственият път към що-годе сигурното бъдеще на имението — и да, естествено, че бяха свързани и с печалба. Без нея не можеше, но Дарингам Хол все още бе много далеч от изгледите да спечели и пени. В момента имението поглъщаше огромни суми, доста повече, отколкото си беше представял. И дори ако един ден мерките му успееха да вкарат средства в касата, те по всяка вероятност щяха да отидат за закърпване на други новопоявили се дупки. Бен щеше да води безкрайни битки, а тази перспектива все повече засилваше чувството му, че се сражава с вятърни мелници.
	Погледна сър Рупърт и подири в лицето му знак, че поне той, дядо му, вярва в избрания от него път.
	— И ти ли смяташ плановете ми за погрешни? — попита и сам усети упрека в думите си. Напрегнато зачака отговор, но сър Рупърт поклати глава.
	— Не, напротив. Тимъти е стар твърдоглавец. Моят приятел графът на Лестър също отвори имението си за туристи. Казва, че само така може да поддържа сградата. Вярвам, че си на прав път, и се радвам, че действаш толкова енергично. Наясно си какво вършиш и това е добре.
	Усмихна се, което леко успокои Бен, не на последно място, защото усещаше, че симпатията на сър Рупърт е искрена. Въпреки това яростните нападки на Тимъти го разтърсиха. А колко ли други хора се отнасяха също така критично към плановете му и не смееха да му го кажат в очите?
	По пътя за кабинета думите на Рупърт още веднъж отекнаха в главата му. Дали наистина беше наясно какво върши? Той самият вече не беше напълно сигурен.
	В кабинета седна с въздишка зад бюрото си и посегна към телефона. Трябваше да разговаря с Питър, и то спешно, затова първо набра номера на апартамента му. В Ню Йорк в момента беше неделя по обяд, така че по всяка вероятност щеше да намери приятеля си там. Само че никой не му отговори. Бен пробва на мобилния телефон, но веднага бе пренасочен към гласовата поща.
	Втренчи се озадачен в апарата, понеже това действително беше необичайно. Питър беше абсолютен маниак и не само че бе постоянно онлайн, но и едва ли не се беше сраснал със смартфона си. Винаги го носеше със себе си и го изключваше единствено когато нямаше друг начин. Например в самолета. В последния им разговор обаче не бе споменал за командировка. Може би просто се намираше на място без обхват.
	Бен реши да опита пак по-късно. Но тъй като мисълта не му даваше мира, след няколко минути направи нов опит, после още един — все без успех. Шибаният телефон на Питър явно беше изключен.
	Това го подразни и Бен се отказа. Веднъж да има нужда от приятеля си и да не може да го открие! По дяволите, къде се беше дянал тоя проклетник? И какво ли беше толкова важно, че да си изключи смартфона?


>	16.

	— И победителката е…
	Джеръми Джонсън направи драматична пауза и бавно отвори плика, в който беше картончето с резултата. Винаги правеше така и Тили мразеше този ритуал. В края на краищата беше само клисар, а това тук — състезание по печене на сладкиши, не церемония по присъждане на Оскари.
	По-рано неизменно очакваше този момент тръпнеща от вълнение, сега обаче бе просто изнервена и се питаше защо си го е причинила за пореден път. Изведнъж й се стори толкова безсмислено да стои на поляната до църквата, докато Джеръми благоволи да обяви името на тазгодишната победителка.
	При това майсторски украсената торта на Тили, която заедно с другите бе изложена на дългата маса под специално монтирания балдахин, този път беше истинска наслада за очите: във формата на църквата в Салтърс Енд, много трудоемка и абсолютно копие на оригинала. От фондан бяха моделирани дори малките витражни прозорци на храма. Цяла седмица Тили се занимава едва ли не настървено с декорирането, понеже така се надяваше да пропъди мислите за Питър. Уви, планът й не успя. Нямаше и да спечели, защото първото място винаги се даваше на Бренда, съпругата на Джеръми. Нито веднъж досега не я беше победила, а и този път със сигурност нямаше да…
	— Тили Флечър! — Мелодичният бас на Джеръми се разнесе над поляната и Тили чак след миг проумя, че той действително е произнесъл името й.
	— Аз ли? — запита смаяна. — Аз ли печеля?
	— Да, и то абсолютно справедливо. Тортата ти е просто гениална — извика застаналата до нея Бренда, заглушавайки избухналите аплодисменти. — Ела, дай да те прегърна! Крайно време беше!
	Прегърна Тили и засия цялата в усмивка, без следа от разочарование заради поражението си. А Тили й повярва, понеже Бренда беше незлоблива и се държеше приветливо с всички. Освен това навярно приемаше състезанието като весело селско празненство с благотворителен характер, както беше и редно. Не като място за лична изгода…
	— Благодаря — отвърна Тили и докато получаваше почетната грамота, изведнъж се почувства гадно, задето често бе завиждала на Бренда за победите й.
	— Бренда е права, тортата ти е фантастична, истинско произведение на изкуството — похвали я Хариет Бичъм, само че с доста по-кисела усмивка.
	И тя всяка година участваше в състезанието, но със скромен успех. Този път пак не успя да се качи на стълбичката, защото Джеръми обяви, че на второ място е Бренда, а на трето — младата Шийла Милър, която буквално полудя от радост и се хвърли на врата на мъжа си. Гледката прониза сърцето на Тили.
	Боже мой, я се стегни, смъмри се тя, ала докато се ръкуваше с разни хора и приемаше поздравления, напрежението в гърдите, което я мъчеше вече седмица, така и не изчезна.
	Питър не се обади повече и тя се опитваше да си внуши, че така е по-добре, че е постъпила правилно. Цялата им връзка се състоеше от няколко маловажни телефонни разговора и бе приятен начин за убиване на времето, нищо повече. Въпреки това се чувстваше така, сякаш някой внезапно бе угасил ярката, топла светлина, под която бе разцъфнала през последните месеци, и я бе оставил в студен, сив мрак. Даваше си сметка, че това бяха глупави мисли. Животът й продължаваше. Просто сега пак си беше съшият както преди.
	_Никога ли не ви доскучава всичко това?_
	Тили преглътна, когато в ушите й отново прозвуча въпросът на Питър. Беше й го задал отдавна и тя много се обиди. Сега обаче знаеше какво е имал предвид, понеже животът й действително бе монотонен и предвидим. Протичаше по едни и същи релси, което внезапно я беше подразнило. И вината за това падаше единствено върху Питър, защото той бе прогонил скуката и й беше разкрил възможността да мечтае за друг, интересен живот, в който имаше нещо повече от селска кръчма и неколцина добри приятели. Само дето миналата неделя я изтръгна грубо от тези мечти…
	— Честито! Страшно се радвам за теб! — възкликна появилата се изневиделица до нея Джаз Мур.
	Тили я огледа изненадана.
	— Я виж ти! Това пък какво е? — попита и посочи косата на Джаз, която вече не беше лилава, а блестеше в тъмнокестенявия нюанс, познат на Тили отпреди.
	Джаз подръпна смутено един кичур.
	— Ами реших, че е време за промяна. Харесва ли ти?
	— И още как! — увери я Тили и я притисна в прегръдките си.
	Беше наистина щастлива от голямата промяна, настъпила у момичето през последните дни. Откакто бе направила самопризнания, Джаз беше като преобразена, спокойна и отново се държеше доста по-приветливо. Най-вече към Тили, която бе спечелила повторно доверието й. За сметка на това взаимоотношенията на Тили с Едгар от седмица бяха във фризера.
	— Баща ти ще дойде ли? — поинтересува се тя, но Джаз поклати глава.
	— Не, преди малко замина за Кромър. Но каза да те поздравя и да ти пожелая много късмет! — Девойката се ухили. — Както виждам, помогна.
	— Да, май си права — отвърна Тили, разкъсвана между облекчение и разочарование.
	Естествено, разбираше защо на Едгар не му се говореше повече с нея. Беше го отхвърлила и навярно му трябваше време, за да го преглътне. Но пък в момента й липсваше като приятел, с когото на драго сърце би отпразнувала победата си. Или с другите хора, които й бяха близки.
	Само че Кейт, която всъщност бе обещала да дойде, беше възпрепятствана от спешен случай в Дарингам Хол. А и нито едно от „децата“ й не бе успяло да пристигне за празника. След като се беше сдобрила с приятеля си Дерек, Айви прекарваше много време в Лондон при него и нещата помежду им изглеждаха сериозни. Пък за Дейвид и Анна следобедът на църковната поляна вероятно бе твърде скучен, още повече че в момента двамата изживяваха труден период във връзката си. Тили — иска ли питане — проявяваше разбиране, но внезапно се почувства много самотна.
	Питър не беше тук. Едгар не беше тук. Тази седмица очевидно не й вървеше кой знае колко с мъжете, помисли си с огорчение и се зарадва, когато възрастният отец Мортън — слабичък мъж с брада и много добродушна усмивка — взе думата и обяви следващата точка от програмата.
	— Така, а сега да разпродадем вкусните торти — извика отецът и плесна с ръце, което тутакси прекъсна всички разговори. — Нали знаете правилата на играта: който иска парче торта, трябва да пусне приемливата за него сума в касичката на масата. Събраните пари и тази година ще преведем по сметката на нашия проект в Танзания. Тъй че не се въздържайте, яжте на воля. Всичко е за благородна кауза.
	Отец Мортън посочи отрупаната маса. За нула време се образуваха опашки, най-дългата, то се знае, пред тортата победителка. Винаги ставаше така и Тили едва смогваше да раздава парчетата. Само че вместо да се гордее и да се наслаждава на триумфа си, тя просто се радваше, че има с какво да се разсее от мислите си. Накрая не остана и трохичка от красивата „църква“, но за привилегията да я опитат желаещите трябваше да се бръкнат дълбоко.
	— Джеръми току-що преброи постъпленията. Този път са събрани 300 паунда, най-добрият резултат от години насам — съобщи със задоволство Бренда, когато всички участнички в състезанието както обикновено се събраха на ливадата на чашка ликьор и вдигнаха наздравица за победителките.
	— Май този път ще е по-добре да не пращаме парите в Танзания, а да ги дадем на Камдънови. Според мен в момента и те имат спешна нужда от средства — отбеляза Хариет Бичъм и демонстративно плъзна поглед над множеството. — Доколкото виждам, никой от тях не е дошъл, нали? А очаквах поне бъдещият ни баронет да се мерне. Малко странно е, че не желае да има нищо общо с нас.
	С тези думи повдигна вежди и Тили веднага разбра за какво намеква: носеше се слух, че Бен имал нещо общо с пожара. Което, естествено, бе пълна глупост. Но селските клюкарки, начело с Хариет и Нанси Адлер, лапнаха тази история като топъл хляб и я разпространяваха с наслада, като скалъпиха своя версия за станалото. За Бен, така твърдяха, пожарът бил добре дошъл, понеже и бездруго нямал намерение да остане в Дарингам Хол. Само чакал възможност да продаде имението тихомълком на предложилия най-висока цена, защото вече нямал желание да се занимава с него или от самото начало имал такъв план. И в Салтърс Енд за съжаление имаше достатъчно хора, които вярваха на тези измислици, което беше крайно противно на Тили.
	— Хариет, щом толкова държиш да помогнеш на Камдънови, просто престани да разнасяш тези клюки за тях! — реагира остро тя.
	Хариет изсумтя и понечи да й отвърне, но Бренда я изпревари.
	— Как ти хрумна тази грандиозна идея за торта във формата на църква? — поинтересува се тя, понеже явно искаше да смени темата и да осуети очертаващата се кавга.
	— Беше наистина невероятна. А отгоре на всичко и вкусна.
	Шийла и другите потвърдиха ентусиазирано и Тили приключи нещата само с последен предупредителен поглед към Хариет.
	— Стара рецепта на майка ми, която малко видоизмених — поясни на жените и описа сложния процес по приготвяне на тортата.
	— Ето това се казва творческо мислене! — възторгна се Шийла и доля на всички по глътка ликьор.
	Тя самата определено вече беше на градус и изпаднала в леко сантиментално настроение, така че прегърна Тили през рамо и сърдечно я притисна към себе си.
	— Направо ти се възхищавам, Тили, наистина! Толкова ми се иска да готвя като теб!
	— Мда — обади се Хариет Бичъм и сви рамене. — Жалко само, че у вас няма кой да оцени готварските ти умения, нали, Тили? За нас обаче е цяло щастие, че все още си сама, иначе в „Трите корони“ нямаше да се радваме на толкова превъзходна кухня.
	Усмивката й бе меденосладка, но Тили забеляза злобните искри в очите й. Прозвуча като комплимент, в действителност обаче беше язвително подмятане, което засегна Тили право в сърцето. Като се изключеше допотопното схващане, че при наличието на партньор не би работила, си беше чиста проява на нахалство Хариет да обсъжда по този начин личния й живот. Или по-точно казано: липсата на такъв.
	Тили преглътна. Обикновено би се изсмяла на подобна забележка и би я парирала с подходящ коментар. Само че точно днес, когато всъщност всичко беше наред и тя бе спечелила отдавна жадуваната победа, не й се удаде да изтрие победоносната усмивка от лицето на Хариет Бичъм с находчив отговор. Вместо това изпи голяма глътка ликьор и заби поглед в земята, та никой да не види сълзите, с които се бореше.
	— Разбира се, че има кой да оцени готварските й умения.
	Познатият глас, който най-неочаквано прозвуча току зад нея, стресна Тили. Не, това не може…
	— Питър!
	Загубила ума и дума, се вторачи в него. Не си въобразяваше — той наистина беше тук и фиксираше Хариет Бичъм с познатия й до болка гневен поглед.
	— А и не е сама — добави Питър и пристъпи до нея, което още повече засили объркването й. Почти не схвана думите му, защото цялото й внимание бе заето с това да го гледа.
	Минало беше адски много време, откакто беше стоял пред нея на живо, и тя направо не можеше да му се нагледа. Е, косата му беше разрошена както винаги, но беше прясно избръснат и носеше тъмна тениска под разкопчаната си бяла риза. То се знае, беше с джинси, май не притежаваше друг модел панталони. Това обаче ни най-малко не смущаваше Тили. За нея беше важно само едно: Питър бе тук и действително стоеше пред нея. Но как го беше направил? И какво каза ей сега? Мозъкът й чисто и просто не можеше да работи в синхрон със събитията, трябваше й време да се съсредоточи, за да си възвърне дар словото.
	— Как дойде дотук? — запита тя и се озърна, потърси Бен.
	Питър сигурно бе пристигнал заради приятеля си. Но защо Кейт не й беше споменала нищо?
	— Със самолет и с кола под наем — отговори той. — Никакъв проблем. Виж, позатрудних се да те открия в Салтърс Енд. Проверих у вас и в „Трите корони“, но те нямаше. За щастие една любезна госпожа на площада ми разкри местоположението ти. — Погледна другите жени, които го оглеждаха любопитно. — Това е предимството на живота на село, нали? Всеки знае всичко за другите.
	Сега изречението не прозвуча толкова неодобрително, както по-рано. По-скоро изразяваше облекчение. Но беше лишено от логика, поне от близката до ума й логика.
	— Дошъл си заради мен? — попита тя и преглътна. — Защо?
	Хората около тях взеха да шушукат и Питър май чак сега си даде сметка, че двамата са в центъра на вниманието, което не му се понрави, затова улови Тили за ръка и я дръпна по-далеч от останалите.
	— Защото спешно трябва да изясня нещо — отговори на въпроса й. — Права си: не бива повече да си говорим по скайп.
	— Така ли?
	Сега вече тотално объркана, Тили впи очи в него. И това състояние тутакси се влоши стократно, когато Питър улови ръцете й и ги стисна. Лицето му бе досами нейното и Тили остана без дъх.
	— Не. Тъй като това вече не ми е достатъчно — каза той, а тя прочете в очите му нещо, от което й се подкосиха краката. — Не ти казах цялата истина, Тили. Държа да се виждаме не само защото обясняваш добре или готвиш страхотно. Искам да кажа, наистина умееш и двете неща. И със сигурност мога да науча куп неща от теб. Само дето не това трябваше да ти кажа, обаче го осъзнах едва когато ми даде да разбера, че не желаеш повече да говориш с мен. Пък аз, проклетият, смахнат кретен, действително не го бях загрял.
	— Но какво имаш предвид? — попита задъхано Тили.
	Питър си пое дълбоко въздух.
	— Че всъщност живея само за неделите. — Гласът му прозвуча дрезгаво, а той самият плъзна поглед по лицето й, сякаш не му се вярваше, че тя действително стои пред него. — Че се чувствам най-добре, когато те виждам, и се натъжавам всеки път, когато приключваме разговора си. Че денят ми е много по-хубав, когато зная, че ми предстои да се свържа с теб, и че един час седмично изобщо не ми е достатъчен. Че от доста време насам искам повече и се крия зад готварски рецепти и общи приказки, понеже чувството е толкова необичайно. Отдавна не ми се беше случвало. Много отдавна даже. — Питър млъкна и въздъхна дълбоко. — Тили, нямам опит в тези неща и сигурно пак ще сгафя. Но си рекох, че ще ти го кажа с риск да ме сметнеш за луд. А може и да съм такъв. И хаотичен. И разхвърлян. И не особено любезен. Но всичко това ти е известно и ако си склонна да се „сприятелиш“ с всичките ми недостатъци, бихме могли да се опитаме да бъдем заедно, какво ще кажеш? Стига да пожелаеш, ще се науча и да танцувам. Честно казано, дори напреднах, е, поне малко. Миналата седмица всяка вечер посещавах съкратен курс в танцова школа и бих…
	Не довърши, защото Тили обви ръце около врата му и го целуна. Често си го беше представяла, ала сега, когато устните му се допряха до нейните и отвърнаха на целувката й, когато усети, че и той я прегърна и привлече към себе си, всичко бе различно. По-хубаво. Вече не беше мечта, беше реалност. Сърцето й препускаше и в цялото й тяло се разляха вълни на невероятно щастие. Чувството беше… толкова истинско, макар двамата да бяха коренно различни. Чисто и просто обичаше Питър. Неговата лоялност и щедрост, които така умело криеше под киселата маска. И вече обичаше да го целува — веднага го разбра. Толкова й се искаше целувката да продължи вечно. Но в един момент — Тили не можеше да каже дали след минути или часове — той се откъсна от нея.
	— Ако това е „не“, трябва спешно да поработиш над комуникационните си умения — отбеляза Питър и се ухили толкова широко, че Тили неволно се засмя.
	След това обаче отново си даде сметка къде са и стреснато погледна през рамо към посетителите на празника. Почти всички гледаха към тях, някои възбудено си шушукаха, събрали глави, най-вече конкурентките й от състезанието. И Тили сякаш чуваше коментарите на Хариет Бичъм за Питър и нея.
	Пак се обърна към него и му се усмихна плахо.
	— Предполагам, че известно време ще сме в устите на хората от селото.
	Питър се загледа в любопитните зяпачи и лицето му потъмня.
	— Какво щастие, че изобщо не ми дреме за мнението на хората — рече язвително. — А и ти не бери грижа, нали няма да си тук да слушаш клюките.
	Сърцето на Тили ускори ритъма си.
	— Няма ли?
	— Не. Искам да кажа… ами… — По лицето му пробягна сянка на неувереност, понеже осъзна, че още не е задал решаващия въпрос. — Във всеки случай не и ако заминеш. С мен. В Ню Йорк. Искам да бъдем заедно, Тили. Наистина. В апартамента ми има достатъчно място, а ти със сигурност ще си намериш работа. Но ако не искаш…
	— Искам — каза усмихнато Тили и го притегли малко по-близо към себе си.
	Не знаеше колко пъти беше бленувала именно за този въпрос, а сега, като го чу, направо остана без дъх. Ако сънуваше, това бе най-ужасният кошмар на света. Но ако беше вярно…
	За миг-два се замисли за Кейт и Камдънови, за всички неща, които щяха да й липсват. И за това колко голяма стъпка беше да се откъсне от сивия делник и да започне нов, непознат живот. Ала той, този живот, преливаше в хиляди багри и я изпълваше с буйна радост.
	— Значи, идваш с мен? — попита видимо успокоен Питър.
	Тили наклони леко глава и сви рамене.
	— Сега, когато вече можеш да готвиш, си добра партия.
	Питър се ухили.
	— Знаех си, че си струва да се науча — отвърна и я целуна още веднъж.
	Целувката продължи, докато Тили забрави всичко около себе си. Когато се откъснаха един от друг, погледът му беше потъмнял, а изражението — сериозно, и Тили знаеше какво му минава през ума, тъй като и тя си мислеше за същото. Искаше да остане насаме с него. Сега, веднага. Задъхваше се и копнееше да изследва по-дълбоко това вълнуващо, тръпнещо чувство, което тъй отдавна не бе изпитвала.
	— Ела — рече и го улови за ръка. Заедно си тръгнаха от ливадата, без да се обърнат нито веднъж назад.


>	17.

	— И защо не си ми споменала и дума? — попита Кейт полуукорително, полуусмихнато, докато наливаше на Тили чаша чай.
	Най-накрая бяха останали сами в дневната в Дарингам Хол, понеже Бен и Питър се бяха усамотили в кабинета, и Кейт умираше да разбере на какво точно се дължеше фактът, че в момента Тили седеше на дивана й с грейнали очи.
	Беше сигурна, че приятелката й изпитва нещо повече към Питър Адамс, знаеше и че телефонните разговори между двамата стават все по-дълги и обстоятелствени. Но колкото и да я подпитваше, Тили всеки път избягваше отговора.
	— Нали твърдеше, че сте само приятели — каза строго.
	Тили пое чашата и се усмихна виновно.
	— Така си и беше. Питър нито веднъж не загатна, че означавам нещо повече за него. Пък аз не исках да ставам за посмешище заради чувствата си. — При тези думи въздъхна. — Кейт, той е по-млад от мен и живее в Америка. Мисля, че просто се страхувах да говоря за това, понеже се опасявах да не чуя, че любовта помежду ни и бездруго е обречена.
	Кейт изсумтя.
	— Дрън-дрън! За това няма предписания. Пък и винаги съм смятала, че двамата сте един за друг. Да, наистина — настоя, когато Тили я изгледа невярващо. — Усещаше се, че помежду ви има нещо специално, въпреки че сте коренно различни.
	Тази констатация явно много зарадва приятелката й, защото Тили буквално засия.
	— Че ще ми се случи още веднъж… — каза замечтано. — И през ум не ми е минавало, Кейт.
	Кейт отвърна на усмивката й, макар че последиците от щастието на Тили не й допадаха много-много.
	— И действително заминаваш с него за Ню Йорк?
	Тили кимна.
	— Да. Летим вдругиден. Всъщност преди това би трябвало да уредя още куп неща, но според Питър ще имам време да го направя и по-късно. — Тя повдигна рамене. — Ако питаш него, най-добре да продам веднага къщата и да тръгна за Ню Йорк с всичкия си багаж.
	— Ами ти? — Кейт отпи глътка от чая и погледна скептично приятелката си. Познаваше Тили от достатъчно време, за да забележи кога нещо й тежи на душата. — И ти ли го искаш?
	— О, да, безусловно. — Усмивката на Тили стана по-блага. — За това съм си мечтала през цялото време. Но…
	— Но какво? — хвана се за думата й Кейт.
	Тили пак повдигна рамене.
	— Някак си е твърде красиво, за да е истина. Все още имам чувството, че сънувам, и се боя да не се събудя. — Въздъхна и добави: — Чувам онзи досаден гласец в главата си, който непрекъснато ми нашепва, че почти не познавам Питър и затова трябва да се подготвя за евентуален провал на връзката ни. Че се нуждая от предпазна мрежа и двойно подсигуряване и не бива да се хвърлям презглава в такова несигурно приключение. — И за трети път повдигна рамене. — Откачена работа, а? От месеци не копнея за нищо друго, освен Питър да отвърне на чувствата ми. Пък сега, когато вече зная, че ме обича, се колебая. Глупаво, нали?
	— Не, съвсем не — възрази Кейт и се замисли за собствените си смесени чувства, когато се събра с Бен. Тогава и тя постоянно се люшкаше между безгранична надежда и бездънни съмнения, та и до днес понякога се чувстваше така. Дори в момента съмненията надделяваха и тя самата не би се отказала от предпазна мрежа и двойно подсигуряване. Дълбоко въздъхна и продължи: — Винаги е скок в неизвестността и според мен всеки се бои, даже когато става въпрос за нещо желано.
	Усмихна се, въпреки че не й беше до това. Тъй като паднеше ли, падаше много от високо, а след пожара имаше усещането, че може да й се случи всеки миг. Любовта между Тили и Питър обаче беше нещо различно. Двамата не бяха принудени да се занимават с проблеми като почти фалирало имение, скептични роднини и враждебно настроени селяни и Кейт им стискаше палци да си спестят и занапред подобни неприятности.
	— Сигурна съм, че ще бъдеш много щастлива в Ню Йорк — увери приятелката си и си спомни за дните, които бе прекарала там с Бен. — Градът е фантастичен, няма да скучаеш и секунда, докато си с Питър. Но ужасно ще ми липсваш — добави с въздишка.
	— Ох, Кейти, не говори така. — В очите на Тили се появи подозрителен блясък. Протегна ръце и привлече към себе си Кейт, която също се бореше със сълзите. — Впрочем това е другата причина, заради която не ми се заминава. Не мога да тръгна просто така и да те изоставя. Точно сега, когато ви е изключително трудно.
	Кейт преглътна. Толкова й се искаше да разкаже на Тили за проблемите между нея и Бен през последните дни. На няколко пъти беше на косъм да сподели с приятелката си, но сега вече беше късно. Щеше да я притесни, а не искаше. Тили заслужаваше щастието си с Питър и щом желанието й бе да замине с него за Ню Йорк, трябваше да го осъществи без угризения. Затова и поклати решително глава.
	— Напротив, можеш. Все пак Ню Йорк не е краят на света. По всяко време можем да си говорим по телефона. Или по скайп. Нали имаш опит — рече с усмивка и Тили засия срещу нея, явно успокоена, че Кейт не възразява срещу преместването й.
	— Да, ще го правим — каза и огледа салона, който Кейт и Бен използваха като всекидневна. — Най-накрая приключихте с преустройството, а? Признавам, страхотно се е получило. Много харесвах малкото ти бунгало, но това тук говори за истински стил.
	Комплиментът зарадва Кейт и тя също плъзна поглед по стаята. Намираше се в досега неизползвана част от замъка. Бен ремонтира помещенията и предостави на Кейт възможността да избере в кои да се настанят. Тази и съседната стая, в която бе общата им спалня, й харесаха особено много, защото бяха просторни и прозорците гледаха към градината. Кейт ги обзаведе с много любов с мебели от замъка и някои вещи, които донесе от бунгалото. Бен се съгласяваше с всяко предложение, но кажи-речи нямаше личен принос в оформянето на интериора. В началото пътува доста често до Ню Йорк, за да уреди всичко, но донесе от апартамента си само малко дрехи, компютъра си и книги. Когато Кейт го попита, каза, че искал да започне нов живот в Англия, и тя не подложи думите му под съмнение. Сега обаче й направи впечатление, че той сякаш не се е установил за дълго тук. Дали изобщо възнамеряваше да живее заедно с нея? Беше ли щастлив тук? Може би Ню Йорк му липсваше много повече, отколкото й признаваше, и затова се беше отдръпнал от нея. Дали пък не се чувстваше притиснат до стената? При тази мисъл мъчително преглътна.
	— Знаеш ли, винаги съм имала чувството, че мястото ти е в Дарингам Хол — рече замислено Тили и откъсна Кейт от разсъжденията й. — Още като беше малка, се усещаше колко много означават за теб замъкът и Камдънови. Човек ще рече, че срещата ти с Бен е била дело на съдбата. Сякаш така е трябвало да стане.
	Кейт отвърна половинчато на усмивката й, но си замълча. Какво би могла да каже? И тя беше вярвала, че мястото на Бен е тук. Само че дали наистина беше така? Дали той все още имаше желание да се занимава с всичко тук? Вече не беше толкова сигурна в това.
	След пожара се беше променил. Сега беше по-недостъпен и дистанциран по начин, който й причиняваше болка. Вярно, беше тук и нощем лежеше до нея, ала вече не я прегръщаше и целуваше както по-рано — уж заради контузеното й рамо. Но зад този претекст се криеше нещо друго, Кейт ясно го усещаше. Само че още не беше успяла да открие какво.
	— Хайде да проверим къде се бавят мъжете! — предложи на Тили, понеже внезапно изпита непреодолим копнеж по близостта на Бен.
	— Чудесна идея. Време е да приключат разговора си — отбеляза Тили и последва Кейт по коридора.
	— Едгар как прие напускането ти? — поинтересува се Кейт, докато вървяха към кабинета на Бен.
	— Честно казано, още не знае, че заминавам. — Тили сви рамене, щом видя изненаданата физиономия на Кейт. — Опитах се да се свържа с него, обаче той не вдига нито домашния, нито мобилния си телефон, а през последните дни не е идвал и в „Трите корони“. Джаз знае и обеща да му предаде, но досега не ми се е обадил.
	— Ами ако не те пусне? — запита угрижено Кейт, а Тили махна с ръка.
	— Имам толкова дни неизползван отпуск, че съвсем спокойно ще ми стигнат до края на официалното предизвестие. Освен това приказвах с Роуз Аштън. Случвало се е да ме замества и има голямо желание да поеме работата. Разбира се, окончателното решение е в ръцете на Едгар. Наистина бих искала час по-скоро да обсъдим това, но след като той не…
	Мобилният й телефон иззвъня и Тили го извади от джоба си. Изненадано се вгледа в дисплея, сетне вдигна глава към Кейт.
	— Едгар е.
	— Говорим за вълка… — усмихна се Кейт, ала Тили остана сериозна. Въпреки уверенията й разговорът с шефа очевидно й беше малко неприятен.
	— Хайде де, вдигни и изясни нещата — настоя Кейт. — Ще избързам напред, а ти ще ме настигнеш, щом свършиш, става ли?
	Тили кимна с благодарност и се извърна, за да приеме разговора.
	— Едгар?
	Кейт не чу нищо повече от разговора им, понеже бързо продължи по коридора. Беше й мъчно за Едгар, защото ако не се лъжеше, той беше влюбен до уши в Тили и сто на сто нямаше да приеме с радост новината, че ще напусне Салтърс Енд с друг мъж. А и тя самата трудно можеше да си представи „Трите корони“ без Тили, която бе душата на кръчмата и липсата й щеше да се усети и в кухнята, и зад тезгяха. Това беше сигурно.
	Щом стигна до вратата на кабинета, отвътре се дочуха разпалени гласове и Кейт се закова намясто от изненада. Не беше очаквала, че Бен и Питър могат да се скарат, затова се почуди дали няма да им попречи с появата си. Само че любопитството й взе връх, така че почука и влезе в стаята.
	Бен и Питър стояха до прозореца, задълбочени в спора си, но в един момент Бен извърна глава в нейната посока, видя я и мигновено млъкна. Питър обаче бе застанал гърбом към нея и продължи да говори:
	— Не, по дяволите! В никакъв случай апартамента! Дума да не става! Ако го продадеш сега, няма да можеш…
	В същия миг забеляза, че Бен не го слуша повече, и се обърна.
	— О! — възкликна и направи виновна физиономия, което още повече засили шока на Кейт. Тъй като явно беше наясно, че информацията, която току-що бе издал, е съвсем нова за Кейт.
	— Още държиш апартамента в Ню Йорк? — запита тя и когато Бен кимна, усети как върху раменете й се стовари неимоверна тежест.


>	18.

	В стаята внезапно стана толкова тихо, че се чуваше иначе едва доловимото тиктакане на часовника върху камината. Кейт имаше чувството, че времето тече в обратна посока, стигайки до деня, когато в нюйоркския апартамент на Бен го бе попитала дали всичко е наред. Дали е уредил с Питър продажбата на фирмения си дял и апартамента. И си припомни какво й беше отговорил.
	Беше я излъгал. С нито една дума не беше намекнал, че не е продал жилището. Защо беше премълчал?
	Кейт не беше в състояние да изрази разочароването си с думи, затова просто впи очи в него. Бен отвърна на погледа й, но не с виновно, а с враждебно изражение.
	— Моля да ме извините, наложи се да изясня един въпрос — каза влязлата след Кейт Тили. Изглеждаше умислена, сякаш все още не се бе отърсила от разговора с Едгар, така че й отне миг-два, докато усети напрежението в стаята. — Но какво става тук? — попита след това недоумяващо.
	— Нищо — обади се Питър.
	Личеше му, че се чувства зле. Навярно съзнаваше, че неволно бе поставил приятеля си в доста неприятно положение. И въпреки че понякога даваше вид на недотам деликатен човек, сега явно усети, че Бен и Кейт трябва да поговорят насаме, защото пресрещна Тили и я хвана под ръка.
	— Знаеш ли, мисля, че двамата с теб трябва да изчезваме по най-бързия начин. В края на краищата имаме да вършим още куп неща преди заминаването.
	— Но защо? — Тили очевидно се озадачи от внезапното му желание да тръгват. — С Кейт трябваше да…
	— Със сигурност ще имаш възможност за това. Сега обаче наистина трябва да вървим — каза Питър и я дръпна към вратата.
	— Ще се видим по-късно — извика на двамата в стаята, а миг по-късно отвън се чу как каза нещо тихо на Тили. Гласовете и стъпките им заглъхнаха в коридора. Ето че Кейт и Бен вече бяха сами и слава Богу, защото Кейт едва сдържаше гнева си.
	— Значи си запазил жилището? — попита тя. — Мислех, че парите ти трябват за имението.
	Лицето на Бен остана безизразно и отново се превърна в маската, която тя ненавиждаше донемайкъде.
	— Питър ми плати много солидна сума за фирмения дял, затова не се наложи. Посъветва ме да не изгарям наведнъж всички мостове зад гърба си и аз се съгласих.
	— А защо не ми каза нищо?
	Бен сви рамене.
	— Това си е мой проблем.
	Кейт изсумтя.
	— Така ли виждаш нещата?
	— Да, по дяволите, така ги виждам! — реагира остро той. — Парите са си мои, Кейт. И ще ги вложа там, където сметна за правилно. Тъй че не ти дължа обяснение.
	— Изобщо не става дума за това — възрази бурно Кейт. — Става дума, че си си оставил отворена вратичка. За която не е трябвало да зная.
	— Господи, не прави от мухата слон! — Бен прокара пръсти през косата си. — Просто се застраховах и не заложих всичко на една карта. Толкова ли е погрешно? А отгоре на всичко точно в момента обмислям да продам жилището. За това ставаше въпрос в разговора с Питър. Тъй като парите ми трябват сега, иначе Дарингам Хол може и да няма бъдеще. Във всеки случай не и бъдещето, което съм планирал.
	Кейт застана плътно пред него и го погледна в очите, подири в тях отговор на въпроса, внезапно надвиснал като дамоклев меч над всичко, което бе изживяла с него и на което се беше надявала през последните месеци.
	— Изобщо смяташ ли да продължиш започнатото тук?
	Той избягна погледа й и Кейт усети как ядът й стихна и отстъпи пред друго, по-мрачно чувство, което сякаш я зашемети. Изведнъж всичко придоби смисъл — липсващите лични вещи и неговото колебание, щом тя отвореше дума за бъдещето. Фактът, че никога не отговаряше, когато му казваше, че го обича…
	— Никога не си бил изцяло тук, нали? — промълви тихо. — Никога не си възнамерявал да превърнеш Дарингам Хол в свой нов дом.
	— Мамка му, Кейт, какво искаш от мен? Нали съм тук! — Очите му хвърляха гневни искри, но Кейт прозря какво всъщност се криеше зад тях: съпротива. Чувстваше се притиснат до стената и преминаваше в атака. — Погрижих се да не продадат имението на търг. Единствено благодарение на мен Дарингам Хол все още е резиденция на Камдънови, каквото бе желанието на всички ви. Каквото бе твоето желание. А какво получавам в отплата? Единствено критика. От жителите на селото, от драгите си роднини, а сега дори и от теб. На никого не мога да угодя, непрекъснато съм принуден да премахвам всевъзможни пречки. А за капак да слушам и клевети. — И изсумтя, когато Кейт го изгледа с недоумение. — Да не мислиш, че не зная какво приказват в селото? Че съм запалил хамбара, за да прибера сумата от застраховката? И че само чакам удобен случай, за да пласирам скъпо и прескъпо Дарингам Хол? Най-сериозно смятат, че съм способен на това, Кейт. — Бен поклати глава. — И тук си права. Наистина не зная дали имам желание да прахосам и остатъка от състоянието си за кауза, която всъщност не ми носи друго освен ядове. Но ти очакваш това от мен, нали? Трябва да постъпя така, за да ти докажа, че говоря сериозно.
	— Не. — Кейт сви ръце в юмруци, понеже той явно не желаеше да види къде е истинският проблем. — Очаквам само да си искрен. Спрямо мен и спрямо себе си. Въпросът е принципен, разбираш ли? Твърдеше, че ще заложиш всичко, за да спасиш Дарингам Хол. Но в действителност никога не даваш всичко, нали, Бен? Никога не правиш последната крачка. Винаги си осигуряваш път за бягство и изчезваш, щом ти дойде в повече. Както е било и с приемните семейства. Нищо не се е променило.
	В погледа на Бен проблесна жестокост, но и огорчение, чиято интензивност изплаши Кейт.
	— Ето защо не се доверявам на никого. — Буквално изстреля думите. — Тъй като хората използват споделеното срещу мен, когато им изнася.
	Сега очите му пламтяха и Кейт усети остро пробождане в гърдите, защото изведнъж си даде сметка колко дълбоки са душевните му травми. Беше си помислила, че Бен е решил да остави всичко зад гърба си и да започне нов живот с нея. И по всяка вероятност така и бе възнамерявал. Само че при Бен имаше граници, които нито тя, нито друг имаше право да престъпи. И бе принудена да приеме този факт, независимо от болката, която й причиняваше.
	— Ти може и да не ми се доверяваш — продума тихо Кейт, — но аз ти се доверявах, Бен. Бих влязла в огъня заради теб. Мислех, че сме заедно. Мислех…
	_Че се обичаме_ — тези слова искаше да произнесе, но те изведнъж замряха на езика й. Вместо това изви глава настрани, защото в очите й запариха сълзи. Припряно отстъпи няколко крачки назад и чак тогава пак се обърна към него.
	Бен се взираше в нея с ръце, свити в юмруци.
	— Доверяваш ми се, така ли? — запита я. — А защо тогава не ме послуша, когато те помолих да не се приближаваш до оня шибан кон? И ти вършиш каквото си наумиш, независимо от мнението ми.
	— Но това е съвършено различно — оправда се Кейт, а в гласа й прозвучаха уплаха и донякъде съзнание за вина.
	— Не, по дяволите, съвсем същото е!
	Миг-два постояха един срещу друг, сетне Кейт не издържа и направи крачка към него.
	— Бен…
	— Не, Кейт. — Отдръпна се от нея, поклати глава. — Дадох каквото можах. Щом не е достатъчно, значи… — Раменете му потръпнаха. — Значи просто не се получава и толкова.
	Леден юмрук стегна сърцето й, безмилостно го стисна, когато Кейт осъзна, че Бен говори сериозно, че не може да продължи нататък.
	— Решил си да си тръгнеш, тъй ли? — Гласът й потрепери, когато изговори онова, от което се опасяваше през цялото време, а фактът, че Бен не възрази, буквално изтръгна сърцето от гърдите й. — Ами тогава просто го направи — добави и кимна. — Не си длъжен да останеш и да инвестираш в нещо, в което не вярваш. Така не вършиш услуга на никого. — По бузата й се плъзна сълза, но Кейт не я избърса. — Дарингам Хол се нуждае от човек, който ще му отдаде цялото си сърце. Както и аз, Бен. Няма да участваме в половинчати експерименти. Те не ни вършат работа.
	Сетне се взря в него, като се надяваше да й възрази. Надяваше се да й каже, че греши и че той още вярва в любовта й. Толкова силно го желаеше, че сякаш видя как в очите му припламна нещо, което й даде упование. В следващия миг обаче искрицата угасна и лицето му отново стана непроницаемо.
	С върховно усилие Кейт успя да сподави риданията си, но болката в гърдите се засили и стана почти непоносима. Затова рязко се обърна и изскочи от стаята.
	— Кейт! — извика след нея Бен.
	Ала тя не спря.

	* * *

	Бен грабна стъклената купа, която бе на помощната масичка между двете кресла до прозореца, и я запрати с всичка сила в камината. Купата се пръсна с трясък на хиляди парченца. Само че това не облекчи нетърпимата болка, бушуваща в душата му.
	— Мамка му! — изруга той и скръсти ръце пред гърдите си, за да не изгуби напълно контрол.
	Знаеше, че не е прав, задето премълча пред Кейт, че е запазил апартамента. Но и тя не беше права, като го обвини, че не е имал сериозни намерения да започне нов живот.
	Спря поглед върху портрета на Ралф над камината и се опита да намери в себе си някакво чувство, което би прогонило съзнанието за безсмислеността на усилията му. Уви, не му се удаде. Просто не беше подходящ за ангажимента, с който го бе натоварил баща му. А дали изобщо нещо го свързваше с мъжа, който го беше създал? Или с този дом, с хората, живеещи тук? Дали всичко това не бе само илюзия? Той не беше един от Камдънови и му беше дошло до гуша да се бори за място в семейството.
	В гърлото му се надигна горчиво разочарование. Наистина беше повярвал, че тук ще намери нещо, което му беше липсвало. Нещо, което да преосмисли живота му. Но престоят в Дарингам Хол не му донесе нищо хубаво. Напротив. Излезе му скъпо, не само във финансово отношение. И му причини болка. Какво чудно тогава, че се двоумеше дали да пожертва и последното, което го свързваше с предишния му живот?
	Бен затвори очи и видя лицето на Кейт, гнева и разочарованието в погледа й. За разлика от него тя принадлежеше към това място и взаимоотношенията им бяха обречени, защото пропастта помежду им не можеше да се затвори. Значи беше по-добре да се оттегли. Да не инвестира никакви чувства повече. Така бе постъпвал през целия си живот, може би и сега това бе единственото му спасение.
	— Бен? — Сър Рупърт почука предпазливо на вратата, останала незатворена след Кейт. Погледът му падна върху парчетата стъкло в камината. — Всичко наред ли е?
	На лицето му бе изписана загриженост, но Бен не можеше да пощади стария баронет. Тъй като Кейт беше права и по този пункт: трябваше да бъде искрен. Другото не вършеше работа.
	— Налага се да поговорим — каза той и посочи стола пред бюрото. Рупърт седна там след известно колебание, а Бен заобиколи бюрото и седна зад него.
	Би могъл да покани дядо си и в едно от двете кресла до прозореца, само че онова, което имаше да обсъди с него, не предвещаваше приятна беседа. И щеше да му бъде по-лесно с бюрото помежду им, което ясно показваше какво ги свързва. Сделка. Нищо повече.
	Бен спря още веднъж поглед върху портрета на Ралф над камината и нещо го прободе, щом осъзна, че никога не ще съумее да разгадае благата усмивка на баща си. Само че сега това вече нямаше никакво значение.
	Обърна се към сър Рупърт и си пое дълбоко дъх.
	— Аз се оттеглям — каза без заобикалки. — Не мога повече.


>	19.

	— Бен замина ли вече?
	Айви седна до Кейт на голямата кухненска маса. По лицето й се четеше изумление и Кейт наново едва преглътна сълзите си.
	— Преди час и нещо — потвърди и се запита дали Айви не го е засякла на магистралата. Сигурно се бяха разминали — тя, идваща от Лондон на път за Дарингам Хол, той в бентлито, шофирано от Къркби, в обратна посока. При това Айви, чула за плановете му, бе дошла специално, за да посредничи между него и семейството си. Само че закъсня. Бен беше стегнал багажа си едва ли не на пожар и бе последвал Питър и Тили.
	— Значи се отказва? — попита Айви.
	Кейт кимна измъчено, все още шокирана от мълниеносния развой на събитията.
	— А сега? — Айви се облегна на стола си. — Какво ще се случи с Дарингам Хол?
	Кейт сви рамене.
	— Бен каза на сър Рупърт, че имал оферта за имението и мислел да я приеме. Но изчаквал, за да даде на семейство Камдън възможност да потърси друго решение. Искал да запазят Дарингам Хол.
	Айви изсумтя.
	— И как да стане това? Та ние нямаме пари да изкупим имението обратно от Бен. Нали?
	— Не — потвърди уморено Кейт. — Но може би все пак ще се намери някакъв изход.
	Само дето не й идваше на ума какъв, понеже главата й бе като изпразнена. Не беше в състояние да мисли за друго, освен за това, че Бен вече го нямаше. И за пръв път си даде сметка, че замъкът, който винаги бе означавал толкова много за нея, всъщност не беше важен, ако в него липсваха близките до сърцето й хора. Всичко около нея се рушеше и тя вече не намираше опора. Без Бен нищо нямаше смисъл. Какво търсеше тук, след като него вече го нямаше?
	— Може пък да се върне — каза Айви в опит да й вдъхне надежда. — Тръгнал е много набързо, не е изключено да размисли.
	Кейт си припомни изражението му на раздяла и тъжно поклати глава.
	— Не ми се вярва — промълви.
	— Не плачи, Кейти. Нещата със сигурност ще се наредят.
	Айви сложи ръка върху лакътя й и видяла загрижения поглед на приятелката си, Кейт усети, че в очите й пак нахлуват сълзи. Прииска й се да се отпусне и да подири утеха в прегръдките на Айви, но в същия момент в кухнята влетя Оливия.
	— Вярно ли е, че Къркби кара Бен на летището? — попита тя.
	Гласът й обаче не прозвуча триумфално, както очакваше Кейт, а по-скоро панически. Щом Кейт кимна, Оливия се свлече видимо покрусена на един стол.
	— Но… О, не! Преди това исках да… — И млъкна.
	— Какво? — попита Айви.
	— А, нищо — отвърна уклончиво Оливия. — Аз… просто се учудих, че изведнъж толкова се разбърза.
	Кейт преглътна заради буцата, която бе заседнала в гърлото й. Да, все още не беше сигурна как да изтълкува спешното му заминаване. От една страна, то подхождаше на характера му. Решеше ли нещо, не протакаше, а действаше. Този път обаче тръгването му й се стори твърде припряно. Дори Тили и Питър, които бяха заминали малко преди Бен, останаха изненадани от промяната на плановете му. Приличаше на бягство, а може би и си беше такова. Кейт усети как сърцето й за пореден път се сви. Нервно сведе глава и се вторачи в плота на масата, за да се овладее. Когато погледна нагоре, видя влизащата в кухнята Клер.
	— Айви! Вече си пристигнала! — поздрави тя дъщеря си и погали утешително Кейт по ръката, явно забелязала колко зле се чувства.
	— Какво ще кажете за чаша чай? Мисля, че ще ни се отрази добре.
	— Къде е татко? — попита Айви.
	— Обсъжда нещо с дядо ти и Тимъти — докладва Клер, докато запарваше чая. — Умуват как да постъпим. Но според Джеймс положението не е никак розово.
	— Бен от кого е получил оферта? — поинтересува се Айви.
	— Не пожела да ми каже — отговори сър Рупърт, който в същия момент влезе в кухнята заедно с Джеймс и Тимъти. Старецът се отпусна тежко на един от столовете. — Опасявам се обаче, че е Луис Бартън.
	— Бартън? — изпищя шокирана Айви и плъзна поглед по присъстващите. — Не, Бен не може да продаде Дарингам Хол на този тип!
	— Както личи, не го и иска. Затова ни дава време да намерим друго решение — отвърна сър Рупърт, но гласът му прозвуча унило.
	Потърси погледа на Кейт и тя с върховно усилие издържа да не се разплаче заради мъката в очите му. Знаеше, че през последните два дни старият баронет бе направил всичко възможно, за да задържи Бен. Дойде и при нея и я помоли още веднъж да поговори с внука му, но Кейт отказа. Решението беше на Бен и тя не желаеше да му влияе. Нямаше право, във всеки случай вече не, така че с нищо не можеше да възпре заплахата, надвиснала над Дарингам Хол.
	И Тимъти, който също седна на масата, май се радваше на заминаването на Бен далеч по-малко от очакваното. Според Кейт изглеждаше по-скоро сърдит, а Джеймс — унил и потиснат.
	— Е, измислихте ли някакво решение? — попита Клер, докато наливаше заврялата вода в чайника. — Какво бихме могли да направим?
	Тримата мъже останаха безмълвни в продължение на дълъг миг, тъй като отговорът явно не беше лесен.
	— Банката категорично няма да ни отпусне повече пари — обади се накрая Тимъти. — Така че ще се наложи да потърсим частни кредитори.
	Погледна Оливия, но тя вдигна ръце, понеже се досети кой въпрос се крие зад погледа му.
	— Цялото ми наследство вече е вложено в Дарингам Хол — каза. — А брат ми още преди години обясни на Ралф, че не може да ни подпомогне финансово.
	— Тогава си напрегни мозъка кого да попитаме. — Мисълта по принуда да врънкат за пари познати и приятели очевидно му беше противна, но се държеше войнствено.
	— Ако имаме късмет, парите ще ни стигнат за междинно финансиране. Ще можем да изплатим една част на Бен и да продължим санирането, а щом Дарингам Хол се стабилизира и започне да получава приходи, той ще си получи и остатъка.
	Предложението му не предизвика буря от възторг, Кейт прочете по лицата единствено объркване и безпомощност.
	— А дали изобщо ще се справим без Бен? — наруши настъпилата тишина Оливия и когато всички се вторачиха в нея, сви рамене. — Не че нещо, но как ще се стабилизира Дарингам Хол, след като той спря да организира всичко? Без него имението никога няма да стъпи на краката си.
	— Длъжни сме да приемем решението му — обади се сър Рупърт. — Бен направи невероятно много за нас. Трябва да сме благодарни, а не да се оплакваме.
	Тимъти изцъка недоволно с език.
	— Само че благодарността няма да разреши проблема ни — подметна той, а Кейт така се отврати от съзнанието му за непогрешимост, че изригна.
	— Но малка доза благодарност може би щеше да предотврати проблема! — сряза го тя, защото имаше нужда от отдушник на насъбралата се в душата й болка. — Досега не си показал и капка благодарност за стореното от Бен, а непрекъснато намираше в какво да го упрекнеш. Все знаеше по-добре и не беше доволен от нито една негова идея. Та ти изобщо не искаше той да успее. Както и ти! — И погледна Оливия. — Воювахте с него, вместо да го подкрепите. Той се опита да помогне, пое огромни рискове заради имението и вас. И вместо да проявите признателност, вие постоянно го нападахте. Всъщност цяло чудо е, че не си тръгна още по-рано!
	Думите й имаха ефект, защото Тимъти я изгледа стъписано, а Оливия отведнъж придоби виновно изражение. Ала това не донесе удовлетворение на Кейт. Нищо не бе в състояние да я утеши и тя внезапно усети, че не издържа повече тук. Да, Оливия действително имаше право за онова, което й беше наговорила при скандала им във фоайето. След като Бен си беше тръгнал, нямаше причина Кейт да остане в Дарингам Хол.
	— И аз си тръгвам — каза тя. — Само да си събера набързо багажа.
	— Кейт! — извика Клер подире й, но Кейт вече беше скочила от мястото си и изтичала от кухнята. Болката в гърдите, която я измъчваше след скарването с Бен, продължаваше да я разяжда безмилостно, да я разделя от семейството. Камдънови не приеха с леко сърце заминаването му, но щяха да го превъзмогнат. За разлика от тях то отвори в нейния живот огромна рана, която едва сега започна да кърви.
	Ослепяла от сълзи, Кейт се втурна нагоре по стълбите, нахлу в спалнята — и се закова на място, щом видя празното нощно шкафче на Бен. Липсваше лаптопът, на който неизменно работеше в леглото, липсваха и книгите му, а на обичайното място в гардероба не висеше нито една негова риза. Макар вещите му да не бяха много, Кейт усещаше липсата им. Безпомощно седна на леглото и впери очи в пространството пред себе си.
	С Бен кажи-речи не се бяха виждали, след като се скараха. Само веднъж дойде при нея, но не — както се надяваше — да я увери, че не желае да скъсат. Не, просто й съобщи, недействително заминава. Изрече го почти безизразно, все едно се радваше, че приключва нещо, което явно само го обременяваше. През това време нощува не при нея в спалнята, а в една от стаите за гости, така че Кейт още тогава почувства осезаемо предстоящата раздяла.
	_Съжалявам._ С тези думи се сбогува преди малко с нея. Без прегръдка и без дори да се ръкува с нея. Кейт затвори очи и сълзите потекоха, запариха по бузите й. По-добре е така, повтори си за стохиляден път. Нямаше смисъл да поддържа връзка, щом като двамата не бяха готови да й се отдадат напълно. Всъщност сърцето й изобщо не се интересуваше от логиката, то чисто и просто страдаше по Бен и копнееше да си го върне. А беше минал едва час, откакто го нямаше…
	— Кейти? — Гласът на Айви я стресна. Приятелката й седна до нея на леглото. — Не си тръгвай — каза Айви и я погледна почти умолително. — Много искаме да останеш.
	Кейт поклати глава. Знаеше, че Айви е искрена и със сигурност говори и от името на майка си. За Клер Кейт открай време бе нещо повече от приятелка на дъщерите й, ето защо предложението не бе просто любезен начин да я утешат. Въпреки това беше изключено да остане.
	— Не мога, Айви — промълви тъжно тя и се огледа наоколо в стаята. — Няма да издържа.
	— И къде ще идеш?
	Кейт се беше запитала същото, но отговорът май беше съвсем прост.
	— На първо време ще се върна в бунгалото. Д-р Сандхърст положително няма да има нищо против.
	Старият ветеринарен лекар, който бе собственик на къщата, не беше намерил наемател след напускането на Кейт и със сигурност щеше да се зарадва, ако тя се нанесеше отново там, още повече че голяма част от вещите й и бездруго бяха останали в бунгалото. Пак щеше да живее непосредствено до кабинета и да потъне в работа, за да забрави за всичко.
	— Ех, Кейт! — каза Айви и обви ръце около врата на Кейт. — Толкова ми се искаше нещата между вас да потръгнат.
	И на мен, помисли си отчаяно Кейт, склони глава върху рамото на Айви и даде воля на сълзите си.

	* * *

	— Пристигнахме — съобщи Къркби, когато спря автомобила на краткосрочния паркинг директно пред терминала за заминаващи пътници. Бяха първите му думи, откакто бяха потеглили, и Бен срещна очите на иконома в огледалото за обратно виждане. — Да сваля ли багажа ви?
	Странен въпрос — та нали бяха дошли, понеже Бен заминаваше? Той обаче разбра накъде биеше икономът. Малко след смъртта на Ралф беше дошъл на летището с Къркби, но в последния момент се върна. Този път обаче нямаше да постъпи така.
	— Да, моля — потвърди, а Къркби кимна и слезе с невъзмутимо лице. Както винаги.
	И все пак, след като Бен взе багажа си, икономът за миг загуби власт над перфектно овладяната си мимика и на лицето му се изписа съжаление.
	— Желая ви приятно пътуване, сър — каза леко сковано Къркби.
	Бен му подаде импулсивно ръка и той я пое след кратко колебание. За миг погледите им се кръстосаха и Бен усети странно присвиване в стомаха, осъзнал, че може би се разделят завинаги.
	— Благодаря — рече сподавено.
	Сетне пусна рязко ръката на Къркби, взе чантата и куфара си и тръгна към входа.
	— Сър?
	Гласът на Къркби го спря. Обърна се още веднъж и погледна към високия едър мъж, застанал до елегантния ретро автомобил.
	— С удоволствие ще ви посрещна, когато се върнете, сър.
	Бен не знаеше какво да отговори, но и икономът явно не очакваше реакция, защото просто му кимна и се качи в колата.
	Бен остана като вкаменен и изпрати с поглед бентлито, което се включи в автомобилния поток и не след дълго изчезна от очите му. После се обърна, влезе в залата и се насочи право към гишето на авиокомпанията.
	Решението му беше правилно, макар в момента да имаше чувството, че е абсолютно погрешно. Беше положил огромни усилия, но те се оказаха недостатъчни. Затова и постъпката му беше логична. Защо да остава, след като беше наясно, че няма смисъл? По-добре беше да си тръгне и да се върне в света, в който плуваше в свои води и можеше да играе по своите правила. А веднъж пристигнал отново в Ню Йорк, навярно нямаше и да страда толкова. Щом нещата с Дарингам Хол приключеха, можеше да започне отначало. Така или иначе щеше да се намери някакво решение и тогава можеше да остави всичко тук зад гърба си и да го забрави.
	Спомни си лицето на Кейт, отчаянието в очите й, когато се сбогува с нея.
	Да забрави, подсети се. Чисто и просто трябваше да забрави. И в Ню Йорк със сигурност щеше да успее.


>	20.

	— Ехо, ти слушаш ли ме изобщо? — повиши леко глас Дрейк и Дейвид едва сега си даде сметка, че баща му говори с него.
	— Извинявай, помислих, че говориш по телефона — каза на баща си.
	И това не беше далеч от истината, понеже Дрейк горе-долу на всеки две минути приемаше обаждане или пък звънеше на някого. А тъй като беше сложил в кабинета си второ бюро за Дейвид, за да улесни комуникацията с него и го въведе в колкото се може повече детайли от управлението на игрална империя от ранга на „Стаята на Дрейк“, Дейвид волю-неволю слушаше всички разговори. Е, невинаги, днес например почти не им обръщаше внимание.
	— Какво каза?
	Дрейк се намръщи.
	— Попитах те дали си прегледал материалите за следващата рекламна кампания.
	— Рекламната кампания, да, разбира се — повтори Дейвид и извади съответната папка. — Ето калкулацията.
	Само че този отговор очевидно не задоволи баща му, защото Дрейк повдигна въпросително вежди.
	— Е, и? Според теб заслужава ли си?
	Дейвид хвърли едно око на отделните точки. Кампанията не беше много скъпа и числата, които бе прегледал за съпоставка, говореха, че е постигнала напълно целта си. Затова кимна.
	— Да, при всички положения. Помисли дали да не включиш този вид кампания като постоянно перо. На всеки няколко седмици. Мисля, че си струва разходите.
	— Така и възнамерявах да направя — рече Дрейк, видимо доволен, но Дейвид отговори едва-едва на усмивката му — факт, който не убягна от вниманието на баща му. — При теб всичко наред ли е?
	— Какво? Да, да. Просто… снощи не спах много добре — обясни Дейвид.
	Напоследък рядко спеше добре, часове наред се въртеше в леглото и се опитваше да не мисли за Анна. Нямаше нужда обаче Дрейк да знае за това.
	— А, така ли.
	Обяснението на Дейвид май не го убеди напълно. Смени темата, но замислено се вгледа в сина си и както често през изминалите четири седмици, Дейвид си помисли, че все едно вижда образа си в огледало.
	Вярно, баща му винаги се обличаше по-официално от него, обикновено носеше в офиса костюм, докато Дейвид беше по джинси и риза, всичко останало обаче — усмивката, мимиката и даже походката — повече от категорично издаваше, че са роднини. Често ги питаха дали е така, а когато Дрейк поясняваше на хората, че Дейвид му е син, в гласа му се долавяше нотка на гордост. Беше доволен от досегашния развой на експеримента, непрекъснато го повтаряше, пък и в интерес на истината момчето се справяше добре със задълженията си. И все пак…
	Дейвид сам не знаеше защо се чувстваше толкова зле. Разбираше се с Дрейк, двамата полека-лека се сближиха. В някои неща, характерни за Дрейк, Дейвид дори откриваше себе си. Обща бе например любовта им към реда, както и чувството за отговорност, с което подхождаха към задачите. Освен това се възхищаваше на далновидността и вещината, с които баща му управляваше фирмата. Беше бизнесмен по призвание и обичаше работата си, влагаше цялата си енергия във всеки детайл, във всяко разсъждение. Но може би живееше с работата си, понеже нямаше семейство. Родителите му бяха починали преди няколко години, нямаше братя и сестри, а хората, които причисляваше към приятелите си, бяха повече или по-малко тясно свързани с фирмата. Така че и по време на частните им срещи почти винаги се говореше за бизнес. Това обаче явно удовлетворяваше Дрейк и като че ли не му липсваше нищо.
	За разлика от него на Дейвид му липсваше всичко. Семейството. Дарингам Хол. И Анна. Най-вече Анна. Непрекъснато мислеше за нея, а след днешния телефонен разговор не намираше нито минута покой…
	— Какво става с писмото до _Шепард констракшънс_? Офертата, която ни изпратиха за обзавеждането на новата зала в Саутхамптън, беше доста добра — каза Дрейк и повдигна въпросително вежди. — Потвърди ли им?
	— Ох, по дяволите! — Бузите на Дейвид пламнаха, когато се сети, че се канеше да го свърши сутринта. — Веднага ще се погрижа — обеща и взе да търси документите.
	— Забравил си? — Дрейк поклати глава. — Май наистина не си спал добре, а?
	Дейвид се сви под раздразнения му поглед и благодари наум, че мобилният телефон на Дрейк иззвъня и отвлече вниманието му. Съвестно се опита да се концентрира върху писмото за потвърждение, но мислите му само след броени минути пак се отплеснаха и той впери невиждащ поглед в екрана.
	Не биваше да се обажда в Дарингам Хол. Беше грешка. Обикновено го избягваше умишлено и когато искаше да узнае какво става в имението, се свързваше директно с майка си. Така се чувстваше по-сигурен, защото нямаше опасност да попадне на Клер или Джеймс и да се изкуши да попита за Анна. Беше си забранил тези въпроси, нали в крайна сметка това бе смисълът на раздялата: Анна отново да прави каквото пожелае, той — също. Да не изпитват взаимна вина. И Анна явно виждаше нещата по същия начин, понеже не се беше свързала с него след скарването им. Нито по телефона, нито с есемес. Нищо. Беше го зачеркнала от живота си и той полагаше усилия да го приеме.
	Ала да знае само, че тя е във Франция, а не как се чувства, бавно, но сигурно го докарваше до лудост. И днес просто не издържа и набра номера на замъка. Вдигна Зоуи, по-голямата сестра на Анна. Това наистина изненада Дейвид, понеже през последните месеци тя почти не се мяркаше в Дарингам Хол. След миналогодишния летен курс в Сорбоната Зоуи следваше в Манчестър, но остана толкова запленена от Франция, че вмъкна в програмата си и един семестър в Тулуза. По думите й семестърът тъкмо бил приключил и на връщане в Англия се отбила в интерната на Анна.
	_Анна се чувства фантастично. Намерила си е цял куп нови приятели и обмисля дали да не остане още малко. Напълно я разбирам._
	От часове думите на Зоуи се въртяха в главата на Дейвид подобно на матрична разпечатка и му натрапваха картини, които свързваше с чутата информация. Анна в кръга на френските си приятели. Анна за ръка с французин, който я гледа и й се усмихва лъчезарно.
	— Дейвид? Какво става с писмото? Готов ли си? — Гласът на Дрейк го изтръгна от мислите му. Баща му беше привършил телефонния разговор и го гледаше изпитателно. — Днес не си в час — констатира той и смръщи чело. — Заради малката ли? Анна, нали така се казваше?
	Дейвид преглътна и за секунда се ядоса, задето бе споменал пред баща си за чувствата към Анна. Всъщност имаше намерение да запази в тайна цялата заплетена история, обаче в един момент прояви слабост, защото изговарянето на името й му подейства добре. Пък и на втори поглед идеята не му се видя лоша. Е, и досега се чувстваше странно да споделя толкова лични неща с човек, които все още му беше чужд. Но си повтаряше, че това е само началото. А независимо дали щеше да каже на Дрейк или не, болката нямаше да стихне. Затова повдигна рамене.
	— Мисля, че вече не иска и да чуе за мен.
	— Хм. Е… съжалявам.
	Дрейк, изглежда, не знаеше как да реагира, но Дейвид предпочиташе това, отколкото да слуша мъдри съвети. Пък и баща му като заклет ерген вероятно нямаше такива подръка. Поне си направи труда да прояви разбиране и Дейвид го оцени.
	Миг-два помълчаха, после Дрейк стана от мястото си.
	— Хайде, ела с мен да хвърлим едно око на залата. Писмото до _Шепард констракшънс_ може да почака.
	Искрено изненадан и успокоен, Дейвид го последва надолу по стълбите. Обичаше да го придружава по време на обиколките, които Дрейк правеше няколко пъти дневно. „По-близо до клиента“ — така ги наричаше и те бяха далеч по-интересни от безкрайната бумащина. Пък и днес нямаше по-добър начин да се разсее, за да не седи само зад бюрото, мъчейки се да прогони Анна от мислите си.
	Стълбището завършваше с врата, водеща до задната част на бара. Когато влязоха, барманката, червенокоса жена с пиърсинг на носа, им кимна.
	— Е, Анита, как е положението? — поинтересува се Дрейк и също като Дейвид плъзна поглед по помещението.
	Просторната зала — както обикновено в понеделник следобед — беше добре посетена, но не и претъпкана както понякога в края на седмицата. Местата на бара бяха заети, пред автоматите, масите за билярд и мишените за дартс стояха доста хора, някои на групи. Повтарящите се мелодии от автоматите заглушаваха глъчката и музикалния фон, така че Дейвид не завиждаше на Анита, която бе принудена да търпи всичко това часове наред. Веднъж му беше признала, че се изнервя, но сега не обръщаше внимание на шума, а следеше с поглед неколцината мъже малко по-далеч от бара, които стояха до Карл и явно се караха с него.
	— Не зная, господин Съливан — каза Анита и посочи с брадичка към групата. — Ей там май се задават неприятности.
	Дейвид погледна по-внимателно и видя, че трима мъже бяха застанали заплашително пред широкоплещестия шеф на охраната.
	— Тия типове дойдоха преди два часа и нещо и през цялото време се наливаха на бара. От ония неприятните, нали ги знаете — продължи Анита. — Накрая вдигнаха олелия и взеха да се заяждат с другите клиенти. Затова повиках Карл. Той ги подкани да си вървят, но те отказаха. Според мен търсят кавга.
	Дрейк заобиколи бара, за да огледа по-добре мъжете. Дейвид го последва и забеляза, че единият се олюлява.
	— Доста са се наквасили — каза на баща си и веднага реши, че не са толкова опасни.
	Само че сбърка, понеже единият внезапно сръга Карл в гърдите.
	— Извикай полиция — обърна се Дрейк към Анита и се приближи още малко към групата, след няколко крачки обаче спря и улови Дейвид за лакътя, попречи му да продължи напред.
	— Какво има? — Дейвид го изгледа озадачено. — Трябва да отидем при Карл и да му помогнем.
	— Не, той ще се справи сам — увери го Дрейк. — Само ще му попречим, ако се намесим.
	Дейвид се вторачи в баща си. Да, знаеше, че атлетичният Карл е ветеран от армията и дълго е работил като телохранител. Но дали това бе достатъчно срещу превъзхождащия го по численост противник?
	— Все пак са трима! — възрази, обаче Дрейк не прие и този аргумент.
	— Излизал е наглава и с повече, повярвай ми.
	— Тогава защо повика полиция? — запита обвинително Дейвид.
	— Защото е по-добре веднага да отведат ония негодници — поясни Дрейк. — Така няма да притесняват гос… Дейвид, недей!
	Дейвид се беше откъснал от Дрейк и вървеше напред. Независимо от доводите на бащата си, не можеше да стои със скръстени ръце и да гледа как обградилите Карл мъже настъпваха към него. Ругаеха го на висок глас, което междувременно бе привлякло вниманието на другите посетители.
	Щом се приближи, Дейвид все пак забеляза, че Карл не е толкова безпомощен, колкото му изглеждаше от бара. Беше сграбчил за лакътя единия от тримата — брадат мускуляга, целия в татуировки, и с погледи държеше останалите двама скандалджии в шах.
	— Не, стопроцентово няма да ги получите! — заяви Карл с леден глас, обърнат към брадатия. — А сега напуснете нашето заведение. И ако може, по-живо.
	— Може, ама няма. Искаме си парите! — отвърна клатушкащият се брадатко.
	Наистина беше пиян до козирката, а приятелите му: единият риж мъж на възраст, другият най-много на годините на Дейвид, не падаха по-долу в това отношение. И с пълно гърло се присъединиха към протеста на брадатия:
	— Вие ни измамихте!
	— Така е. И няма да си тръгнем, докато не ни върнете мангизите!
	Тримата пристъпиха заплашително към Карл, но той беше по-бърз. Изви ръката на брадатия зад гърба му, и то със светкавична скорост, така че Дейвид дори не забеляза движението. Брадатият извика и се свлече на пода, което накара другите двама мигновено да се нахвърлят върху Карл. Той обаче умело парира атаката им и с прицелен саблен удар успя да просне младока на земята. След това нанесе на рижия силен ъперкът, само че оня се оказа по-издръжлив от аверите си и остана на крака.
	— Ще те науча аз, мръснико! — изкрещя мъжът и Дейвид, изтръпнал от ужас, видя как бръкна в задния си джоб и извади сгъваем нож.
	— Карл, внимавай! — извика Дейвид, защото шефът на охраната в момента бе зает с брадатия, който се беше окопитил и пак нападаше.
	— Дейвид, недей! Не се намесвай! — извика Дрейк.
	Беше последвал Дейвид и сега се помъчи да го задържи, но младежът пак се откопчи. С две-три крачки се озова при мъжете и препречи пътя на рижия.
	— Господине, приберете ножа! — изрече с твърд глас. Мъжът обаче само го фиксира с яростен, стъклен поглед и му налетя без предупреждение.
	— Я се разкарай от пътя ми, дребен чекиджия такъв! — изрева пияният, сграбчи Дейвид за лакътя и замахна с ножа.
	Парализиран от страх, Дейвид видя проблясващото острие.
	— Дейвид!
	Карл внезапно изникна до тях и се хвърли между него и рижия. Силно блъсна Дейвид встрани, далеч от обсега на ножа.
	Още под въздействие на шока, Дейвид отстъпи несигурно назад и видя как Карл се опита да избегне атаката на рижия. Извъртя се, но недостатъчно, защото острието го бръсна по рамото, разпра ризата му. Карл обаче не обърна внимание на раната, изтръгна ножа от ръката на мъжа и му нанесе ъперкът, който го срути окончателно на пода. После извади от строя и брадатия с точен удар в корема. Едва тогава попила рамото си и Дейвид, който се беше надявал, че не е нищо сериозно, видя как обилната кръв наквасва ризата му.
	— Карл! — възкликна той и понечи да се втурне към него, но Дрейк го изпревари, отведе служителя си до близкия диван. Отвън се дочу вой на сирена.
	— Посрещни полицаите! — нареди рязко на Дейвид. — А ако още не е дошла линейка, им кажи да повикат!
	Дейвид все още се взираше в кървищата рана и изкривеното от болка лице на Карл.
	— Съжалявам — продума, обаче Дрейк само направи нетърпелив жест.
	— Хайде, върви! — изръмжа и Дейвид забеляза упрека в погледа на баща си, което още повече го разстрои и засили угризенията му.
	Смутено се обърна и се завтече към полицаите, които току-що бяха пристигнали пред игралната зала.


>	21.

	Дрейк вкара черния хамър с оранжевото лого на „Стаята на Дрейк“ направо в отворения гараж на вилата в Хампстед и с дистанционното затвори всички врати. Сетне слезе и заобиколи автомобила, за да помогне на Карл. Дейвид, който беше на задната седалка, също изскочи от колата, но Карл се почувства неловко от толкова много внимание и махна със здравата си ръка в знак на отказ.
	— Ще се оправя — увери двамата и изкриви лице в усмивка.
	В болницата, където зашиха раната, му дадоха болкоуспокояващи и както личеше, вече беше напълно добре. Беше извадил късмет, че не бяха засегнати големи кръвоносни съдове. Това обаче не променяше факта, че Дейвид се чувстваше ужасно.
	— Мога ли да направя още нещо? — попита, докато вървеше след двамата към къщата.
	Карл поклати глава и спря пред стълбището във вестибюла.
	— Ако не възразявате, бих искал да си полегна.
	— Шегуваш ли се! Разбира се, че ще си полегнеш! — възнегодува Дрейк. — И ще се върнеш на работа чак когато лекарят ти разреши. Ясно ли е?
	Карл кимна и слезе в приземния етаж, където се намираше малкият му едностаен апартамент.
	— А ако имаш нужда от нещо, просто кажи — подвикна подире му Дейвид. Не беше сигурен дали Карл го чу, защото изчезна от погледа му в дъното на стълбите, без да отговори.
	— Карл ще се справи и сам, Дейвид — рече Дрейк, а когато Дейвид вдигна глава към него, видя, че в очите му все още се четеше упрек. — Няма нужда от гувернантка.
	Дейвид преглътна и последва Дрейк в хола.
	— Сега като начало трябва да пийна нещо — каза баща му и се насочи право към домашния бар. Вместо обичайния джин с тоник си наля чист коняк и го изпи на екс.
	Дейвид се спря нерешително до вратата.
	— Съжалявам — повтори още веднъж. Беше го казал вече стотина пъти в болницата, но глождещото чувство в стомаха му така и не изчезваше. — Трябваше да те послушам.
	— Да, по дяволите, трябваше! — сряза го Дрейк. — Постъпи глупаво и лекомислено!
	— Но аз исках да помогна — оправда се Дейвид. — Нямаше как да зная, че…
	— Именно — прекъсна го Дрейк. — Няма как да знаеш, понеже още не си изпадал в подобни ситуации. За разлика от мен или Карл. Той щеше да надвие и тримата. Ако не се беше намесил, нямаше да се стигне дотук.
	Дейвид наведе виновно глава. Наистина си беше заслужил смъмрянето. Призляваше му дори само при мисълта, че ножът би могъл да прониже Карл на друго, може би дори фатално за живота място. Да не говорим, че и той сто на сто щеше да пострада, ако Карл не беше действал решително. И щеше да лежи с превръзка в кревата си. Или нещо по-лошо…
	И всичко това, понеже реши, че трябва да помогне на човек, който беше в състояние да отбие едновременната атака на трима противници. Карл беше очаквал да го нападнат с нож. В болницата разказа на Дейвид, че бе забелязал сгъваемия нож в задния джоб на рижия, когато беше тръгнал към тримата. Беше подготвен и щеше да обезоръжи мъжа, ако Дейвид не се беше намесил.
	Но не само това смазваше психически Дейвид. Мира не му даваше и фактът, че изобщо се беше стигнало до сбиване. Тази внезапна проява на насилие го изуми и разтърси из основи, докато Дрейк и Карл явно го приемаха за нещо напълно нормално.
	Младежът вдиша и издиша дълбоко и зададе въпроса, който през цялото време се въртеше в главата му:
	— Често ли стават такива неща?
	Дрейк сви рамене.
	— Не, не често. Но от време на време се случва. Затова в другите ми зали има екипи от най-малко трима охранители. Единствено Карл предпочита да работи сам, затова не съм му сложил помощници.
	При тези думи въздъхна.
	— Искаш ли да хапнеш нещо? Мога да поръчам храна — каза вече не толкова строго. Дейвид обаче още не се беше отърсил от преживяното следобед, затова любезно отказа.
	— Мисля да се кача в стаята си. Ако нямаш нищо против.
	— Не, върви — увери го Дрейк и се настани на оранжевия си диван с чаша в ръка.
	Без да каже дума, Дейвид излезе от хола и се качи по стълбите до таванската стая, която му бе предоставил Дрейк. Всъщност си беше завършено жилище, състоящо се от голямо помещение с легло, бюро и кът за сядане, както и кухненски блок и отделна баня.
	Обзавеждането беше модерно — също като в останалата част на къщата, а стаята обикновено беше окъпана в светлина, но докато вървеше към леглото, Дейвид призна пред себе си, че всъщност всичко това не му харесва. Хладната, някак дистанцирана атмосфера на цялата къща не му допадаше, а оранжевият мастодонт долу в хола направо му беше омразен. Дрейк не можеше без този цвят и оранжевото се срещаше на всяка крачка, а Дейвид го смяташе за твърде крещящо. Той предпочиташе по-приглушени тонове. По-стилно обзавеждане. Цялата тази дизайнерска изцепка не отговаряше на вкуса му. И не само тя. Всъщност нищо не отговаряше на вкуса му.
	Със стон се отпусна на леглото и се вторачи в таванския прозорец над главата си, през който се откриваше гледка към вечерното небе. Дали заради шока от преживяното, но изведнъж го обзе чувството, че мястото му не е тук. А може би това чувство не го беше напускало от самото начало, а той просто го бе потискал?
	Замисли се за дните в игралната зала, неизменните поръчки и рекламни кампании, проблемите с персонала, проблемите с местоположението, разговорите за нови придобивки и преустройство на филиалите. От седмици всеки ден обсъждаше тези въпроси с баща си и изпълняваше каквото му възложеше Дрейк. Само че го вършеше без желание. Нищо не му доставяше радост и така беше от първия ден. Липсваше му страстта, която извираше от Дрейк. А той не намираше нищо привлекателно в света на игралните автомати, даже напротив — той го отегчаваше. Липсваше му онова, което открай време беше _негова_ страст: старинни предмети. Красиви предмети. Антикварни вещи и картини, в чиято история си заслужаваше да се зарови.
	А в тази модерна обстановка се чувстваше чужд. Като риба на сухо. Мястото му не беше тук и след като най-накрая събра сили да си го каже, внезапно видя това, което толкова дълго не искаше да види.
	Отново се готвеше да тръгне по стъпките на друг, а този път те отгоре на всичко водеха и в погрешна посока.
	Не желаеше да управлява верига от игрални зали. По-скоро някое имение като Дарингам Хол, защото там би работил със сърце и душа. Но и това всъщност не бе мечтаното поприще. Силата му бе другаде. Буквално разцъфваше, когато имаше възможност да се занимава с произхода на предметите, с тяхното историческо значение, тяхната стойност. И го биваше да споделя познанията си с други хора. Ето това му доставяше радост и най-сетне трябваше да го признае открито и сам да си постави цели в живота, вместо да се мъчи да следва чужди такива. Единствено тогава имаше шанс да намери щастието си.
	_Не може отведнъж да станеш друг човек, Дейвид._
	Така му каза Анна при последното им скарване. И беше вярно. Не той се беше променил, а обстоятелствата… и то в негова полза, понеже сега му се откриваше шанс да вземе живота си в свои ръце. Не да оправдава очаквания, а да върши онова, което желае. Нещо, което наистина отговаря на интересите му.
	Дейвид усети как тежестта в гърдите му изчезна — за да се върне и да го смаже още в следващия миг, щом осъзна колко скъпо е заплатил за това прозрение. Тъй като по пътя към него бе загубил Анна, която обичаше повече, отколкото би могъл да й каже. Как можа да я отпрати!
	Но това е поправимо, рече си Дейвид и седна в леглото, изпълнен с решимост. Щеше да си я върне, още сега. С колата щеше да стигне за няколко часа във Франция. Щеше да поговори с Анна и да й каже, че се нуждаеше от нея повече, отколкото от въздуха, който дишаше. Че иска да е до него и никога повече няма да я пусне. А ако имаше суперголям късмет, може би тя…
	На вратата се почука и Дрейк влезе в стаята. Добре, помисли си Дейвид. Ето че можеше веднага да му съобщи решението си.
	— Дрейк, аз…
	— Имаш гости — прекъсна го Дрейк и отстъпи встрани, за да направи път на Анна.
	— Здравей — промълви тя с познатия му леко неуверен тон и тръгна към него.


>	22.

	— Анна!
	Дейвид скочи от леглото и се взря в нея, за миг загубил ума и дума. Едва когато тя застана пред него, възвърна донякъде способността си да мисли и посочи дивана.
	— Заповядай — покани я и колебливо седна до нея. — Какво правиш тук?
	Все още бе толкова шашнат, че не можеше да откъсне поглед от нея. Косата й беше малко по-къса, лицето — по-бледо от обикновено, а под очите й имаше сенки. Ала за него бе по-красива от когато и да било. Той преглътна с усилие.
	— Мислех, че си във Франция.
	— Бях — рече Анна. — Но преди два дни се върнах.
	— Какво? — Дейвид смръщи чело. — Сутринта Зоуи ми каза по телефона, че си още там.
	Анна сви рамене.
	— Тя дойде да ме прибере — поясни, а когато Дейвид се навъси, озадачен и донякъде ядосан заради лъжата, добави: — Според мен е помислила, че не желая да ти съобщава за връщането ми. — И се усмихна, но едва доловимо. — Нали й казах, че не искам да те виждам повече.
	Сърцето на Дейвид заби лудо.
	— А сега промени решението си?
	Тя не отговори веднага, а просто се загледа в него.
	— Само по този въпрос. Все още смятам за налудничава идеята ти да работиш в казино, макар да е на баща ти. И всъщност се канех да не спирам да ти се сърдя. Но след като се обади сутринта…
	Млъкна и Дейвид видя искриците в очите й, долови отчаяната решителност, прозвучала в гласа й.
	— Не мога повече, Дейвид. Направо не издържам. Чувствам се зле, когато сме разделени. Опитах се, честно, но всичко в онзи интернат ми се струваше ужасно. През цялото време ме измъчваше мисълта, че като се върна, няма да те заваря там. Не знаех как си и какво правиш, а това бе просто нетърпимо. Буквално се разболях и мама усети и помоли Зоуи да ме измъкне оттам.
	— Анна… — започна Дейвид, ала тя го прекъсна.
	— Не ми пука дали е неразумно. И не ми се слуша повече, че сме твърде млади или някоя друга идиотщина. Обичам те и зная, че сме създадени един за друг. Така че ако не желаеш да сме заедно, кажи ми тук и сега, че си много по-щастлив без мен. В противен случай няма да мръдна от тази стая.
	И го изгледа предизвикателно. Беше толкова възхитителна, че сърцето му се сви, а по лицето му се разля усмивка.
	— Не съм щастлив без теб. — Допря длан до бузата й и прокара пръст по сенките под очите й, за които бе виновен. После се наведе към нея и я целуна по устните, които толкова му бяха липсвали, че едва ли не изпита болка при досега с тях. Ала болката бе приятна, целебна, тя заличи скарването и остави място единствено за чувството, че двамата наистина си принадлежат.
	— Да те напусна беше най-глупавата ми идея досега и одеве реших да замина за Франция и да ти се извиня, че се държах като пълен кретен — призна той, когато миг по-късно се отдели от нея, и поклати глава. — И аз не зная защо си помислих, че ще е по-добре да се разделим. Бях толкова объркан и допуснах огромна грешка. Но всичко се промени. Сега зная какво искам.
	— Ами? — попита Анна с надежда в гласа. — И какво е то?
	Дейвид вдиша и издиша дълбоко и за пръв път намери думи, за да изрази току-що взетото решение.
	— Ще възобновя следването си, но ще променя специалността. Икономиката не е моята страст. Искам да следвам история на изкуството. Това ме интересува и ми се ще един ден да работя в тази сфера. Например като уредник на изложби. Сигурно има и куп други възможности. А освен това… — Тук въздъхна и обхвана ръката на Анна. — Освен това най-вече искам теб, Анна. Ако ме приемеш отново.
	— О, Дейвид! — Анна го целуна още веднъж. — Нито за миг не съм искала да се разделим. — Сетне смръщи чело. — Но как ще реагира баща ти на решението да си тръгнеш?
	Дейвид въздъхна.
	— Вероятно ще се разочарова, обаче в края на краищата сигурно ще прояви разбиране. Той държи много на фирмата си и не би желал да я поеме незаинтересован човек като мен. Пък и фактът, че вече няма да работя за него, не означава, че няма да се виждаме. Ще поддържаме контакт, той наистина е мъж на място.
	Анна отново грейна от отговора му и Дейвид се запита как бе издържал толкова дълго без нея. Никога вече, закле се наум, нямаше да заложи на карта връзката им тъй лекомислено. Привлече я пак в прегръдките си и я целуна, наслади се на допира до тялото й.
	— Можеш ли да останеш? — попита по някое време и затаи дъх, защото не знаеше как е дошла.
	Вместо отговор Анна се изправи и го дръпна да стане, тръгна с него към кревата. Там легна и протегна ръце към него.
	— Ела — прошепна съблазнително и Дейвид последва поканата й с най-голямо удоволствие.

	* * *

	— Дейвид?
	Приглушеният глас на Дрейк изтръгна Дейвид от съня. Младежът примигна срещу ярката слънчева светлина, падаща през таванския прозорец, и се усмихна, когато усети до себе си топлото тяло на Анна. Тя също помръдна и Дейвид не устоя на изкушението пак да я привлече към себе си и да я целуне по устните и хубавите сънени очи, преди да скочи от леглото и да нахлузи набързо панталона си.
	Дрейк продължаваше да чука тихо на вратата.
	— Дейвид, буден ли си?
	Когато миг по-късно отвори вратата, Дрейк му подаде слушалката на стационарния телефон.
	— Майка ти настоява да говори с теб — каза и свивайки извинително рамене, добави полугласно: — Съжалявам.
	После се обърна и изчезна надолу по стълбите.
	Стъписаният Дейвид вдигна слушалката до ухото си и се обади.
	— Защо не отговаряш на мобилния си телефон? — Гласът на Оливия прозвуча възбудено и обвинително. — Оставих ти безброй съобщения!
	Едва сега Дейвид се сети, че вчера бе изключил смартфона си в болницата.
	— Какво има? — попита малко нервно.
	Копнееше да се върне при Анна и нямаше никакво желание за пореден път да слуша оплакванията й, че още не били намерили кредитор. Или че персоналът не работел съвестно, или пък че Бог знае какво още не било наред в Дарингам Хол. Но всъщност се оказа, че тя искаше от него нещо съвсем различно.
	— Би ли могъл да си дойдеш? — Не изчака отговора му, а продължи припряно. — Дейвид, трябва да ми помогнеш. Моля те! Направих голяма глупост.


>	23.

	Когато се запъти към бунгалото, Кейт дочу още отдалеч развълнуваното скимтене на кучетата и леко се усмихна. Както и очакваше, д-р Сандхърст нямаше нищо против връщането й и тя отново се почувства у дома, изминавайки броените крачки от кабинета до двора. Ала не изпита предишната радост, когато Чернобрадко, Арчи и Къртичко я посрещнаха както винаги бурно.
	— Е, как сте? Чакахте ли ме?
	Наведе се към трите кучета и им раздаде щедра порция ласки, преди да влезе в просторната дневна.
	Обзавеждането си беше общо взето същото, само дето липсваха някои вещи. Например старият шкаф с витрина, наследствена вещ от родителите й, все още беше в Дарингам Хол, както и двете по-малки етажерки. Навремето Кейт ги купи с първите си спечелени пари, затова бе привързана към тях и ги взе със себе си, когато се премести в замъка. Празните места се набиваха на очи, но сърце не й даваше да си прибере мебелите. Това би потвърдило окончателно раздялата с Бен, а все още не беше достатъчно силна за това.
	Близо месец не беше чувала нищо за Бен, във всеки случай не лично от него. Само Тили й докладваше новините, когато се обаждаше от Ню Йорк. Не че имаше кой знае какво за разказване. В момента Бен явно почти не контактуваше с Питър, който също се питал какво ли прави приятелят му. Това важеше и за Камдънови, защото очевидно се обаждаше и на тях само спорадично и не даваше гласност на намеренията си относно Дарингам Хол. Докато бъдещето на имението не се решеше, всички полагаха усилия да продължават живота си, но несигурността, породена от заминаването на Бен, се усещаше на всяка крачка. Цялото имение бе потънало в някакво потресно вцепенение и Кейт се чувстваше по същия начин: вътрешно вцепенена. Движеше се машинално, ходеше на работа, грижеше се за необходимото. Нощем обаче лежеше будна и се бореше със спомените, които я спохождаха и измъчваха. Затова ограничаваше посещенията си в Дарингам Хол най-често до стопанските постройки и почти не се мяркаше в замъка. Вътре болката все още бе твърде силна.
	Тогава, по време на свадата, беше разглеждала всичко от своята камбанария. Беше ядосана, задето Бен я беше излъгал, и разочарована, че той не прояви воля да продължи битката за Дарингам Хол. Само че дали не го съдеше твърде сурово? Беше направил толкова крачки към нея, бе рискувал толкова много — дали не трябваше да оцени по-високо стореното? Дали тогава нещата биха се развили другояче?
	Толкова й се искаше да разбере как е той и дали още си мисли за връзката им като нея. Или отдавна се беше преориентирал. Навярно беше щастлив в Ню Йорк. Познаваше града много по-добре, отколкото английската провинция, и тя самата бе станала свидетелка колко добре се чувства там. Желаеше му всичко най-хубаво. Ала си пожелаваше и друго: Бен да е отново тук…
	Кучетата, които тъкмо се гласеше да пусне в градината, залаяха предупредително и се втурнаха към входната врата. Явно идваше някой и Кейт изстена безмълвно. След дългия работен ден предпочиташе да остане на спокойствие, въпреки това се приближи до вратата и се стресна, виждайки на прага вуйчо си и вуйна си.
	— О, здравейте!
	Насили се да се усмихне и само заради Бил отвори широко вратата и покани двамата вътре. Ако беше само Нанси, нямаше да я пусне след всичко, което се беше случило през последните седмици и месеци.
	— Извинявай, че нахълтахме така, Кейт — каза Бил, стоейки някак нерешително в стаята, — но има новини и Нанси настоя да ти ги съобщим лично.
	Нанси, която както обикновено се оглеждаше критично наоколо, обърна глава към мъжа си и кимна.
	— Кажи й, Бил — подкани го, но не можа да устиска и мигновено изтърси на един дъх новината: — Представи си, хванали са подпалвача!
	— Нима? — попита Кейт с облекчение и същевременно с тревога. — Кой е?
	— Младеж от Фейкънхам на име Стюарт Милс — поясни Бил. — Както изглежда, има нещо общо с момичетата, които бяха нападнали Бен. Приятел е на главатарката, онази Гейл Фостър.
	— Боже мой! — Кейт го погледна уплашено, когато си даде сметка какво означава чутото. — Акт на отмъщение?
	Бил кимна.
	— Явно е избрал целенасочено хамбара, понеже е искал да навреди на Бен.
	Кейт изпусна шумно въздуха от гърдите си и се опита да навърже нещата.
	— И как го уличихте?
	Бил се ухили доволно.
	— Ами като не може да си държи езика зад зъбите. В кварталната кръчма се похвалил, че е отмъстил на оня тип, дето вкарал приятелката му в пандиза. По време на разпита много бързо се оплете в противоречия. Освен това малко след пожара са го видели няколко пъти в селото. Старият Хендерсън даже си спомни, че Милс му задавал въпроси за Бен и плановете му относно замъка. Когато го притиснахме с тези показания, клекна.
	Бил видимо се гордееше с успешното разследване, но през главата на Кейт в момента минаваха други мисли.
	— Камдънови знаят ли вече?
	— Разбира се — увери я Бил. Отвори уста да добави още нещо, само че Нанси беше по-бърза, изтика мъжа си назад и погледна много сериозно и едва ли не настойчиво Кейт.
	— И господин Стърлинг сигурно също знае. Ако не, трябва да му кажеш, Кейт. Вие си говорите от време на време, нали? Предай му, че случаят е разрешен и вече може да се върне.
	Кейт толкова се стъписа, че в първия миг загуби ума и дума.
	— Той не си тръгна за това — отвърна след малко, макар че нямаше желание да го обсъжда точно с Нанси. — И не вярвам да се върне.
	— Ама как, длъжен е да се върне! — настоя вуйна й. — Вече няма туристи, Кейт, хората се тревожат. — И вдигна ръце. — Мери Боне, която държи малкия бутик до „Трите корони“, днес ми сподели, че оборотът й се сринал, понеже в двореца не идвали посетители. И Бог знае какво ни чака. Селяните, които щяха да доставят продукцията си на кафето, увиснаха, да не говорим за онези, дето се надяваха да започнат работа като келнери или общи работници. Те искат господин Стърлинг да се върне и да се заеме с имението!
	Невъзмутимо посрещна изненадания поглед на Кейт, а в думите й не се долавяше и капка угризение. Напротив. Както винаги се смяташе за права и това навярно нямаше да се промени, дори Кейт да й припомнеше с каква наслада бе разпространявала неверния слух, че Бен е замесен в пожара. Беше сред главните му критикари в селото и не намираше да каже и една добра дума за него и плановете му — но сега щеше да отрече и това. Беше непоправима и Кейт вече нямаше желание да хаби енергията си с нея. В тирадата на вуйна й я заинтригува единствено фактът, че настроенията в селото явно са претърпели обрат. Мнозина осъзнаха колко важни и правилни са плановете на Бен и макар вече да беше късно, Кейт изпита известно удовлетворение.
	— Нали ще му кажеш? — продължи да подпитва Нанси, само че Кейт не успя да й отговори, понеже кучетата пак залаяха, предупреждавайки за идването на друг човек.
	Кейт се приближи забързано до вратата, благодарна, задето не се наложи да обяснява на Нанси, че в момента изобщо не разговаря с Бен. Ей Богу, състоянието на връзката им ни най-малко не засягаше старата клюкарка.
	— Дейвид! — възкликна, учудена не на шега, щом видя новодошлия. — Мислех, че си в Лондон.
	— Бях — отвърна Дейвид и грейна в усмивка, сякаш от радост, че се е завърнал, или заради нещо друго. Но само след миг отново стана сериозен. — Може ли да поговорим?
	Кейт моментално усети, че се е случило нещо и че явно иска да го обсъдят на четири очи, тъй като Дейвид определено се стъписа, виждайки Бил и Нанси.
	— О, ти имаш гости. Тогава може би ще намина по-късно, когато…
	— Не, няма нужда. Ние и бездруго се канехме да тръгваме — прекъсна го Бил.
	И изведнъж се разбърза. Навярно усети, че кавгата между Кейт и жена му вече витае във въздуха. А той — както винаги — гледаше да я предотврати. Днес обаче страхът му от конфликти по изключение бе добре дошъл за Кейт. Затова не настоя да останат, а едва ли не ги изтика навън.
	На излизане Нанси не се стърпя и измери Дейвид с любопитен поглед, а по пътеката през двора се обърна още няколко пъти. За да не й даде нов материал за сплетни, Кейт веднага покани Дейвид в бунгалото, където никой нямаше да ги безпокои.
	Дейвид я последва, но любезно отказа предложената чаша чай.
	— Е, изплюй камъчето — каза Кейт. — Какво толкова спешно има?
	Дейвид въздъхна.
	— Тук съм не заради себе си, а по молба на майка ми. Или да го формулираме по друг начин: тук съм, защото тя не смее да дойде.
	Тази новина изненада Кейт. Почти не беше виждала Оливия след заминаването на Бен, но в редките случаи, когато се засичаха, Оливия се държеше значително по-приветливо отпреди.
	— Да не съм извършила нещо нередно?
	Дейвид поклати глава.
	— Ти не, тя е извършила. Нещо, от което много се срамува и което държи да поправи.
	— Аха. — Кейт смръщи чело. — И за какво става въпрос?
	— За това тук.
	Дейвид й подаде пакетчето, което носеше със себе си.
	Беше затворен подплатен плик, на който пишеше нещо, а когато Кейт го разгледа по-внимателно, сърцето й подскочи, тъй като позна завъртяния почерк. Беше на Ралф Камдън, който бе написал само две думи.
	_За Бен._


>	24.

	— Какво има вътре?
	Кейт опипа плика — беше тежък, сякаш в него имаше книга или нещо подобно.
	— Не знам. — Дейвид въздъхна и се облегна назад. — След смъртта на татко майка ми го е намерила в едно от неговите чекмеджета. Очевидно е предназначен за Бен.
	— Но… — поде Кейт.
	Той кимна.
	— Но тъй като го държиш в ръка, е също така очевидно, че не го е дала на Бен. — И поклати глава, сякаш сам не можеше да проумее този факт. — Мама ми се обади сутринта и ме помоли да отида веднага при нея. Направо не беше на себе си и ми отне доста време, докато я успокоя и изкопча информация от нея. Явно често е сънувала кошмари и сега си въобразява, че татко говори с нея от гроба и й се сърди, понеже не е уважила последната му воля. Каза ми, че…
	— Скрила е плика? — прекъсна го Кейт, понеже едва сега схвана напълно значението на казаното от Дейвид. — Защо?
	— Точно това я попитах и аз — рече Дейвид. — Отначало твърдеше, че след смъртта на татко била толкова объркана, че чисто и просто забравила. Само че аз не й се вързах и накрая си призна, че ревнувала. Не можела да понесе, че последните мисли на Ралф не били отправени към нея. Освен това напълно несправедливо обвинявала Бен за случилото се и според мен решението й да скрие плика е форма на отмъщение.
	Мислите се надпреварваха в главата на Кейт. Какво ли съдържаше пликът? Може би нещо много важно, а Бен не го беше получил. Дали нещо би се променило, ако Оливия не го беше задържала? А дали би се променило сега, ако Бен се запознаеше със съдържанието му? Част от нея копнееше да повярва в това, но Кейт игнорира искрицата надежда, която мигновено бе припламнала в гърдите й. Бен си беше отишъл и никаква новина, свързана с починалия му баща, нямаше да го върне. Така че се съсредоточи върху другия важен въпрос.
	— И сега какво?
	— Същото се запитахме и ние с мама и затова съм тук — поясни Дейвид. — Кейт, ти най-добре познаваш Бен и можеш най-вярно да прецениш как ще реагира. Мама иска да поправи грешката си, но се бои, че отношенията между Бен и нас отново ще се обострят, ако той разбере, че е скрила плика. Как мислиш? Дали за него ще има значение да получи нещо от Ралф, или вече му е все едно?
	— Естествено, че не му е все едно — отвърна незабавно Кейт. — Трябва да го получи, независимо как ще постъпи след това. Негово право си е.
	Това не подлежеше на съмнение.
	И Дейвид явно виждаше нещата по същия начин, понеже кимна.
	— Тогава най-добре да го занеса веднага в пощата — каза и понечи да стане, но Кейт го задържа.
	— Не, идеята не е добра.
	Цялото й същество се възпротиви на мисълта да поверят нещо толкова важно в ръцете на пощальоните. И дори Дейвид да изпратеше плика препоръчано и той да пристигнеше здрав и читав при Бен, проблемът, засегнат от Дейвид, си оставаше. Работата беше много деликатна. Ето защо всъщност имаше само един изход.
	— Трябва да му го предадем лично и да му обясним как се е стигнало до това голямо закъснение.
	Дейвид кимна, след като Кейт му изясни мотивите за предложението си.
	— Вярно е, имаш право. Предполагам, че мама би се заела, понеже се чувства много зле заради постъпката си. Само че това вероятно няма да се окаже добър вариант. Нали я познаваш, тя не е… особено дипломатична. Съмнявам се, че ще е най-подходящата пратеница, още повече че взаимоотношенията й с Бен и бездруго не са блестящи. Така че това най-вероятно само ще влоши нещата.
	Кейт кимна, тъй като бе напълно съгласна с него. Пък и имаше много по-добра идея.
	— По-добре да го направя аз.
	— Ти? — Дейвид я погледна с изненада. — Това… би било страхотно, Кейт. Но… — И сбърчи чело. — Възможно ли е?
	Кейт кимна решително.
	— Ще замина още утре.
	Това предложение видимо зарадва Дейвид.
	— Супер, Кейт. Аз самият бих могъл да отида чак другата седмица, понеже спешно трябва да се върна в Лондон, за да уредя едно друго. А някак не ми се струва почтено да караме Бен да чака още. — После се навъси. — Но какво ще стане с работата ти? Можеш ли да тръгнеш без предупреждение?
	Това действително беше проблем, но дребен.
	— Просто ще помоля д-р Сандхърст да ме замести. Сигурна съм, че ще се съгласи.
	— Хм. — Погледът му си остана скептичен. — Наистина ли ще го направиш, Кейт? Сигурна ли си? Искам да кажа… защото нали ти и Бен… — Дейвид потърси точните думи. — Наистина ли няма да ти причини неудобство?
	— Не. — Тя кимна енергично, за да увери и себе си, че решението й е правилно. — Бен трябва да получи плика час по-скоро. И… аз и бездруго се канех да поговоря още веднъж с него.
	Дейвид явно си отдъхна, но сякаш не само заради плика.
	— Да, според мен така е най-добре. — Сетне се наведе към нея и я целуна по бузата. — Благодаря ти! Нямаш представа колко ми помагаш. — След тези думи се изправи. — Съжалявам, обаче трябва да бягам. В момента съм малко под пара. Ще ме държиш в течение, нали?
	Кейт му обеща, а щом Дейвид си тръгна, се облегна на вратата и си пое дълбоко дъх.
	Предложението й да занесе плика може би не беше удачно. Беше дори доста откачено, в края на краищата нямаше представа как щеше да реагира Бен, когато застанеше най-неочаквано пред него. Ала мисълта, че ще го види, и то скоро, ускори пулса й и копнежът, с който напразно се бореше седмици наред, подкоси краката й.
	С въздишка се оттласна от вратата и отиде до масичката. Вдигна плика, претегли го на длан и за миг се поколеба. После отиде до компютъра си и го включи, за да провери утрешните полети от Лондон за Ню Йорк.


>	25.

	— Още едно.
	Бен плъзна празната си чаша по барплота и зачака бармана да я напълни още веднъж с бърбън. Беше третото му питие и все още не беше сигурен дали щеше да спре след него.
	Преди в сряда вечер обикновено беше в офиса и работеше. Изобщо не би му хрумнало да отиде в бара срещу жилищната си кооперация и да се взира мрачно в чаша с уиски. Само че тогава все още беше абсолютно наясно какво да прави. А не си блъскаше главата над най-различни проблеми. И не се мъчеше да забрави една жена, чийто образ го преследваше навсякъде.
	Връщайки се в Ню Йорк, вярваше, че ще успее лесно да се впише отново в стария си живот. Естествено, трябваше да уреди въпроса с Дарингам Хол, но това не му се виждаше толкова сложно. Пък и бе дълбоко убеден, че градът ще му предложи достатъчно възможности за разтуха, за да забрави бързо престоя си в Източна Англия. Мислите обаче не го напускаха и положението се влошаваше с всеки изминал ден, така че сега, четири седмици по-късно, беше на ръба да капитулира.
	Сякаш бе затънал в тресавище и ни напред, ни назад. Искаше да се отърве от Дарингам Хол и предпочиташе да го даде на Камдънови. Само че те и до днес не бяха намерили начин да се разплатят с него. Така че по принцип му оставаше само едно: да приеме офертата, която Луис Бартън му направи непосредствено след пожара. Съседът на Камдънови бе твърдо решен да придобие Дарингам Хол и сега даже беше повишил значително цената — вероятно защото Бен още не бе реагирал на предложението. Сумата щеше да стигне за покриване на направените от него разходи по замъка и дори щеше да му остане малка печалба. С други думи: добра сделка, която би му дала възможност за връщане във фирмата или за ново начало в Ню Йорк.
	Само дето Бен не можеше да се реши. Досега сърце не му беше дало да каже на Камдънови, че потенциалният купувач е Бартън, понеже знаеше как биха приели факта, че имението ще попадне точно в ръцете на заклетия им враг. Бартън по всяка вероятност се ръководеше от същите мотиви, които бяха довели Бен в Англия. Жадуваше мъст, искаше да навреди на Камдънови и по ирония на съдбата Бен тъкмо заради това не желаеше да му продаде имението. Не можеше обаче и да го задържи, в противен случай никога не би успял да остави всичко зад гърба си. Ето затова беше в задънена улица.
	Бен направи гримаса и отпи още една глътка от бърбъна, усети как алкохолът запари на гърлото му. Естествено, имаше и още един вариант: чисто и просто да припише имението на Камдънови. Беше обмислял и него. Вярно, тогава щеше да се прости с вложението си и макар че не държеше кой знае колко на парите, това би била огромна стъпка назад. А освен всичко останало нямаше гаранция, че Камдънови ще съумеят да задържат Дарингам Хол. Само едно беше сигурно: ако Бен продадеше имението на Бартън, семейството му щеше да го намрази. Също и Кейт. Но тя и бездруго вече го мразеше…
	— Тежък ден, а?
	Бен вдигна глава и видя съблазнителната усмивка на жената от съседния стол. Беше дошла преди минути и това не убягна от вниманието му, но дотам. Сега я огледа по-внимателно. Около тридесетте, брюнетка и дяволски красива — дълги крака, фантастична фигура и лице, което би могло да украси корица на списание. Усмивката й се задълбочи малко повече, а в сините очи заигра предизвикателно пламъче.
	— Имате вид на човек, който се нуждае от компания — каза жената. — Или предпочитате да пиете сам?
	Бен се вгледа в нея. Намеренията й бяха недвусмислени: езикът на тялото, усмивката, всичко подсказваше, че търси флирт. Като начало. А какво щеше да последва, това също беше ясно. Той познаваше играта, беше я играл достатъчно често, за да знае, че сега просто трябва да отвърне на усмивката й и да почерпи жената с питие. Щяха да си побъбрят и да пийнат, а накрая да отидат в апартамента му. И той поне за една нощ можеше да се престори, че всичко си е постарому.
	Само дето не проявяваше интерес. Жената не будеше нищо в него.
	— Толкова мълчалив? — Фактът, че все още не бе реагирал на опита й да установи контакт, явно я изнерви, защото сега усмивката й му се стори някак напрегната. — Между другото аз съм Наташа.
	Бен й каза името си и сега усмивката й стана по-широка, по-уверена в победата. Хубави очи има, помисли си той. Обаче са в погрешния цвят. А дори да бяха кафяви, на Наташа пак би й липсвало нещо, което той машинално търсеше в лицата на жени. Бяха безбройни, ала нито една не издържаше сравнението, което неволно правеше всеки път.
	— От квартала ли сте? — продължи с въпросите Наташа и той понечи да кимне, но се разколеба и плъзна поглед покрай нея, насочи го към улицата, която се виждаше през голямата стъклена витрина на бара. Пред неговата кооперация беше спряло такси и жената, която тъкмо слизаше, в гръб му заприлича на Кейт. Ей Богу, би могъл да се закълне, че…
	О, я се стегни, смъмри се наум. Не беше Кейт, нямаше начин да е тя. През последните седмици беше ставал достатъчно често за смях, спирайки на улицата жени, които му приличаха на нея. Въобразяваше си, Кейт беше в Англия. И нямаше желание да дойде, иначе отдавна да го е направила. Така че със сигурност не би слязла най-неочаквано от такси.
	Но тази жена имаше походката на Кейт. И косата…
	— Е, добре, разбрах.
	С кисела физиономия Наташа се смъкна от стола и безкрайно обидена, смени мястото си, седна в другия край на бара и повече не удостои Бен с поглед.
	Дотук беше, рече си той с облекчение и пак погледна към входа на кооперацията. Таксито го нямаше вече, а жената, която адски приличаше на Кейт, също не се виждаше никъде.
	В душата му отново се наслои тягостно, за жалост твърде добре познато усещане за празнота и той припряно гаврътна остатъка от бърбъна си. За момент се почуди дали да си поръча още един, обаче се отказа, защото не му се седеше повече в компанията на непознати. В момента би продължил да пие единствено с Питър, но откакто Тили Флечър живееше с приятеля му, това вече не беше толкова лесно.
	Не че не харесваше Тили, напротив. Нищо лошо не можеше да каже за нея, англичанката беше жена чудо и определено се отразяваше добре на Питър. Откакто бяха заедно, приятелят му направо цъфтеше и Бен много се радваше за него. Английският акцент на Тили и фактът, че беше близка приятелка на Кейт, обаче затрудняваха общуването му с нея. Тя постоянно му напомняше за времето, прекарано в Англия, а той не желаеше да мисли за него, затова и се обаждаше рядко на Питър. Само дето всичко беше безпредметно. Не можеше да избяга от образа на Кейт, след като непрекъснато си въобразяваше, че я вижда по улиците…
	Разбира се, би могъл да се обади и на Сиена Уокър. Бившата му асистентка положително би изявила готовност да му прави компания, тъй като през изминалите седмици бе демонстрирала доста жив интерес към него. Често му телефонираше, всеки път под различен предлог. Например, за да върне някаква дреболия от отдавна опразнения му кабинет, която изобщо не му трябваше. Или за да го уведоми за обаждането на бизнес партньор, който държал да разговаря с него. Случваше се да се обадят хора, които отдавна не бяха в контакт с фирмата и не знаеха за оттеглянето на Бен. Или пък търсеха връзка с него чрез Сиена, защото не знаеха номера на мобилния му телефон. С малки изключения ставаше въпрос за маловажни неща, които не го интересуваха. Сиена обаче въпреки това го държеше в течение на всичко — и Бен беше наясно с причината.
	Сиена беше много амбициозна и многократно бе намеквала, че иска да се издигне в кариерата си. Целта й беше перспективна позиция в компания — един от глобалните играчи, и Бен можеше да се превърне в нейния пропуск за там. Знаеше, че след връщането му вече го преследват многобройни „ловци на глави“. Ставаше дума за водещи позиции във високите етажи, а тъй като Сиена държеше да работи именно там, навярно се надяваше, че Бен ще я вземе със себе си, ако приеме някое от предложенията. Оттук и честите разговори — тя използваше всяка възможност, за да пусне пипалата си и да му напомни, че наистина е много отговорна и компетентна сътрудничка. Само че не го познаваше. В случай че започнеше нещо ново, със сигурност не би работил като служител във фирма, не проявяваше никакъв интерес към подобни предложения. Но даже да се съгласеше, би взел в екипа си Питър, а не асистентката.
	Бен въздъхна. Не, идеята да се обади на Сиена не беше добра. Обеща си известно време да не ходи в барове, където да го заговарят някакви си Наташи. В момента го интересуваше само една жена — а тя бе далеч оттук, чак в Англия…
	Направи знак на бармана, че иска да плати. Когато малко по-късно влезе в жилищната си кооперация, прекоси фоайето с черно-бели подови плочки и се насочи към асансьорите, за миг-два се замисли дали да попита портиера — възрастен мъж с черна къдрава коса на име Алфредо — дали не го е търсил някой. После обаче се отказа, понеже Алфредо говореше по телефона, а и му се стори глупаво да задава този въпрос. От таксито не беше слязла Кейт и беше крайно време да престане да вижда призраци.
	Вратите на асансьора се отвориха на неговия етаж и Бен слезе. След няколко крачки стигна до вратата на жилището си и отключи. Небрежно хвърли ключа в купата върху ниската секция и окачи сакото си на порт мантото. Сетне отиде в хола и застана пред огромния френски прозорец. Великолепната гледка към Сентрал Парк бе главната причина да купи апартамента навремето. В момента обаче Бен не обръщаше внимание на вечерното оживление долу, а се взираше в огледалния си образ в стъклото. Лицето му изглеждаше пепеляво, а изражението му беше сърдито. Недоволно. Какво чакаше всъщност, запита се и за пореден път се ядоса на неспособността си да вземе окончателно решение. Така не можеше да продължава. Най-накрая трябваше да…
	Звън раздра тишината и го стресна. Беше домофонът до входната врата, чрез който можеше да се свързва с портиера във фоайето.
	— Да? — запита рязко Бен, след като вдигна слушалката.
	— Господин Стърлинг, търси ви някоя си госпожица Хъкли — ведро съобщи Алфредо.
	Бен преглътна с усилие.
	— Кейт Хъкли? — попита, опасявайки се, че не е чул правилно.
	— Да, точно така — потвърди Алфредо. — Тя идва и по-рано, но вие не се бяхте прибрали, а нали знаете, че не пускаме никого, който…
	— Изпратете я горе — прекъсна го Бен и остави слушалката. След това разтвори широко входната врата и впи очи в асансьора. Светещите в червено цифри над него намаляваха, което означаваше, че кабината се движи надолу. Бен се взираше като хипнотизиран в числата, следейки пътя на асансьора, видя как стигна до партера и там се позабави. После номерата на етажите отново взеха бързо да растат и ето че тихият звуков сигнал съобщи за пристигането на кабината на неговия етаж.
	Вратите се плъзнаха встрани и Кейт се появи в коридора. Щом го видя застанал на вратата, се поколеба, ала след миг-два тръгна към него.
	Бен усети как цялото му тяло се напрегна, докато поглъщаше с очи всеки детайл от нея: тъмните къдрици, бледото лице, топлите кафяви очи, които бяха приковани в него. Носеше разкроената зелена пола, която той толкова харесваше, и черна блуза. В комбинация с черните ботуши, късия шлифер и малката пътна чанта се получаваше тоалет, с който като нищо можеше да конкурира нюйоркските модни икони. Но дори да беше по джинси и стара тениска, за Бен пак щеше да е по-красива от всички Наташи и Сиени на света.
	На крачка от него Кейт спря и той впрегна цялото си самообладание, за да не я докосне. Не биваше да го прави, съзнаваше това, тъй като нямаше представа до какво би довело.
	— Може ли да вляза?
	Гласът й, който не бе чувал от цяла вечност, породи в него нещо, което отчаяно бе държал под ключ, и Бен сподави въздишката си с върховно усилие. Отстъпи встрани и й направи път да влезе, сетне заключи вратата и я последва в хола.
	Там застанаха безмълвни един срещу друг, на няколко крачки разстояние. Накрая Бен се покашля.
	— Какво правиш тук? — попита дрезгаво, не знаейки на какъв отговор да се надява.
	Кейт остави на земята пътната си чанта и извади от нея подплатен плик.
	— Исках да ти дам това — каза и остави припряно плика на холната маса, сякаш за да му попречи да се приближи и да го поеме от ръката й. На ярката светлина от плафониерата Бен забеляза неувереното й изражение.
	— От Оливия е — допълни Кейт. — Не, всъщност е от Ралф. Искал е да ти го даде, но не е успял. Ние… ние решихме, че трябва да ти го предадем.
	След тези думи тръсна глава. Изглеждаше недоволна от себе си, все едно първоначално бе смятала да започне по съвсем друг начин обърканото си обяснение. Но в момента Бен тъй или иначе не проявяваше никакъв интерес към плика.
	Тръгна към Кейт, понеже в очите й припламна нещо, което го привлече неудържимо. Непосредствено пред нея спря и потопи погледа си в нейния.
	— Само затова ли дойде? — запита тихо.


>	26.

	Сърцето на Кейт се качи в гърлото й, когато вдигна глава към Бен. Сега беше толкова близо до него, че усещаше топлината на тялото му и едва си поемаше дъх от вълнение.
	През дългия полет беше имала достатъчно време да си представя срещата с Бен, ала в нито един от сценариите й той не се беше приближил толкова до нея. По-скоро очакваше да се държи резервирано, както при последната им среща в Дарингам Хол. Или гневно. Дори умираше от страх да не стане така.
	Само че в очите му не прочете нищо подобно, а сякаш видя отражение на своя копнеж и своята болка. И смутено поклати глава.
	— Не, аз… — поде, но веднага млъкна, защото не можеше да му каже другите причини за идването си. Че не издържаше повече без него. Че трябваше да разбере как е той и дали междувременно нещо се е променило. Дали въпреки всичко още я иска…
	Бен допря длан до бузата й и прокара палец по устните й, от което по цялото тяло на Кейт преминаха тръпки на възбуда.
	— Липсваше ми.
	Признанието му изцяло я обезоръжи и тя безволно потъна в сивите му очи, внезапно забравила за какво се бяха скарали. Вече не можеше да посочи нито един аргумент защо не бива да е при него, а когато той се наведе към нея, секундата, в която все още можеше да го възпре, отлетя. Дори откликна на движението му и когато устните им се срещнаха, допирът я разтърси като токов удар. Със стон се отдръпна назад и погледна Бен в очите, видя желанието в тях. След това сякаш от само себе си се устреми към него, обви ръце около врата му и усети как той я притисна в обятията си. Целувката му имаше познат и същевременно възбуждащ вкус и Кейт изведнъж изпита непреодолима потребност от докосванията му — по-силна от инстинкта да диша.
	Тя принадлежеше на Бен. Все още. И това вероятно никога нямаше да се промени. Точно в този момент обаче й беше абсолютно безразлично дали щяха да съумеят да запазят връзката си и дори той да не се откажеше от своите намерения, тя не можеше да спре да го целува. Желаеше го, ако ще и утре да се събудеше и да установеше, че все още има хиляди причини, които им пречат да са заедно.
	Бен свали шлифера й и я вдигна на ръце, отнесе я в спалнята. Често го беше правил, ала когато този път легна до нея, всичко бе различно. Докосванията му бяха нежни и настойчиви, трескави и внимателни и всяко от тях възпламеняваше тъй неистово Кейт, че очите й плувнаха в сълзи. Сякаш копнежът, който се бе насъбрал у нея през отминалите седмици, отведнъж намери отдушник. Всичките й сетива бяха фокусирани върху Бен, върху устните и ръцете му, които изучаваха тялото й и го превземаха наново след дългата раздяла.
	Тя също копнееше да го почувства, с треперещи пръсти разкопча ризата му и я разтвори, зацелува мускулестите му гърди и вдъхна аромата му, който толкова харесваше. Думите помежду им станаха излишни, телата вече се разбираха пипнешком и се откриха взаимно, докато двамата се събличаха. Когато бяха вече голи, миг-два полежаха един до друг, изпивайки се с очи. Кейт беше омаломощена от щастие и желание. Жадуваше Бен, а Бен жадуваше нея. Нищо друго нямаше значение.
	Той отново започна да я целува и да я гали. Знаеше какво й харесва, задържа устните си върху шията й и обхвана с тях зърната на гърдите й, стимулира ги, докато Кейт обви ръце около врата му, простена и гърбът й се изви в дъга. Беше готова за него, копнееше да го усети в себе си, затова разтвори бедра и изохка от наслада, когато той проникна в нея.
	Изпълни я до краен предел и тя за миг изпита блаженство от сливането с него.
	_Обичам те, Бен Стърлинг_, помисли си Кейт, а от ъгълчето на окото й се отрони сълза, когато си даде сметка, че не бива да му го казва. Нямаше гаранция, че не лежеше за последен път в обятията му, изгаряща от неутолимото желание, което бушуваше във вените й, а това направи момента още по-сладко-горчив, накара я да се разтрепери още по-силно.
	Бен се раздвижи и Кейт сключи ръце на гърба му, откликна на повика. Всеки от тласъците изпращаше тръпки по цялото й тяло, от които задъханото напрежение в нея се надигаше и я отнасяше все по-високо към стръмния връх.
	— Погледни ме — рече властно Бен и тя потъна в очите му, потъмнели от страст и нещо друго, собственическо, което досега не бе забелязвала в тях. Като че ли държеше тя да му принадлежи изцяло, искаше от нея повече отпреди.
	— Кажи името ми — прошепна с дрезгав глас и отново я увлече в този неустоим ритъм, който сякаш я водеше към гибел.
	— Бен! — извика Кейт, когато вече не издържаше, и се вкопчи в него. Всичко в нея се фокусира върху един-единствен всеизгарящ момент. И тогава издиша и се отпусна, усети как я заляха горещите вълни на експлозията.
	— О, Господи, Бен!
	Разтресе се неконтролируемо, по бузите й потекоха сълзи, понеже всичко й дойде в повече.
	Бен я последва в екстаза миг по-късно, потръпвайки отново и отново в нея, а Кейт го пусна едва когато тръпките полека-лека стихнаха. И двамата дишаха тежко и им отне доста време, докато се отделят един от друг. Ала той веднага я привлече към себе си, намести главата й върху гърдите си и я целуна по косата, а тя въздъхна щастливо.
	Не искаше да мисли, искаше само да се наслади на интимния момент в прегръдките му. Все пак по някое време, когато дишането й се успокои, реалността отново нахлу в главата й, а заедно с нея и съзнанието, че още нищо не се е оправило. И сега й беше много по-трудно да приеме, че двамата може би нямат общо бъдеще.
	— Вярно ли е, че са открили подпалвача? — попита в един момент Бен и наруши тишината.
	Кейт вдигна глава.
	— Да — потвърди и докато му предаваше чутото от Бил, се мъчеше да разгадае изражението му. Дали интересът му към това бе добър знак? — Мисля, че хората, които те бяха набедили, дълбоко се разкайват.
	Бен изсумтя, но не каза нищо.
	— Така е — настоя Кейт. — Всички си дадоха сметка какво си направил за имението. В Дарингам Хол се усеща липсата ти, Бен. На всяка крачка.
	Държеше да му го каже, дори това да не променеше нищо.
	— Липсваш и на мен — добави полугласно.

	* * *

	Бен видя предпазливата надежда в очите на Кейт и усети как нещо в него се огъна. Чувството беше стряскащо, нещо като свлачище в душата му, което го остави без дъх.
	Мамка му, и тя му липсваше — повече, отколкото признаваше пред себе си. Искаше да я държи в обятията си, да я усеща, и мисълта, че може пак да си тръгне, го съсипваше. Това беше цената, задето бе допуснал да влезе под кожата му както никоя друга жена. Беше се опитал да я забрави, но не се получи и сега нямаше идея как да постъпи.
	Смяташе, че не може да изпълни желанието, което прочете в очите й. Не можеше да се върне в Дарингам Хол, защото всичко щеше да започне отначало и той вероятно щеше да претърпи нов провал. Само че този провал щеше да го засегне много по-дълбоко, понеже вече нямаше как да се залъже, че търси единствено деловото предизвикателство. Или че се нуждае от нова тръпка. Не, щеше да го направи, тъй като искрено се надяваше там да намери своето място. И ако го допуснеше — чувството, което сега едва ли не взривяваше гърдите му, нямаше да може да избяга. Тогава бе длъжен да остане и да издържи докрай, а тази мисъл го изпълваше с неизразим страх.
	— Бен? — промълви Кейт и неувереността в гласа й му причини болка.
	Утре, рече си. Утре щеше да обмисли откъде да започне. Сега искаше само да върне усмивката на Кейт. Докато тя беше тук, искаше още веднъж да се загуби в нейната мекота и нейното ухание. Ето защо се наведе и отново завладя устните й, пробуди страстта помежду им, която лумна като пламък и го лиши от способността да мисли.


>	27.

	Кейт отвори очи и се запита какво я бе събудило. Слънчевите лъчи вече влизаха през прозореца и тя се протегна доволно при спомена за вълнуващата нощ с Бен. Усещаше аромата му по себе си и въпреки че не си беше доспала, беше щастлива и изпълнена с енергия — до мига, в който се обърна и видя, че неговата половина от леглото е празна.
	Изненадано се изправи в леглото и се огледа наоколо. Но Бен го нямаше в спалнята и Кейт усети остра болка на разочарование, забелязала, че панталонът и ризата му не са на пода до леглото. Значи, вече се беше облякъл. Тя се отпусна на възглавницата и въздъхна. Така й се искаше да се събуди до него, да прочете в погледа му, че миналата нощ е означавала много и за него.
	Бързо стана и навлече една от ризите му, закачени в гардероба, после отиде в хола.
	— Бен? — попита предпазливо, тъй като се надяваше той все пак да е в апартамента. Само че никой не й отговори. Явно бе излязъл, без да й остави бележка къде отива.
	Разочарованието й се върна, но Кейт реши да погледне прагматично на нещата. Големият стенен часовник показваше девет и нещо. Може би Бен имаше делова среща и просто бе забравил да й спомене. Или бе отишъл да купи нещо. Сигурно щеше да се върне скоро, така че тя можеше да оползотвори времето и да се погрижи за утринния си тоалет.
	Когато се върна в хола, след като беше взела душ и се беше облякла, обаче констатира, че все още е сама в апартамента.
	Къде ли се беше дянал Бен?
	Объркана, Кейт се отпусна на широкия диван. Изведнъж й стана студено, а неувереността, която досега успешно бе потискала, се върна с нова мощ.
	Не, Бен надали я беше оставил сама, за да й даде време да си тръгне… Или? Тази мисъл подобно на ледено острие помрачи приятните спомени от изминалата нощ, внезапно я накара да се усъмни във всичко, което допреди минути я правеше щастлива. Беше толкова сигурна, че в очите на Бен бе открила нещо, което не бе виждала досега. И начинът, по който я беше любил, а по-късно държал в прегръдките си, нежностите, целувките: нима това не бе признание, че и той не може да се откъсне от нея? Не означаваше ли, че иска да опитат още веднъж?
	Кейт стана и заснова неспокойно из стаята, а през вътрешния й взор отново изплува ужасното им спречкване. Ами ако Бен не беше променил намеренията си? Ако не желаеше никога повече да се връща в Дарингам Хол? Дали пък не искаше тя да дойде при него в Ню Йорк? При тази мисъл преглътна. Това навярно бе единствената възможност да останат заедно и колкото и трудно да приемаше тази мисъл — нима не му дължеше поне да се опита след всичко, което бе сторил за нея?
	Силно жужене я изтръгна от размишленията й. Кейт се озърна и видя, че беше мобилният телефон на Бен. Апаратът вибрираше и се плъзгаше по стъкления плот на холната маса. Не го беше взел със себе си и тя неволно се запита дали това не бе добър знак. Ако беше излязъл за по-дълго, то щеше да го вземе, нали така?
	Погледът й падна върху плика, който бе донесла от Англия. Лежеше до телефона, все още затворен, и Кейт се изчерви, сещайки се, че не е изпълнила докрай мисията си. Трябваше да обясни на Бен защо е получил едва сега пратката от Ралф, а това отново засили неувереността й. Съдържанието би могло да умилостиви Бен или пак да го настрои срещу Камдънови и тя се страхуваше от момента, в който той щеше да отвори плика. Но още по-ужасно беше чакането. Независимо как щяха да се развият събитията, се надяваше Бен да дойде час по-скоро, за да поговорят за случилото се между тях и за бъдещето. Нуждаеше се най-сетне от яснота…
	Кейт трепна, когато мелодичен сигнал наруши тишината в апартамента. Отне й миг, докато разбере, че е телефонът, който бе на помощната масичка до дивана. Слушалката беше с елегантен минималистичен дизайн, поставена под наклон върху зарядната станция. Кейт се взря напрегнато в апарата и за части от секундата се изкуши да се обади, надявайки се, че е Бен. Само че това беше абсурдно: защо му беше да набира собствения си номер, още повече че нямаше в себе си мобилен телефон? А кой го търсеше — това пък изобщо не й влизаше в работата. Така че скръсти ръце пред гърди и остави телефона да си звъни. След шестия път се включи телефонният секретар и гласът на Сиена Уокър се разнесе от микрофона.
	— Здравей, Бен. Дано не те безпокоя, но реших, че е добре да ти съобщя: току-що пак се обади онзи Луис Бартън. Каза, че не отговаряш на мобилния си телефон, затова пробвал да позвъни на мен. — Сиена изпръхтя и продължи: — Доста упорит субект. И крайно нелюбезен. Повече нямало да вдига офертата си и настоявал най-накрая да чуе отговора ти. Ядоса се не на шега, твърдейки, че нарочно си го държал в напрежение. Така ли е, Бен? — Засмя се, а лицето на Кейт се вкамени. — Е, зная, че си способен на това, известни са ти всички хватки. Във всеки случай посмекчи тона, като го предупредих, че няма да ти предам съобщението му, ако не…
	Кейт спря да слуша, усети как на гърлото й заседна буца. Значи, Бартън действително искаше да купи Дарингам Хол!
	— … обади, когато пожелаеш. Знаеш къде да ме намериш.
	Сиена явно се канеше да затвори, затова Кейт грабна слушалката. Разбира се, че не беше нейна работа да се намесва. Но просто трябваше да узнае истината.
	— Госпожице Уокър, обажда се Кейт Хъкли — произнесе и се вслуша в тишината, последвала думите й.
	На Сиена й трябваше известно време, за да превъзмогне изненадата си. Кейт я видя пред себе си: стройна, руса, неизменно облечена по последна мода, бившата асистентка на Бен бе олицетворение на привлекателна и амбициозна жена, която знае точно какво желае. Имаше период, в който Кейт завиждаше на Сиена. Сега обаче я интересуваше само едно.
	— Какво казахте току-що?
	— Извинете ме, но не мисля, че това ви засяга — заяви студено Сиена. Явно се беше съвзела от шока. — Впрочем какво правите в апартамента на Бен?
	Кейт не сметна, че й дължи обяснение.
	— Луис Бартън е предложил на Бен оферта за покупката на имението, така ли?
	Не успя да прикрие треперенето на гласа си.
	Сиена отново замълча, очевидно водеше вътрешна борба дали изобщо да продължи разговора с Кейт. В крайна сметка реши да го продължи и тонът й от възмутен стана хаплив.
	— Да, точно така. И беше сигурен, че Бен ще я приеме. — След тези думи издаде звук, всъщност по-скоро доста нетипично за дама сумтене. — Не хранете надежди, че Бен ще се върне, госпожице Хъкли. Тук получи няколко твърде примамливи предложения за работа, просто все още обмисля кое от тях да приеме. Много високи постове, несравними с управлението на съсипано английско имение. За него този замък беше бреме, от което бърза да се отърве час по-скоро.
	Сиена спомена само Дарингам Хол, но Кейт беше почти сигурна, че „бремето“ е и тя самата. Навремето Сиена не криеше антипатията си към Кейт. Ако питаха нея, Бен изобщо не би трябвало да напуска Ню Йорк, а сега — независимо по какви причини — май беше силно заинтересувана той да остане в града.
	— Какво още каза Бартън? — продължи да разпитва Кейт, но Сиена, изглежда, най-сетне си спомни, че не бива да разпространява информация, предназначена само за Бен.
	— Опасявам се, че това не ви засяга, госпожице Хъкли. Поне вече не. Желая ви хубав ден.
	След това затвори телефона и не даде на Кейт възможност да реагира. Кейт бавно постави слушалката върху зарядното, а думите на Сиена дълго отекваха в главата й.
	Значи беше вярно: Луис Бартън искаше да купи Дарингам Хол — и Бен щеше да приеме офертата. Естествено. Отдавна се беше върнал към живота си в Ню Йорк, в най-близко време щеше да заеме висок пост в някоя компания, да продължи кариерата си — за какво му беше някакво английско имение? Дали затова бе премълчал пред Камдънови кой се крие зад офертата? Дали просто не я залъгваше с напразни надежди, докато отдавна вече се пазареше с Бартън за цената?
	Кейт преглътна и погледна към кабинета на Бен, който бе свързан с хола. Вратата беше открехната и тя се приближи, колебливо я отвори.
	В сравнително малкото помещение имаше само рафтове с книги и класьори и голямо бюро с настолен компютър. Прозорецът гледаше към парка, така че оттук се откриваше прекрасна панорама. В момента обаче цялото внимание на Кейт бе погълнато от това с какво се занимаваше Бен понастоящем. Нервно и гузно плъзна поглед по книжата върху бюрото. Съзнаваше, че навлиза в частна сфера, но искаше да получи яснота. И не се наложи да търси дълго. Когато дръпна едно от чекмеджетата, видя най-отгоре офертата на Бартън. Бяха дори две — по-стар и по-нов вариант от миналата седмица, в който Бартън предлагаше значително по-голяма сума отпреди.
	Цялата разтреперана, Кейт върна двете оферти на мястото им и затвори чекмеджето. Чувстваше се като замаяна, нямаше сили даже да заплаче. Сърцето й се беше вледенило.
	Бен бе получил първата оферта непосредствено след пожара — и не беше отронил и дума за нея.
	Дали защото още тогава е знаел, че ще се съгласи с предложението и че тя ще приеме много тежко това решение, запита се Кейт. Дали това бе началото на края, причината да се отдръпне и да не я допуска до себе си?
	Кейт затвори очи от отчаяние, почувства се предадена. Искаше да му се разсърди, задето беше премълчал, искаше да се вкопчи в гнева, че Бен изобщо е обмислял да продаде Дарингам Хол на Бартън. Само дето не беше толкова просто.
	Бен беше в правото си да продаде имението. Беше вложил в него своите пари и му се полагаше да възвърне инвестицията си. Освен това може би не беше толкова коварен, както й внушаваха думите на Сиена. Положително не бе повишил умишлено цената, а се колебаеше, защото наистина се надяваше на друго решение. Такова обаче нямаше, Камдънови не можеха да се измъкнат със собствени сили от капана на дълговете, в който бяха попаднали. Нямаха пари да се разплатят с Бен. А тъй като той не възнамеряваше да се върне в Англия, му оставаше само една възможност: да приеме офертата на Бартън. Пък и тя беше твърде добра, за да я отхвърли, и макар сърцето й да се обливаше в кръв, Кейт съзнаваше, че Бен трябва да се съгласи.
	Затова и снощи не реагира, когато му каза, че всички в Дарингам Хол усещат липсата му. Че липсва и на нея. Тъй като нямаше да се върне. Беше приключил с Източна Англия и семейство Камдън и Кейт не биваше да го упреква, а още по-малко да го разубеждава. Не можеше още веднъж да изиска от него да се откаже от всичко, което му беше важно.
	Ала именно това щеше да направи. Не би съумяла да наблюдава спокойно как ще продаде Дарингам Хол на Бартън, щеше да го умолява да не го прави. И затова не можеше да остане.
	Кейт се завъртя на пета и се върна в хола. Идването й беше грешка, в крайна сметка всичко пак водеше до онова, което бе извадило на показ спречкването им: че няма да постигнат компромис. Че не могат да бъдат щастливи заедно.
	Внезапно я обзе непреодолимо желание да се махне оттук, преди да се е върнал Бен. Мисълта да се изправи пред него със съзнанието, че нещата няма да се получат, бе твърде болезнена. Не можеше да остане дори и за да му обясни как стои въпросът с плика — всъщност то и бездруго вече нямаше значение.
	Без секунда колебание грабна чантата и шлифера, презглава напусна жилището и слезе с асансьора във фоайето.
	— До нови срещи! — подвикна й усмихнат портиерът, когато мина покрай него.
	Беше мъжът от вчера и сега се усмихваше много по-любезно, вероятно защото вече я познаваше. Ала Кейт само му кимна със свито гърло, тъй като нямаше да има нова среща. Тръгнеше ли си сега, нямаше да види никога повече Бен и макар да знаеше, че постъпва правилно, сърцето й се късаше от мъка.
	Пред входа бе спряло жълто такси и пътникът тъкмо плащаше на водача. Кейт използва случая и се качи.
	Таксиметровият шофьор се извърна към нея и попита:
	— Накъде да карам, госпожице?
	Кейт си помисли за Тили, която живееше недалеч оттук с Питър. Приятелката й не знаеше, че е в Ню Йорк. Кейт много искаше да се видят, но сигурно щеше само да й надуе главата с оплакванията си.
	— За летище „Джей Еф Кей“ — изрече с хриплив глас и си сложи слънчевите очила, за да не се вижда, че още малко и ще заплаче.


>	28.

	В апартамента беше тихо, когато Бен отключи вратата. Прекалено тихо.
	— Кейт? — извика той, макар да знаеше, че няма да получи отговор. Алфредо му съобщи още във фоайето, че преди броени минути си е тръгнала, без да остави бележка.
	Само един поглед му беше достатъчен, за да види, че чантата и шлиферът й липсват. Единствено пликът, който бе донесла вчера, лежеше на холната маса.
	С глождещо чувство Бен остави торбата с продуктите и посегна към мобилния си телефон, който бе на масата.
	Беше забравил да го вземе със себе си, понеже излезе до деликатесния магазин на две пресечки от дома си да купи нещо за закуска — в хладилника му нямаше кой знае колко продукти, а най-вече нищо по-специално. Собственикът на магазина, възрастен господин с германско-полски корени на име Пол Вишневски, обаче вчера бе станал жертва на обир. И тъй като Бен го познаваше от доста време и го ценеше, сърце не му даде да прекъсне развълнувания разказ на стареца. Чак след половин час продължи пътя си, но само на няколко метра се сблъска с Линда Бърк, предшественичката на Сиена Уокър. Бен очакваше да му зададе въпроси за фирмата, вместо това Линда взе да го разпитва за негов бизнес партньор, в чиято фирма кандидатстваше за работа, и беше толкова напориста, че Бен едва успя да се откопчи от нея. Върна се, предвкусвайки радостта от срещата с Кейт, ала тя си беше тръгнала и той нямаше представа защо.
	Плъзна пръст по дисплея, за да отключи телефона, и набра номера на Кейт. Телефонът иззвъня веднъж и веднага след това се чу съобщението, че временно няма връзка с абоната. Така ли беше? Или Кейт беше отказала разговора с него?
	Хвърли телефона на масата и не успя да прикрие огорчението си. По дяволите, какво се беше случило? Единственото обяснение, което му идваше наум, беше Тили. Дали Кейт не бе отишла на гости у приятелката си? Не му беше споменала нищо, но вчера така или иначе не бяха разговаряли кой знае колко. Канеше се да го направи сега и все още се надяваше, че ще му се открие тази възможност.
	Бързо се приближи до стационарния телефон и набра номера на Питър. По това време приятелят му беше в офиса, но Бен и бездруго искаше да говори с Тили и когато тя се обади, буквално я бомбардира с въпроса си:
	— Кейт обаждала ли ти се е?
	— Не — отвърна искрено изненадана Тили. — Защо? Какво се е случило?
	Бен усети надигащото се разочарование. Значи, Кейт не беше съобщила на приятелката си, че идва в Ню Йорк. Което означаваше, че сега вероятно не беше на път за жилището на Питър.
	— Та какво за Кейт? — попита загрижено Тили, защото Бен не й беше отговорил.
	— Нищо — вдиша и издиша дълбоко Бен. — Нищо. Просто… си мислех.
	— Бен…
	— Съжалявам, Тили. Трябва да затварям. Поздрави Питър — изговори припряно и прекъсна разговора, преди да му е задала въпроси, на които не искаше да отговори.
	Миг-два се взира безпомощно в празното пространство пред себе си, сетне постави слушалката върху зарядното. Едва сега забеляза, че червената лампичка на телефонния секретар свети. Все още потънал в мисли, натисна клавиша за прослушване и в тишината прозвуча гласът на Сиена Уокър.
	— Мамка му! — измърмори Бен, докато слушаше съобщението. Знаеше, че секретарят е настроен на високоговорител, така че Кейт навярно го беше чула. Потвърждението дойде миг по-късно, понеже гласът на Сиена изведнъж секна — по-рано, отколкото завършваха обикновено съобщенията й. Така че Кейт явно беше вдигнала и говорила директно с нея.
	Бен простена, понеже какъвто и разговор да бяха провели двете, надали бяха неангажиращи общи приказки. Ако си беше тръгнала заради това обаждане, Кейт вероятно беше на път за летището. Дали би успял да я настигне?
	Беше вече почти до входната врата, когато му дойде наум, че е пропуснал нещо много важно, и се закова на място. Какво щеше да й каже, ако наистина я хванеше на летището? Че съжалява? Че ще се върне с нея в Англия?
	Бавно се върна в хола и се тръшна на дивана, облегна глава назад и затвори очи. Мигом видя Кейт пред себе си: как му се усмихваше снощи, след като се бяха любили бурно.
	_В Дарингам Хол се усеща липсата ти, Бен. Липсваш и на мен._
	Но как би могъл да им липсва? Беше чуждо тяло, не част от семейството. Не принадлежеше към тях, поне не стопроцентово, а може би и не го искаше. Беше се опитал, но не с цялото си сърце — точно както го упрекна Кейт. Просто си беше такъв. Никога не се отдаваше напълно. Винаги само колкото се налагаше. Преценявай и се отдръпвай: това бяха методите му, щом се намесеха жени, и за разлика от бизнеса, в междучовешките отношения беше всичко друго, но не и любител на риска. Пък и защо да бъде? Когато допускаш други хора твърде близо до себе си, това ти носи единствено болка и разочарование. След смъртта на майка си беше станал предпазлив. Такъв си и остана. Може би чисто и просто се беше отучил от това — номера с безусловното доверие. Или никога не го беше владял.
	А дори да беше липсвал на Кейт през последните седмици — сега тя сто процента виждаше нещата другояче. Може би бе имало шанс да се сдобрят, обаче той го проигра, защото не беше искрен с нея. Защото не й се довери, както по всяка вероятност трябваше да направи.
	С дълбока въздишка огледа апартамента си, който изведнъж му се стори ужасно стерилен и безличен, и за пръв път в живота си прати по дяволите своята недоверчивост. Защо не беше способен да се отдава на чувствата си като другите хора? Защо беше толкова нерешителен?
	Погледът му падна върху плика, донесен вчера от Кейт. Той беше и същинският повод за идването й. Какво беше казала за него? Нещо от сорта, че е от Оливия и че непременно трябва да му го предаде.
	Без кой знае какъв интерес придърпа плика, но това тутакси се промени, щом видя надписа _За Бен_. Позна почерка на Ралф, беше го виждал достатъчно пъти в стари документи и бележки. Вярно, рече си, Кейт спомена и Ралф. Само че какво ли би могъл да му праща баща му?
	Със свит стомах отвори плика и извади две тънки книжки с кожена подвързия, като едната изглеждаше много по-стара и захабена. Отначало Бен ги помисли за книги, но като ги разлисти, видя изписани страници и разбра, че са дневници. По-старият съдържаше бележки от годината преди раждането на Бен, а новият явно бе завършен малко преди смъртта на Ралф. В него имаше и картичка, адресирана до Бен. Според датата Ралф я беше написал два дни, преди да си отиде.
C>
	Драги Бен,
	Тези две книжки са за теб. Те могат да ти кажат онова, което вероятно няма да съм в състояние да ти кажа лично. Надявам се, че един ден ще ми простиш и ще откриеш щастието си.
@	С обич, Ралф
C$
	Бен се взираше в няколкото реда и усещаше топката в гърлото си. Думите досегнаха нещо в душата му, което бе потискал, върнаха отново на повърхността съжалението и болката от загубата на Ралф. Всъщност те не бяха погребани много надълбоко, а той просто не искаше да им се поддаде. Но сега, когато и бездруго вече бе уязвим заради внезапната поява на Кейт, не съумя да изтласка двете чувства на заден план. Ето защо отвори първия дневник и се зачете.
	Във всеки ред пред него звучеше гласът на Ралф и Бен поглъщаше думите, а те рисуваха в съзнанието му образа на мъжа, който бе познавал твърде бегло. На мъжа, чийто син беше и когото изведнъж почувства по-близък от всякога. По-близък, отколкото би могъл да очаква след цялото това време.
	Когато приключи, остави двете книжки върху холната маса и се помъчи да асимилира прочетеното.
	Ралф му беше поверил много лични бележки и Бен се беше потопил в душевния живот на деветнадесетгодишния си баща, който в първия дневник бе описал влюбването си в Джейн Стърлинг.
	_Обичам смеха й и обичам да лежа с глава в нейния скут, да усещам пръстите й в косата си и да я слушам, дока то пее с топлия си глас_, това беше написал и думите му улучиха Бен право в сърцето. Тъй като и той помнеше колко заразителен бе смехът на майка му. И как му пееше приспивни песнички, галейки го нежно по главата. Това бяха едни от най-хубавите му детски спомени.
	Само че щастието на Ралф и Джейн се беше оказало краткотрайно и в последващите страници Ралф беше споделил как се е чувствал заради раздялата. Противно на това, което си беше мислил дълго време, баща му действително бе изживял много тежко внезапното изчезване на Джейн и дори не го беше превъзмогнал. Седмици наред си беше блъскал главата за причините, в началото твърдо решен да я издири. Лейди Илайза обаче го беше разубеждавала, непрекъснато му беше внушавала, че Джейн е вятърничава и повърхностна, че не се интересува достатъчно от него — нещо, което дълбоко бе наскърбило младия Ралф. Въпреки всичко от време на време в душата му бяха припламвали съмнения, уви, недостатъчно силни, за да се опълчи срещу доминантната си майка. В един момент се беше примирил, че Джейн не желае да има нищо общо с него, и беше решил да я забрави. Не беше и подозирал за злостната интрига на лейди Илайза и можеше да го упрекне само, че не е проявил достатъчна упоритост.
	Действително не е знаел, помисли си Бен. Ралф винаги го беше твърдял пред него, но чак сега, когато държеше в ръцете си категоричното доказателство, Бен наистина му повярва. И това го успокои, свали тежкия товар от плещите му.
	Още по-силно обаче го развълнуваха бележките на Ралф от втория дневник в плика. Не всички страници бяха запълнени, последната четвърт беше празна, а на някои места, най-вече след като бяха диагностицирали раковото заболяване, ръката му беше треперела. Човек можеше да прочете между редовете колко отчаян е бил, задето времето безмилостно изтича между пръстите му, и колко бързо се влошава физическото му състояние. С нищо не се беше издал в разговорите с него и уважението на Бен към баща му растеше с всяка дума. Но онова, което наистина не му излизаше от ума, беше една от последните бележки малко преди края. Не помнеше точната формулировка, затова пак разгърна страницата.
	_Всичко е толкова ужасно несправедливо_, пишеше там и Бен видя пред себе си лицето на Ралф, докато четеше повторно редовете. _Когато за пръв път прегърнах Дейвид, просто не знаех къде да се дяна от напиращата обич в сърцето си. Беше толкова мъничък и беззащитен, че веднага осъзнах: моето задължение е да го обичам и закрилям, да се погрижа да приема с открито сърце всички предизвикателства, които животът ни поднася. Познавам Дейвид, наясно съм с изживяното от него и макар че не успях да го опазя от всичко негативно, бях до него, когато се нуждаеше от мен._
	_До Бен обаче не бях и нищо не ми причинява по-силна болка от осъзнаването, че е бил лишен от всичко онова, което съм успял да дам на Дейвид. И той е имал право да го получи, но е трябвало да се бори сам, а това вече не мога да поправя. Не мога да залича онова, което го е сполетяло — пък и двамата никога няма да станем толкова близки, колкото сме с Дейвид. Някои неща не могат да се върнат, но в следващите години бихме съумели да наваксаме поне малко от пропуснатото. Което обаче няма да ми бъде съдено, а това само усилва болката ми._
	_Така бих искал да опозная по-добре Бен. Бих искал да изживея момента, в който да ме погледне с очите на приятел, не на човек, който го е изоставял. Така бих искал ако не друго, то поне донякъде да поправя грешката си._
	_Вместо това съм принуден да го моля за помощ — и това ме измъчва, понеже още повече потвърждава несправедливостта, причинена от моята неспособност да се преборя с майка ми. За станалото обвинявам не нея, а единствено себе си. Прекалено бързо се отрекох от любовта си към Джейн, ето защо нося отговорност за изстраданото от Бен, което е сложило отпечатъка си върху него. И все пак именно човекът, в който се е превърнал заради горчивия си опит, сега евентуално ще бъде в състояние да спаси семейството._
	_Щом го погледна, виждам млад мъж, който знае какво иска и как да го получи. Човек, който е много по-силен от мен навремето. Бен е доказал какво е способен да постигне и аз се гордея с него. Имал е пълно основание да съсипе живота си и да захвърли всичко. Само че е преодолял трудностите, борил се е и това го отличава от другите, прави го специален. Ако продължи да управлява имението, няма да се колебае, както постъпвах аз. С него Дарингам Хол има шанс, сигурен съм в това. Но с какви очи да поискам това от него? Длъжен съм да го направя и мога само да се помоля на Бог да не ме разбере погрешно — и да даде на нас и на имението шанс, който не заслужаваме._
	Бен затвори дневника и го върна на масата.
	Е, сега знаеш, рече си и се запита защо усеща болка в гърдите, след като всъщност му е леко на сърцето. По-леко от когато и да било. Може би защото неща, които много дълго биваха изтласквани от съзнанието му, сега изведнъж си дойдоха на местата.
	Но защо получи плика от баща си след толкова време? Защо не беше прочел всичко много по-рано? В душата му се породи съмнение, че Оливия сигурно има нещо общо с това. Нали и Кейт спомена нещо подобно, когато му даде плика. Би могъл да я попита. Само дето нея вече я нямаше…
	Сепна го звънецът на вратата. Някой стоеше пред нея, което означаваше, че портиерът го познава. Че е в списъка на хората, които могат да се качват директно при Бен. Или че е някой, когото Алфредо помни, понеже допреди малко е бил в апартамента му.
	Бен се втурна към вратата, разтвори я със замах, изгаряйки от надежда, не, от желание да види насреща си кафявите очи на Кейт. Видя обаче Тили, която — с ръка на хълбока — се изпречи гневно пред него.
	— Я слушай, ти да не си се побъркал? — сряза го тя. — Как можа да причиниш това на Кейт?


>	29.

	Бен преглътна разочарованието, че пред вратата му не е Кейт.
	— Къде е тя? — попита, но Тили се шмугна покрай него в жилището.
	— По-добре да го обсъдим вътре — изсъска му на влизане и Бен не направи опит да я спре.
	Както беше побесняла от яд, май наистина беше по-добре да не разговарят в коридора.
	В хола Тили се обърна с лице към Бен. Нищо не се бе променило във войнствената й поза и обвинителните пламъчета в очите.
	— Защо не ми каза, че Кейт е била при теб? — попита.
	Бен сви рамене и усети пробождане в гърдите, което го накара да отговори по-агресивно, отколкото всъщност искаше.
	— Щом не ти го е съобщила лично, значи си има причини — отвърна. — Пък и не съм длъжен да ти давам обяснения.
	— О, я не ми дръж такъв тон! — сряза го Тили. — Кейт ми е приятелка. И е пределно ясно, че ми влиза в работата, след като ми се обажда силно разстроена от летището.
	— Там ли е? — рече Бен и още веднъж се стегна, за да се пребори с непреодолимото желание да тръгне на мига.
	— Беше там — уточни Тили. — Но се канеше да вземе първия самолет за Англия, понеже гореше от нетърпение час по-скоро да се махне от теб. Затова и сега навярно вече е във въздуха. — При тези думи поклати глава. — След като ми се обади, се усетих, че нещо се е случило. Но предположих, че ти се готвиш да идеш при нея, а не че тя е била тук. Помислих си, че най-накрая си се вразумил. Само че явно съм те надценила, тъй като май вместо това си решил да се превърнеш в безчувствено чудовище.
	Бен сви ръце в юмруци.
	— Безчувствено чудовище ли? — запита със спокойния, но режещ като бръснач тон, който би послужил като предупреждение за колегите му. Тили обаче не се трогна. Беше твърде разлютена, за да му обърне внимание.
	— Да, няма как да не си чудовище, щом сериозно обмисляш да продадеш Дарингам Хол на Луис Бартън.
	Бен простена.
	— Кейт е разбрала погрешно — поясни, а Тили повдигна вежди.
	— Значи не е вярно? Бартън не ти е дал оферта?
	— Вярно е, но…
	— Бен, няма защо да ме лъжеш — прекъсна го тя. — А и по-добре да не беше излъгал Кейт.
	— Не съм, просто не й…
	— Не си й казал истината. За втори път — завърши изречението му Тили и Бен се почувства ужасно.
	Все още възмутена, сърцатата англичанка поклати глава.
	— Кейт те обича, кретен такъв! Това нищо ли не значи за теб?
	Бен се вторачи в нея, но тя продължи, защото очевидно искаше да изприказва каквото й беше на душата.
	— Ти изобщо имаш ли представа какво ще й причиниш, ако действително го направиш? Камдънови са нейното семейство, Бен, тя държи на тях. А този Бартън сто на сто ще ги изгони от имението с гръм и трясък. Толкова е обсебен от гнева си заради провалената покупка на парцела, че е загубил всякаква мяра. Трябва да го чуеш какви ги плещи, щом стигне до любимата си тема: как Камдънови го измамили. Не е изключено да използва Дарингам Хол за конюшня само и само да ги нарани.
	Очите й се премрежиха от сълзи и Бен си даде сметка, че и тя приема много емоционално съдбата на имението.
	— Но как да постъпя? — попита я. — Бартън е единственият, който прояви интерес към имението. Ако реша да се откажа, мога да го продам само на него. Няма друг вариант.
	— Напротив, има, по дяволите! Можеш да продължиш преустройството и да завършиш започнатото.
	Бен поклати глава.
	— Хората не ме искат.
	Тили не зачете този аргумент.
	— Глупости, Бен. Просто трябваше да удържиш фронта. Познавам хората в Салтърс Енд. Доверието им се печели трудно, а още по-трудно е да ги убедиш в ползата от нововъведения. Трябва да си упорит, пък ти си точно такъв. Роден си за тази задача и по всяка вероятност си единственият, способен да се справи. И ни в клин, ни в ръкав се отказваш. Защо, Бен?
	Очите й го фиксираха така неумолимо, че той се принуди да отмести поглед. В душата му бушуваше ураган от гняв и болка. Замисли се за прочетеното в дневника на Ралф, но нещо в него все още се противеше, отказваше да допусне възможността да е взел погрешно решение.
	— Кейт те е подучила, нали? — И поклати глава. — Тя иска да продължа. Не й стига, че съм заложил на карта почти цялото си състояние, а иска още от мен. И сега нямам право да си върна вложеното, не, трябва да подаря на Камдънови всичко, което имам. Или заради нея да върша неща, които изобщо не…
	— Кейт не иска да се връщаш в Англия — прекъсна го Тили и той я изгледа с изненада. — Затова си е тръгнала. Не иска да ти оказва натиск. Мисли, че тук си щастлив и не желае да ти пречи.
	Чутото направо матира Бен. Той отпусна ръце и замълча, а Тили моментално се възползва от това, за да го увещава:
	— Ако питаш Кейт, най-добре да излезеш от играта, да продадеш имението на Бартън и да забравиш за Камдънови и нея. Мисли, че ти го дължи, че е длъжна да приеме решението ти, и не иска да ти влияе или да те натоварва, или както там се изрази изискано. Но мога да се закълна, че ако го направиш, ще допуснеш най-голямата грешка в живота си. — Тя вдигна ръка, когато Бен отвори уста да каже нещо. — Да се изясним: не го казвам, защото искам Камдънови да запазят имението. И не защото държа на всяка цена да се върнеш при Кейт. Казвам го, понеже съм абсолютно сигурна, че това е единственият ти път към щастието. — След това разпери ръце. — Мястото ти вече не е тук. Както и сърцето ти. То отдавна принадлежи на Дарингам Хол и на Кейт. Просто се боиш да го признаеш пред себе си. Бен, моля те, възползвай се от шанса си! Все още можеш да се върнеш!
	При тези думи повдигна гърди и въздъхна дълбоко. Погледна го настойчиво и нещо в очите й го прониза болезнено, отвори наново раната, която сам си беше нанесъл, заминавайки от Англия. От седмици я игнорираше, но тя не се затваряше и едва сега осъзна колко е дълбока.
	Бен се обърна рязко и скръсти ръце пред гърдите си, сякаш за да пропъди картините, които думите на Тили пробудиха в съзнанието му. Видя се заедно с Кейт в стаите им в Дарингам Хол, които тя бе обзавела толкова всеотдайно. Видя усмихнатото й лице, грейналите очи, когато влизаше в кабинета му. Надеждата, притаена вчера в погледа й, когато дойде при него.
	Всичко или нищо, Бен, рече си и изпусна въздуха от гърдите си. Не помнеше колко пъти се бе изправял пред тази дилема във фирмата си. И каквото и да избереше, винаги го довеждаше докрай. Защо му беше толкова трудно да постъпи така, когато ставаше въпрос за чувства?
	Имаше само две възможности. Не, всъщност дори само една. Още от самото начало имаше само една възможност и затова по-добре, че Кейт си беше тръгнала. Това му помогна да избистри погледа си и най-накрая да застане зад решението, което трябваше да вземе отдавна. Въпреки всичко обаче устата му пресъхна, щом се замисли какво ще му струва то.

	* * *

	Тили затаи дъх, докато наблюдаваше Бен. Беше се обърнал гърбом и сега стоеше със скръстени ръце, непроницаем, вглъбен в себе си. Е, поне не я изхвърли от апартамента си, помисли си тя. В края на краищата се беше намесила в неща, които не я засягаха. Кейт сигурно щеше да умре от притеснение, задето бе дошла тук, но пък по телефона не й забрани да разговаря с Бен — защото направо не беше на себе си. А даже да й беше забранила, Тили пак щеше да го направи. Просто не можеше да гледа безучастно как Бен наранява Кейт и самия себе си. Все някой трябваше да вразуми тоя хубостник и тя горещо се надяваше, че е докоснала струна в душата му.
	Но Бен си беше Бен и дори Питър, който го познаваше от години, не можеше да каже със сигурност какви мисли преминават в главата му. Може би всичко беше абсолютно безпредметно, може би отдавна беше приключил с Камдънови и не искаше да има нищо общо с Дарингам Хол. Е, поне се беше опитала, макар че това беше слаба утеха.
	Спомни си задавения от сълзи глас на Кейт по телефона, отново долови отчаянието в него. _Бен никога няма да успее да надскочи сянката си_, така каза и думите й прозвучаха толкова обезверено, че разбиха сърцето на Тили. Душата й се късаше от болка, като ги гледаше как страдат. Двамата бяха един за друг, нуждаеха се един от друг и връзката им можеше да донесе добро и на тях, и на околните. Само дето Бен, изглежда, все още не го съзнаваше.
	Защо беше толкова твърдоглав? Тили дори не беше сигурна дали изобщо има намерение да й каже нещо и се почувства безпомощна. Беше направила всичко по силите си, но не можеше да го принуди да промени мнението си.
	— Помисли за това — промълви, понеже мълчанието му я убиваше.
	Докато вървеше към вратата, тайно се надяваше, че Бен ще я спре, обаче той не го направи. В коридора се обърна още веднъж към него, видя, че все още стои до прозореца с гръб към нея и тогава усети, че и последната й искрица надежда угасна. Явно нямаше начин да промени позицията му — мисъл, която дълбоко я натъжи. Толкова й се искаше Кейт да е щастлива като нея самата. Уви, не всяка мечта бе осъществима…
	— Тили?
	Беше вече стигнала до асансьора, когато чу гласа на Бен. Въпреки непроницаемото изражение, с което стоеше на прага, Тили прочете по лицето му колко му е трудно да изрече онова, което се канеше да й каже.
	— Какво? — попита напрегнато.
	Бен вдиша и издиша дълбоко.
	— Зная, че искам твърде много, но би ли ми направила една услуга?


>	30.

	— Вярно ли е, че ще продадат Дарингам Хол на Луис Бартън?
	Физиономията на Аманда Арчър издаваше тревогата й, породена от тази мисъл. Уви, Кейт, която бе с нея в коридора на къщата й, не можеше да успокои старата дама.
	— Не зная — каза уклончиво и се наведе към Тоби, кучето на Аманда, за да провери още веднъж предпазната яка, която току-що му беше сложила. — Доколкото ми е известно, още нищо не е решено.
	Трудно й беше да се преструва, че е в неведение, затова, преди да вдигне глава, още малко погали териера. Само че неангажиращата й усмивка не успя да заблуди вдовицата на бившия пазач на ловния парк.
	— Ох, жалко, че се стигна дотам — дълбоко въздъхна Аманда и погали Кейт по ръката. — А пък бях толкова сигурна, че под ръководството на господин Стърлинг имението ще избегне фалита.
	Усмивката на Кейт угасна, понеже просто вече нямаше сили да поддържа маската, която слагаше пред повечето хора. Тя беше нейният защитен механизъм, за да не избухва в сълзи, щом я заговореха за Бен. А откакто завчера се беше върнала от Ню Йорк, кажи-речи всеки срещнат го правеше, защото слуховете за продажбата се засилваха и мнозина се притесняваха от тях. Кейт криеше, че слуховете са верни. Съобщи единствено на Камдънови, за да ги предупреди, и доколкото можеше, избягваше да мисли за Бен.
	С Аманда Арчър обаче й беше по-трудно да запази самообладание, понеже тук, в разположената насред гората къща на старата дама, бе срещнала Бен за пръв път — за да е по-точна: с дебела цепеница в ръка. В този коридор той бе лежал в несвяст и мокър до кости, а Аманда и Кейт бяха бдели заедно до леглото му и треперили за живота му. Всичко това се беше случило преди близо година, ала картините още живееха в съзнанието на Кейт. А и Аманда май се чувстваше по същия начин.
	— Зная, че съм сантиментална баба — изрече тя с меланхолична усмивка, — но появата на господин Стърлинг тук ми се стори като знак от съдбата. Като че ли беше писано да се случи. Той пое управлението на наследеното от баща си имение и двамата изглеждахте толкова щастливи заедно. И през ум не ми минаваше, че нещата ще се променят толкова много.
	Нито пък на мен, помисли си Кейт, ала не можа да го каже на глас, понеже в гърлото й бе заседнала огромна буца. Прокашля се с усилие.
	— След два-три дни ще намина пак да погледна Тоби — смени темата, защото й беше много по-лесно за говори за здравословните проблеми на кучето, отколкото за огромния проблем, който се беше изпречил пред нея. — Дотогава трябва да носи яката, за да не лиже пак раната си. Скоро ще се оправи.
	Аманда Арчър явно усети, че на Кейт не й е до разговори за Бен, понеже я придружи до вратата, без да продума повече.
	— О, вижте само как е притъмняло! — възкликна на прага и угрижено посочи сивите облаци, които се носеха над поляната. — Май ще излезе буря.
	Сякаш за да потвърди думите й, вятърът се засили, а в далечината се чу гръмотевица.
	— Ами тогава по-добре да побързам, за да се прибера навреме — каза Кейт и подаде на Аманда ръка за сбогом.
	— Още веднъж много ви благодаря, че дойдохте специално при нас — каза Аманда, въпреки че го беше подчертала вече няколко пъти, и почука с бастуна си по пода. — Артрозата ме мъчи доста в момента и направо не знаех как да се довлека с Тоби до вас.
	— Няма никакъв проблем, може да разчитате на мен — увери я Кейт.
	Дори бе изпитала облекчение, когато помощничката й Шарлот й предаде, че трябва да прегледа раната на Тоби. Докато пътуваше насам, не беше срещнала никого и не се беше наложило да отговаря на въпроси, свързани с Бен. И тъй като вече беше пет и нещо, нямаше да се върне в кабинета, а щеше да се затвори в бунгалото, за да ги избегне.
	Само че не стигна дотам. В момента, в който излезе от гората и зави по шосето за Салтърс Енд, се обади Клер.
	— Кейт, можеш ли час по-скоро да дойдеш в Дарингам Хол? — помоли я тя, а гласът й прозвуча толкова напрегнато, че сърцето на Кейт запрепуска в гърдите й.
	— Защо, какво се е случило? — попита уплашено.
	— Ще ти обясня, като дойдеш. Ще побързаш, нали? Моля те!
	И преди Кейт да успее да попита още нещо, разговорът прекъсна.
	Озадачена, тя изключи хендсфрий устройството и спря ланд роувъра. Какво ли беше станало в Дарингам Хол, та да се нуждаят от присъствието й в замъка?
	Надали беше проблем с животните, тогава Грег щеше да й се обади директно и да я повика в конюшнята. Не, сигурно ставаше въпрос за нещо друго, свързано със самите Камдънови, а тук нямаше кой знае колко варианта.
	Кейт се замисли за Бен, видя пред себе си усмихнатото му лице. Това бе последното, което видя, преди да заспи в обятията му след страстната им нощ, и внезапно съжали, задето отново бе изпитала щастието да бъде с него. Ако не беше така, по-лесно би приела решението му. Натъжи се от безсилието си, а за кратко дори бе хранила надежда той сам да разбере, че е сбъркал, отказвайки се от плановете си. Че сега, след като всички вече си дават сметка колко е необходим за Дарингам Хол, ще има възможността да продължи започнатото. Беше обаче наясно, че ако бе проумял това, Бен нямаше да остане пасивен. И тъй като нямаше никакви новини от него, Кейт бе принудена да признае пред себе си, че е сгрешила в преценката за него. Той не желаеше да се върне и навярно й беше благодарен, задето не му оказа натиск, а го остави на мира.
	Кейт пак включи двигателя и обърна ланд роувъра, а след няколкостотин метра отби от шосето и подкара по един от преките пътища за Дарингам Хол. И докато колата се друсаше по коловозите, издълбани от тракторите, отново осъзна колко добре познава тази местност — и колко държи на нея. Обичаше всеки храст от живия плет и всеки каменен зид, ала най-привързана беше към големия и красив замък, който видя в далечината, когато след известно обикаляне по окрайнините на полето стигна до парковата алея.
	Междувременно небето се беше захлупило още повече, а вятърът струпваше тъмните облаци в заплашителен фронт, който не даваше никакъв шанс на слънцето. Първите дъждовни капки забарабаниха по предното стъкло, когато Кейт спря колата в двора пред замъка. Точно прибяга до входа, и се изсипа проливен дъжд, мълнии прорязаха небето, последвани от тътена на гръмотевиците, който вече не беше толкова далечен.
	— Ама че временце докара със себе си!
	С тези думи Къркби й отвори и я покани в голямото фоайе, а докато поемаше якето й, на лицето му се появи едва загатната усмивка. С нея не се държеше толкова официално както с Камдънови. Въпреки голямата разлика във възрастта техните взаимоотношения бяха белязани от уважение и сърдечност, което се дължеше и на факта, че и двамата бяха силно привързани към семейството. Но тъкмо защото познаваше до болка снажния мълчалив мъж, Кейт забеляза, че е много напрегнат и че му е по-трудно да й се усмихне както обикновено.
	— Господарите те очакват в библиотеката.
	— Но защо? — запита Кейт. — Какво толкова важно има?
	Къркби понечи да отговори, обаче в същия момент Клер се зададе по коридора, водещ към кухнята. Носеше табла със супник и дълбока чиния.
	— Кейт! Слава Богу, че дойде! — възкликна Клер, видимо развълнувана и същевременно посърнала, и се приближи до тях. — Другите вече са в библиотеката. Идваш ли?
	Усмихна й се бегло, но докато Кейт попита защо е тази сбирка, продължи:
	— Само ще занеса набързо супата на Анна. Горкичката е пипнала летен грип и е на легло. Май тази история с Франция й се отрази много тежко. Трябваше веднага да забележа, че изобщо не й се ходеше там и че ужасно страдаше от раздялата с Дейвид. Е, сега нещата помежду им вече са наред, така че и тя скоро ще се оправи. — Клер трепна, защото поредната гръмотевица се чу току над замъка. — Дано само татко се върне по-скоро. Каза, че излиза за малко, пък още го няма, а Бартън ще се появи всеки момент.
	Кейт пребледня.
	— Бартън ще дойде тук?
	Клер кимна, а превъзбудата, причина за пороя от думи, стихна и на лицето й се изписа съкрушено изражение.
	— Да. Съобщи ни, че ще дойде в пет и половина. — И сви безпомощно рамене. — Мисля, че всичко приключи, Кейт. Бен е продал Дарингам Хол на Бартън.


>	31.

	— Но… — Кейт усети как всичко в нея се вцепени. През цялото време знаеше, че ще се стигне дотам, въпреки това думите на Клер я оставиха без дъх. — Бартън ли ви каза?
	— Не — отвърна Клер. — Само е предал на татко, че трябва да разговаря с всички нас. Но за какво друго би могло да става дума?
	Погледна Кейт, сякаш се надяваше да чуе възражение. Ала Кейт само преглътна.
	— И аз трябва да присъствам? — попита с треперещ глас. — Защо?
	Клер вдигна рамене.
	— Ти си част от семейството и татко изрично подчерта, че държи да си там. Присъствието ти било много важно за него. — Сетне погледна към големия стоящ часовник в един от ъглите на фоайето. — Въпросът е дали той самият ще се върне скоро. Къркби, бихте ли му позвънили и попитали защо се бави? Пък аз ще занеса супата на Анна, докато не е изстинала, и веднага идвам.
	С тези думи изчезна нагоре по стълбите, а Кейт и Къркби останаха сами. Със свито сърце Кейт подири погледа на иконома, сигурна, че и в него ще прочете страха и притеснението, които изпитваше. Само че той отново бе надянал безизразната си маска.
	— Ще изчакам тук и ще посрещна господин Бартън — поясни Къркби, което Кейт изтълкува като подкана да отиде в библиотеката.
	Сякаш изпаднала в транс, тя тръгна натам, докато мислите препускаха в главата й в търсене на изход. Всичко в нея се бунтуваше срещу перспективата да стане свидетелка на това как Бартън отнема имението на Камдънови.
	Какво щеше да последва? Над този въпрос умуваше още откакто се беше върнала от Ню Йорк, но така и не стигна до отговор. Знаеше само, че всичко коренно ще се промени, и не беше сигурна дали ще може да го понесе. Ако Камдънови си тръгнеха, вероятно и тя трябваше да направи същото. Джанин Матисън, нейна състудентка от Кеймбридж, която имаше ветеринарна клиника в националния парк Йоркшир Дейлс, й се беше обадила преди време с поканата да й стане съдружничка. Двете открай време се разбираха добре, а Джанин, вече майка на три деца, искаше да посъкрати работното си време. Доскоро изобщо не би се замислила над това предложение. Но сега? Май наистина беше по-добре да започне от нулата и суровата красота на Йоркшир Дейлс бе най-подходящият вариант. Тогава нямаше волю-неволю да гледа какво ще се случи с Дарингам Хол при новия му собственик. А и може би по-бързо щеше да забрави Бен…
	С всяка измината крачка сърцето й се стягаше все повече и повече. Щом застана пред вратата на библиотеката, си пое дълбоко дъх и влезе.
	— … което не можем да позволим! — чу гласа на Дейвид, който заедно с Джеймс и Тимъти бе застанал пред един от големите прозорци.
	И тримата изглеждаха объркани и превъзбудени — също като Клер одеве. За разлика от тях Оливия седеше в едно от кожените кресла с ръце в скута и се взираше унесено в пространството пред себе си.
	— Кейт! — възкликна Джеймс, щом я видя да влиза, но лицето му остана сериозно. — Рупърт върна ли се вече?
	Дейвид и Тимъти прекъснаха разговора си и също се обърнаха към Кейт. След като тя отговори отрицателно, Тимъти изпъшка.
	— По дяволите, къде се е дянал? Нали щеше само да отскочи до селото. Какво толкова се бави!
	— Може бурята да го е задържала — каза Джеймс, обаче Тимъти поклати глава.
	— И за какво му беше да тръгва? Нали знае, че Бартън ще дойде всеки момент. Понякога се държи странно, също като мама. — Докато говореше, Тимъти сновеше неспокойно из стаята и току прокарваше нервно пръсти през прошарената си коса. — Мразя неизвестността. Поне да бяхме наясно с намеренията на Бартън. Но това си е типично в негов стил. Нарежда ни да дойдем тук, все едно сме непослушни ученици, и ни принуждава да му играем по свирката.
	— По-скоро се чувствам като овен на заколение — отбеляза Джеймс с горчивина в гласа.
	След репликата му всички се смълчаха за миг-два и Кейт осъзна колко тежък удар би нанесла евентуалната продажба най-вече на Джеймс и семейството му. Тимъти работеше като адвокат в Лондон и всъщност само гостуваше в имението, докато за Джеймс и Клер то бе смисълът на живота им. Те бяха зависими от оцеляването на Дарингам Хол, понеже Бен — както и Рупърт преди това — им плащаше твърда заплата, за да се грижат за стопанисването му. Ако загубеха работата си, щяха да останат на улицата. А пък направо не й се мислеше как сър Рупърт щеше да приеме факта, че Дарингам Хол, от векове фамилна собственост, може би след броени минути щеше да премине в ръцете на върлия му враг Бартън.
	— Не зная за вас, но аз нямам никакво намерение да ме водят на заколение. Няма да го позволя! — наруши тишината Дейвид.
	Беше свил ръце в юмруци и Кейт се удиви на гневните искрици в очите му. Вече градеше собствения си живот, който нямаше да се върти около Дарингам Хол. Но това явно не означаваше, че би посрещнал с безразличие загубата на имението. И той като другите просто не можеше да си го представи, затова търсеше изход. — Дори не знаем дали продажбата е официална. Ако не е, ще поговоря с Бен. Може би ще успея да го убедя да не ни го причинява.
	— Да не мислиш, че не съм се опитвал? Не мога да го открия. Предполагам, че не желае да разговаря с нас.
	Младежът отвори уста да отговори, но се отказа и Кейт видя как раменете му увиснаха. По всяка вероятност преценката на Тимъти беше вярна, а идеите на Дейвид се бяха изчерпали.
	— И все пак нещо ме озадачава — рече замислено Тимъти. — Бях останал с впечатлението, че Бен не иска да продава Дарингам Хол. Нито ни е притискал, нито нищо. Наистина се учудвах на търпението му. — И поклати глава. — Дори донякъде се надявах да се върне.
	Прозвуча изненадващо добронамерено, но и доста унило, сякаш той самият вече не вярваше в тази възможност.
	— Хайде да изчакаме — каза Джеймс. — В края на краищата още не знаем какво иска от нас Бартън.
	Това бе неговият опит да успокои и себе си, и останалите. Е, поне при Кейт опитът се оказа неуспешен и тя се отпусна умърлушено в едно от креслата.
	До нея Оливия все така се взираше пред себе си и Кейт горещо си пожела по-скоро да дойде Клер. Или до нея да седи Айви, за да се утешават взаимно, ако нещата се влошаха необратимо. Само че приятелката й отдавна се беше върнала в Лондон при Дерек, с когото си търсеха общо жилище. Ето че и тя се махна оттук, помисли си Кейт и сърцето й се сви, като си даде сметка, че още един камък се е отронил от фундамента, който я крепеше.
	— Аз съм виновна — продума неочаквано Оливия. Явно се беше съвзела от вцепенението и погледна безпомощно, едва ли не умоляващо Кейт. — Трябваше веднага да дам на Бен плика от Ралф. Не биваше да го задържам. Може би там е имало нещо важно, което би възпряло Бен да замине. Може би тогава би останал.
	Кейт преглътна, докато издържа погледа на Оливия. Какво можеше да й каже? Не знаеше дали Бен бе отворил плика, не знаеше и дали съдържанието му имаше нещо общо с неговото решение. Все пак едно беше ясно: от самокритиката на Оливия нямаше никаква полза. И бездруго страдаха достатъчно. Затова тя сложи длан върху ръката й и се помъчи да се усмихне, което обаче не й се удаде изцяло.
	— Станалото — станало, вече нищо не можем да променим — каза. — Решението е на Бен. Никой от нас не може да знае…
	Не довърши изречението, понеже на вратата се почука, а миг по-късно на прага се появи Къркби.
	— Господин Бартън вече е тук — обяви икономът, а когато отстъпи встрани и даде път на Луис Бартън, който влезе в стаята с широки крачки, Кейт си каза, че лицето му е много по-сериозно и овладяно от друг път.
	Едно трябва да му се признае на Бартън, помисли си: не е мъж, който би останал незабелязан. И това се дължеше не само на ръста и набитата му фигура, а най-вече на властното и шумно държане, с което едва ли не автоматично привличаше хорското внимание. Срещу външността му нямаше какво да се възрази: винаги беше облечен елегантно, в костюми по поръчка, а стига да поискаше, можеше да бъде и очарователен. Но под поддържаната фасада на предприемач нерядко избиваше холеричният му темперамент и макар да беше сигурна, че кипящата в него енергия бе допринесла значително за големите успехи на строителния му концерн, Кейт знаеше, че човек трябва да се пази от тази страна на личността му. Пожелаеше ли нещо, Бартън не приемаше откази и в подобни случаи ставаше доста неприятен, което тя бе изпитала на собствения си гръб.
	Сега обаче, когато застана насред стаята и плъзна поглед по присъстващите, Бартън изглеждаше много доволен от себе си.
	Но само за миг-два. След това нещо като че ли го озадачи, понеже усмивката му се стопи, а веждите му се свиха застрашително.
	— Какво значи това?
	Видимо ядосан, на няколко пъти се озърна, сякаш картината пред очите му не отговаряше на очакваното. Сетне впери поглед в Тимъти и в гласа му се долови нотка на неприкрит гняв.
	— Какво, по дяволите, се разиграва тук, Камдън?


>	32.

	Тили бързо отвори вратата на „Трите корони“, за да се скрие от бурята. Силният вятър едва не я издуха вътре и за броените секунди, които й отне затварянето на вратата, довя в помещението и дъжда, който заплющя по дървения под около прага, а пламъчетата на свещите по близките маси затрепкаха неспокойно.
	— Скапано време — изруга полугласно тя и отръска мантото си. След това подуши позната миризма на старо дърво и застояла бира и забрави бурята и причината за идването си.
	Четири седмици, рече си с удивление и плъзна поглед по помещението. Само толкова бяха минали от последното й посещение тук — но бяха достатъчни, за да променят напълно гледната й точка. Масите и столовете, тезгяхът с високите табуретки пред него, бутилките по лавиците и снимките по стените: всичко изведнъж й се стори доста по-малко, отколкото преди. По-рано не й правеше впечатление колко износено е дюшемето и че на масите липсва украса. Да беше още управителка, като начало щеше да смени старите червени тишлайфери на бели карета с едноцветни покривки в приветлив тон и на всяка маса да сложи вазичка със свежи цветя, както беше видяла в любимия манхатънски ресторант на Питър. И изобщо — сега главата й гъмжеше от идеи за декорация просто защото имаше база за сравнение. Само дето се съмняваше, че жителите на Салтърс Енд ще ги приемат с отворени обятия. Те идваха в „Трите корони“ не заради обстановката, а за да се срещнат с други хора. Ако щете, кръчмата беше сърдечната клапа, благодарение на която пулсираше животът в селото. Оттук тръгваха новините, тук хората се събираха и общуваха и никой не обръщаше внимание на цвета на покривката.
	Тили се замисли за Питър и си представи какво му беше минало през ума, когато за пръв път бе влязъл в „Трите корони“. Малко, тъмно и еснафско — сигурно такова му се беше видяло помещението на него, човека от големия град. И сега му се извини наум, задето толкова се обиждаше на недотам възторжените му коментари. Мда, всичко бе въпрос на перспектива.
	— Тили! — провикна се някой откъм тезгяха и когато погледна натам, тя видя зад седналите на столовете мъже Джаз, която й махаше развълнувано. Момичето заобиколи тезгяха и изтича към нея, буквално се хвърли на шията й. — Ето те отново тук! Толкова се радвам!
	Тили с усмивка притисна Джаз в прегръдките си и видя през рамото й, че почти всички посетители се бяха обърнали любопитно към тях. Предвид отвратителното време кръчмата беше учудващо пълна. Навярно новината, която бе накарала и нея да дойде тук, вече се беше разнесла из селото.
	— Сам-сама ли се оправяш? — попита Тили, по навик загрижена, защото при толкова много клиенти винаги се отваряше куп работа.
	Джаз поклати глава.
	— Не, и Роуз е тук. Татко я назначи временно за твоя заместничка.
	— Аха.
	Тили си отдъхна, че Едгар бе приел предложението й. Роуз Аштън, която в същия момент излезе от кухнята с две вдигащи пара чинии в ръце, беше доста по-сдържана и мълчалива от Тили, но беше много добра готвачка и се справяше с работата, както бе доказала многократно. Затова хората сигурно щяха да свикнат бързо с постоянното й присъствие и това успокои Тили — ала и мъничко я натъжи. Ами това е положението, рече си тя и въздъхна нечуто. Със или без мен, животът в Салтърс Енд продължава. Пък и в никакъв случай не искаше да си разменят местата с Роуз…
	— Тили Флечър! — Старият Стюарт Хендерсън скочи от постоянното си място на тезгяха и също пресрещна Тили.
	Чак като стигна на крачка от нея, Стюарт май се сети, че не е по бурните посрещания, и спря, почеса се смутено по главата.
	— Ха, въобще не ми е хрумвало, че ще те видя пак! — каза явно сам изненадан от емоционалния си изблик и изведнъж стана много симпатичен на Тили.
	— Здравей, Стюарт — каза тя и го прегърна, въпреки че досега не го беше правила.
	Реши, че го заслужава, без да подозира, че така ще отприщи цял порой от поздравления. Ледът сякаш внезапно се пропука, почти всички отидоха при нея и я прегърнаха като приятелка, която отдавна им е липсвала, и това я просълзи. Единствено при Хариет Бичъм се задоволи с ръкостискане, а когато пред нея неочаквано изникна Едгар Мур, усмивката й угасна за миг-два.
	— Здравей, Едгар — промълви, двоумейки се дали да го прегърне. Той обаче взе нещата в свои ръце и я притисна към гърдите си чисто приятелски, макар в усмивката му да прозираше и едва доловима тъга.
	— С твоя Питър ли пристигна? — попита Едгар и видимо си отдъхна, когато тя поклати глава.
	Тили го разбираше. В края на краищата едно беше да приеме, че не отвръща на чувствата му, и коренно различно да я види с мъжа, на когото бе подарила сърцето си. Всъщност Тили беше много доволна, че Питър остана в Ню Йорк и по друга причина: присъствието му по-скоро щеше да попречи на мисията й в Салтърс Енд.
	— Но какво става тук? — попита, макар да предполагаше какъв е отговорът, и огледа многобройните познати лица. — Защо половината село се е събрало в „Трите корони“ в това гадно време?
	— Заради Луис Бартън — поясни мигновено Хариет Бичъм, но очите й по изключение не светнаха, когато съобщи новината. Напротив. Този път изглеждаше подчертано сериозна. — Разправят, че щял да стане новият собственик на Дарингам Хол. Май още довечера.
	Другите закимаха смутено. Колкото и критични да бяха понякога към Бен, перспективата да живеят с предприемача холерик като нов собственик на имението, очевидно никак не им се нравеше.
	— Същинска катастрофа, мътните го взели — измърмори старият Стюарт Хендерсън и наруши тишината, настъпила след думите на Хариет, а останалите реагираха с одобрителен ропот. — Че тоя синковец мрази Камдънови барабар с цялото село. Ако стане новият господар на Дарингам Хол, сто на сто ще го превърне в копие на бездушното си имение Шоу Аби. Или ще го опропасти и направо не ми се мисли колко работни места ще загубим. Няма начин нещата да се оправят! Не и пак не!
	Тили поклати глава и внимателно подбра следващите си думи:
	— Честно казано, не зная дали трябваше да сте толкова критични. Дайте да сме откровени: нищо не остава, както е било. Всичко се променя, такъв е ходът на живота и ако не се противопоставяме, накрая може да се роди и нещо добро.
	— Не и в този случай — реагира възмутено Хариет.
	И тя не беше единствената категорично несъгласна, понеже с думите си Тили пожъна сърдити погледи и се чуха дори недоволни възгласи:
	— Врели-некипели!
	— Дарингам Хол не бива да минава в ръцете на Бартън!
	— Тоя хубостник няма право да притежава имението!
	Стюарт Хендерсън също свъси вежди и се взря недоверчиво в Тили.
	— Не искаш да кажеш, че трябва да дадем шанс на тоя Бартън, нали, Тили? Да не би Ню Йорк да ти е размътил мозъка?
	Тили се озърна и констатира, че всички погледи бяха вперени в нея. Добре, рече си и неволно се сети за думите на Бен. _Теб ще те чуят, Тили. Никой друг освен теб не би успял да им го обясни._
	И си пое дълбоко дъх.
	— Не — отвърна сериозно. — Не искам да дадете шанс на Бартън.
	Обходи с очи всички, вгледа се настойчиво в напрегнатите лица.
	— Но можете да направите друго — добави с надеждата, че апелът й ще се увенчае с успех.


>	33.

	— Извинете, но мисля, че не ви разбирам.
	Тимъти стоеше с изправени рамене, скръстил ръце на гърба си — типичната му поза, когато беше озадачен. И не беше единственият в стаята, защото Кейт и другите също се взираха недоумяващо в Бартън, който все така ги фиксираше гневно.
	— А, не ми се правете на глупаци — изръмжа той и плъзна поглед обратно към вратата, после към ъглите на стаята. — Къде е?
	— Кой точно? — осведоми се сдържано Тимъти.
	— Бен Стърлинг, кой друг! — Бартън се зачерви и разпери ръце. — Покани ме тук, понеже искал да поговорим. Да не мислите, че иначе щях да дойда? И да ви е ясно отсега: ще преговарям само с него. Съдбата на сделките, сключени с Камдънови, ми е до болка позната. — Гласът му преливаше от сарказъм, очите святкаха враждебно. — Така че повтарям: Какво, по дяволите, се разиграва тук?
	— Бен ли? — Тимъти поклати безпомощно глава. — Сигурно е станало недоразумение. Бен е в Ню Йорк.
	Бартън изсумтя, сега още по-гневно.
	— Е, не, това е… — И понечи пак да изригне, само че Къркби го прекъсна.
	— Съжалявам, че трябва да ви поправя, господине — каза на Тимъти, — обаче господин Стърлинг действително се обади преди малко и помоли да ви предам, че пътува насам. Малко закъснява, но всеки момент трябва да пристигне.
	Кейт си пое рязко дъх и занемя. Останалите също си глътнаха езиците.
	Тимъти се окопити пръв.
	— Бен е в Англия?
	— Доколкото зная, дори вече е в Салтърс Енд — поясни Къркби, което още повече засили глождещото чувство в стомаха на Кейт.
	— И защо научаваме едва сега? — избухна явно шокираният Тимъти. — Отдавна трябваше да ни информирате за това!
	— Господин Стърлинг ме помоли да не го правя — заяви икономът с невъзмутимо лице.
	— О, така ли? — Тимъти присви очи, а гласът му прозвуча рязко. — Не знаех, че вече не можем да разчитаме на вашата лоялност, Къркби.
	— Аз съм силно привързан към семейство Камдън — отвърна Къркби. — Но Дарингам Хол сега е собственост на господин Стърлинг и като негов служител нямам право да оспорвам нарежданията му.
	Каза го с малко по-официален тон от обикновено, личеше си колко неловко се чувства. Думите му обаче напомниха не само на Тимъти, но и на Кейт и другите, че проблемът не е в Къркби.
	Бен беше тук и очевидно възнамеряваше да приключи лично сделката по продажбата на Дарингам Хол. По всяка вероятност трябваше да се споразумее с Бартън за някои детайли. Въпросът беше само…
	— Тогава защо сме тук? — Дейвид произнесе на глас мисълта на Кейт. — Щом трябва да обсъди нещо с господин Бартън, Бен положително не държи да присъстваме.
	— Напротив, държа на това — изрече плътен, познат глас зад Къркби, а секунда по-късно Бен влезе в библиотеката, следван плътно от сър Рупърт.
	Двамата сигурно бяха вървели през дъжда, понеже косите и саката им блестяха мокри, а те самите бяха леко задъхани.
	— Извинете ни за закъснението — заяви Бен, докато Къркби поемаше сакото му. — В това време човек не вижда даже на крачка пред себе си, затова и пътуването продължи по-дълго от очакваното.
	— Татко! — възкликна Тимъти, който явно не проумяваше как така баща му придружава Бен. — Знаел си, че Бен е тук?
	Старият баронет кимна.
	— Но едва от два часа — поясни, подавайки сакото си на Къркби.
	Кейт се запита дали не долови в погледа му примирение. Не беше сигурна, защото сър Рупърт бе навел глава.
	Тимъти очевидно не се задоволи с тази информация.
	— А защо не…?
	— Исках първо да поговоря насаме с него — отвърна Бен вместо Рупърт. — Имахме да изясним още едно друго.
	Кейт преглътна с усилие. Не можеше да свали поглед от Бен, взираше се в него като в призрак. Сърцето й препускаше с плашеща скорост и тя неволно се сети за деня преди близо година, когато седеше в библиотеката заедно с Ралф и чакаше Бен. Беше следобедът, в който Ралф помоли Бен да остане, и Кейт ясно си спомни как се беше почувствала при влизането му. Оттогава се случиха много неща, ала сега изведнъж я завладя усещането, че ще изживее всичко повторно. Само дето този път това щеше да бъде краят, а не началото. Окончателната раздяла на Бен с Дарингам Хол…
	Погледите им се срещнаха и тя забрави да диша, помъчи се да изтрие многобройните картини и спомени, които внезапно заляха съзнанието й. Нощта, която прекараха заедно, и разочарованието след това — всичко й дойде в повече, затова понечи да се извърне. Ала не успя да се откъсне от сивите му очи, в които се четеше нещо, което изобщо не отговаряше на очакванията й. Тъй като не виждаше в тях нито гняв, нито недоверие, враждебност или несигурност. Напротив. Бен изглеждаше напълно спокоен, както когато знаеше какво иска.
	— Стърлинг, какъв е целият този театър? — попита нервно Бартън. — По телефона казахте, че сте обмислили офертата ми и сте заинтересован от сключване на договор. Е? — И изгледа предизвикателно Бен. — Имаме ли сделка или не?
	Както и останалите в стаята, Кейт беше наясно, че става въпрос за продажбата на Дарингам Хол. И внезапно почувства, че няма повече сили. Не искаше да присъства на акта, с който Бен щеше да реши окончателно съдбата на Камдънови. Това щеше да разбие сърцето й. Ето защо скочи припряно.
	— Извинете ме — прошепна и заслепена от сълзи, се устреми към вратата, понечи да се шмугне покрай Бен. Той обаче не й позволи, улови я за лакътя и я принуди да спре. Кейт го погледна уплашено, само че той бе насочил очи към Бартън.
	— Не, нямаме сделка — изрече с твърд глас. — Няма да получите Дарингам Хол, господин Бартън.


>	34.

	Кейт се взираше в Бен. Топлата му ръка, която все така я държеше за лакътя, й пречеше да разсъждава.
	— Няма да продадеш Дарингам Хол?
	Прошепна въпроса, ала Бен я чу и се обърна към нея.
	— Не.
	После повдигна ъгълчето на устата си в едва доловима усмивка, от която сърцето й прескочи.
	— И ме повикахте тук само за да ми съобщите това? — изкрещя ядосано Бартън. — Червенината, която за кратко се бе отдръпнала от страните му, се върна и лицето му пламна като божур. — Трябваше да се досетя, че това беше просто поредният предлог да ме унижите. Мислех си, че сте различен, но не сте с нищо по-добър от Камдънови!
	— Аз също съм от Камдънови, господин Бартън — отвърна Бен. — И преди да излезете пак извън нерви: бих искал да ви запозная с едно предложение и да поговорим за него.
	Тази информация накара Луис Бартън да млъкне.
	— Какво предложение? — запита недоверчиво.
	Бен пусна лакътя на Кейт, но тя остана на мястото си, защото желанието й да избяга внезапно се изпари. В гърдите й затрептя някакво чувство, ала тя не посмя да му повярва.
	— Става дума за парцела, който чичо ми Хенри ви е продал навремето — каза Бен и отвори уста да продължи поясненията си. Обаче не успя, понеже споменаването на тази провалена сделка наново разлюти Бартън.
	— Тоя негодник не ми продаде парцела, а ме завлече! — изригна той. — Платих куп пари, пък този долен измамник чисто и просто офейка с тях, а аз така и не получих обещания парцел. — И стрелна с омраза сър Рупърт. — Но нашият изискан баронет хич не се трогна. Само се навъси и ме залъга с някакви си юридически клаузи. А беше негов морален дълг да ме обезщети. Все пак непрокопсаният му син се възползва от моето незнание на имуществените отношения и направо ме…
	— Давам ви земята.
	— Моля?
	На лицето му се изписа недоумение, а и останалите се вторачиха в Бен. Единствено сър Рупърт нямаше вид на изненадан, както забеляза Кейт. Явно беше запознат с плановете на Бен.
	— Ще ви припиша парцела, който сте платили на времето — повтори Бен. — Съгласен ли сте?
	Луис Бартън беше загубил ума и дума от изненада, така че в продължение на едва ли не безкраен миг не каза нищо. После поклати глава, но не в знак на отказ, а все още невярващо.
	— Просто ей така? — При тези думи погледна сър Рупърт.
	— Нали все твърдяхте, че сам съм си виновен, Камдън. — Обвинителната нотка се върна в гласа му. — Казвахте, че не е ваш проблем, задето съм сключил прибързана сделка, без да проверя всички подробности. Нито веднъж не проявихте готовност да ми дадете земята, дори напротив: винаги отказвахте категорично!
	Тази обида очевидно бе най-големият проблем на Бартън, замисли се Кейт. Е, да, финансовата загуба беше неприятна, но той бе достатъчно богат, за да я прежали. Много по-лошо бе чувството, че е пренебрегнат от сър Рупърт. И сър Рупърт едва сега като че ли осъзна колко го е огорчило това.
	— Да, зная, и постъпих несправедливо — призна той. — Бях твърде суров в преценката си и се позовавах единствено на своето право, без да си давам сметка кое е правилно от морална гледна точка. Но предателството на Хенри и неочакваното му изчезване ни засегнаха много болезнено. Да загубиш дете по този начин беше… недотам леко и до днес често се питам какво ли е ставало в главата на момчето тогава и как бих могъл да го предотвратя. — И въздъхна дълбоко. — Съжалявам. Длъжен бях да призная, че претърпяната от вас голяма загуба е и по наша вина. Отдавна. Ето защо се надявам да приемете предложението на моя внук.
	Думите му бяха последвани от тишина, чуваха се само трополенето на дъжда по стъклата и гръмотевиците.
	Бартън се вгледа изпитателно в сър Рупърт, сетне в Бен. Явно се луташе между недоверие и искрено възхищение заради неочакваното предложение.
	— Това да не е някакъв номер? — попита след известно време. — Защото ако е така…
	— Не е номер — увери го Бен. — Стига да се съгласите, ще наредя да изготвят съответните документи. Наистина съм заинтересован да изгладя веднъж завинаги този междусъседски конфликт.
	Спокойно издържа погледа на Бартън, в който още се четеше скептицизъм. Но от враждебността, която едрият бизнесмен бе излъчвал допреди малко, вече нямаше и следа.
	— Не зная. — Сега гласът на Бартън прозвуча по-тихо и доста по-малко агресивно. Въпреки всичко не беше напълно убеден. — Нали все викахте, че този парцел ви е нужен за стопанисването на имението.
	Бен сви рамене.
	— Не може да се каже, че се лишаваме на драго сърце от него. На първо място обаче е нужно да сложим край на постоянните свади. Е? — На лицето му заигра лека усмивка. — Имаме ли сделка, господин Бартън?
	Луис Бартън забави малко отговора си, но после каза:
	— Ще си помисля.
	Видът му издаваше колебание, сякаш перспективата за мир с Камдънови все още му се струваше немислима. Сбогува се почти невъзпитано набързо и последва Къркби навън.
	— Браво, момчето ми — рече сър Рупърт и потупа Бен по рамото. Изглеждаше много доволен, докато останалите бяха по-скоро объркани.
	В помещението обаче витаеше един въпрос и Джеймс се престраши и го зададе:
	— В такъв случай… ще се върнеш да продължиш започнатото?
	В гласа му се долови нотка на надежда и Кейт също зачака отговора на Бен със затаен дъх.
	Само че той не отговори веднага.
	— Не, няма да продължа — каза накрая. — Ще започна отначало и ще го направя по-добре.
	Кейт почувства такова облекчение, че коленете й направо омекнаха. Не беше сигурна какво щеше да стане, ако в този миг Бен я погледнеше. Той обаче не сваляше очи от своите учудени, но и видимо зарадвани роднини.
	— И през ум не ми е минавало, че Дарингам Хол може да придобие такова значение за мен — заяви той. — Дори напротив, доста време твърдях, че съдбата на имението ми е абсолютно безразлична. Но не е така. Аз съм част от това семейство и бих искал да се погрижа за бъдещето на Дарингам Хол. С тази разлика, че няма да стане, както си го представях отначало. — Сви рамене и се усмихна накриво. — За мен всичко това беше непозната територия. Мислех, че ще се справя, стига да имам достатъчно воля и да вземам правилните решения. Навремето така направих с фирмата си и успях. Но Дарингам Хол не е стартъп компания. Който управлява имението, не започва от нулата, а продължава да пише дълга история. То е семейна собственост, място, на което всички не само се трудят, но и живеят заедно. И точно така трябва да се ръководи: съвместно от всички. — Бен поклати глава. — Първия път не се получи и причината е и у мен. Мислех, че трябва да наложа вижданията си и да върша всичко сам, защото така съм свикнал. И ето че полека-лека взех да не смогвам. Непрестанните караници, нападките в селото… всичко някак си удряше на камък, а не знаех защо. Реших, че няма да се получи, загубих вяра, че ще се справя. Нещата обаче ще се получат, ако работим задружно. Ако мога да разчитам на подкрепата ви дори когато се налага да вземам трудни решения. Тогава съм склонен да направя още един опит. И затова трябва да зная дали мога да се осланям на всеки от вас.
	Не беше формулирано като въпрос, но Бен подири в лицата отговора, от който се нуждаеше, зачака реакция. И мигновено я получи от страна на Джеймс, който изпръхтя едва ли не възмутено.
	— При всички положения можеш да включиш мен и Клер в списъка — заяви с видимо облекчение. — Никога не съм искал да си тръгваш.
	Дейвид също се ухили и се запъти към Бен.
	— И аз категорично няма да попреча на намеренията ти. Даже напротив, във възторг съм от факта, че по-големият ми брат пак поема кормилото.
	— Благодаря ти за казаното — рече Бен и Кейт усети как я прониза тъга, щом двамата се прегърнаха. Те се разбираха, въпреки превратностите в свързаните им съдби, и Кейт неволно си помисли колко щастлив би бил Ралф да види тази картина.
	Оливия обаче май се смути от нея. Видът й подсказваше, че не знае как да реагира в тази ситуация, когато стана някак тромаво от дивана.
	— Аз… съжалявам — продума и Кейт за момент се уплаши да не каже, че не иска да има нищо общо с Бен. В действителност обаче тя се усмихна, макар и плахо и с треперещи устни. — Не биваше да се държа така с теб. Желанието на Ралф беше ти да управляваш Дарингам Хол, аз… — Очите й внезапно се напълниха със сълзи, но Оливия се овладя, макар и с усилие. — Отсега нататък ще уважавам желанието му.
	За секунда-две се замисли дали да подаде ръка на Бен, после обаче се отказа. Извини се на останалите и с бързи крачки излезе от библиотеката. Очевидно все още не бе в състояние да подкрепи думите си с дела.
	Бен погледна подире й, сетне към чичо си, който също остави колебанията.
	— И през ум не ми е минавало, че някога ще го кажа, но се радвам, че пак се върна — изрече с разкаяние в гласа. — Липсата ти се усещаше, Бен.
	Двамата си стиснаха ръцете и Бен отговори на усмивката на чичо си с усмивка.
	Която обаче се стопи, щом се обърна към Кейт, а тя застина на мястото си, когато Бен се запъти към нея.
	През цялото време почти не я беше поглеждал и освен мимолетния им физически досег, когато я хвана за лакътя, за да я възпре, беше стоял далеч от нея. Ала сега насочи сивите си очи към нея и Кейт забеляза напрежението в тях. Но бе прекалено смутена и прекалено задъхана, за да разсъждава трезво. Дали сърцето можеше да се пръсне, когато биеше толкова бързо?
	Непосредствено пред нея Бен спря и протегна ръце, привлече я в прегръдките си. Погледът му беше сериозен.
	— Обичам те, Кейт — каза. И я целуна.


>	35.

	Кейт усети точния момент, в който сърцето й проумя казаното от Бен. Отърси се от болката през последните седмици и обви ръце около врата му, отвърна на целувката, усмихна се досами устните му.
	В погледа му сега се четеше всичко, което си пожелаваше от толкова време, ала тя все още не можеше да повярва.
	— И как така?
	Развеселен, Бен повдигна ъгълчето на устата си и приглади немирния кичур зад ухото й.
	— Как така те обичам ли?
	Кейт поклати глава.
	— Как така изведнъж се убеди в това? Мислех, че не искаш да се обвързваш.
	Бен издиша шумно, което прозвуча като дълбока въздишка.
	— Напротив, искам. Искам от самото начало, но го проумях чак когато дойде при мен в Ню Йорк — каза и я целуна още веднъж. — Мислех, че то, чувството, ще отмине, ако проявя твърдост. Мислех, че мога да зачеркна онова, което изпитвам към теб, също като решението си да управлявам Дарингам Хол. Едва когато изневиделица застана пред мен, осъзнах колко смешен съм бил. Да, мога да избера раздялата, но тогава няма да бъда щастлив. Това е възможно само ако съм с теб. — При тези думи долепи чело до нейното. — Възможно е само с теб, Кейт. Искам да те виждам усмихната, да се грижа да се чувстваш добре и зная, че това е осъществимо единствено тук. Ето защо от сега нататък ще продължим пак заедно, нали? Тъй като ще се справя само ако зная, че си редом до мен.
	— Но аз винаги съм била до теб!
	Кейт засия насреща му и понечи да го целуне, ала внезапно си даде сметка къде са. Уплашено се озърна за околните, които за момент бе игнорирала напълно, и констатира, че са сами в библиотеката.
	— Тактични са, трябва да им се признае — отбеляза Бен, щом също видя, че другите ги няма, а Кейт шеговито го удари с юмрук в гърдите.
	— За разлика от теб — рече уж строго. — Така ми се нахвърли!
	Бен се ухили и сви рамене.
	— Ами всъщност нямах такова намерение. Но ти изглеждаше толкова уплашена, та си помислих, че трябва да ти го кажа, преди отново да си ми избягала.
	— Просто бях страшно объркана — оплака се тя. — В края на краищата допреди броени минути всички си мислехме, че се каниш да продадеш Дарингам Хол на Бартън. — Кейт тръсна глава, за да пропъди окончателно отчаянието, което я изпълваше през последните два дни. — Защо ни държа в напрежение?
	— Не зная — отговори той. — Реших, че е по-добре да убия с един куршум два заека. Бартън беше направо обсебен от фикс идеята да приема офертата му. И бездруго трябваше да поговоря с него, а естествено, и с вас. Така че помолих Рупърт да осигури присъствието ви на срещата с Бартън. Спестих си куп обяснения. Пък и така всичко въздейства по-убедително на Бартън. Официално предложение за мир от страна на цялото семейство… това има много по-голяма тежест. — Бен се засмя, но веднага стана пак сериозен. — Според мен той изобщо не се интересуваше от имението, нито знаеше как да го стопанисва. Чисто и просто искаше да си отмъсти.
	Сега се засмя и Кейт.
	— Я виж ти кой го казва. Не дойде ли и ти по същата причина в Източна Англия?
	— Точно така. — Бен отново притегли Кейт към себе си. — Бих казал: най-доброто решение в живота ми.
	Понечи да я целуне, но на вратата се почука.
	— Извинете за безпокойството, господин Стърлинг. — Миг по-късно Къркби влезе в библиотеката, а на лицето му бе изписано неудобство. — Но има някой, който иска да разговаря с вас.
	Бен се намръщи.
	— Окей — каза и се откъсна неохотно от Кейт, — поканете го да влезе.
	— Според мен е по-добре да ме придружите до фоайето — възрази икономът. — Тук ще е малко тесничко.
	Сега и Кейт се озадачи и размени учуден поглед с Бен.
	— Е, добре — рече той и я улови за ръка. Заедно последваха Къркби до фоайето и се заковаха намясто от смайване, щом видяха тълпата, събрана в помещението.
	Кейт зърна множество познати лица, беше дошло горе-долу половината село. Там бяха Едгар Мур и дъщеря му, също така отец Мортън, Бренда и Джеръми Джонсън и старият Стюарт Хендерсън. Освен тях видя и мнозина занаятчии и предприемачи от Салтърс Енд, електротехника Сам Олдрич и собственичката на бутика Мери Боне. И Хариет Бичъм. Има си хас, рече си Кейт и изкриви уста в гримаса. Каквото и да станеше в селото, Хариет почти винаги имаше пръст в него. За щастие не бяха довели Нанси, вуйната на Кейт, затова пък друга позната особа се приближи до нея с лъчезарна усмивка.
	— Тили! — Изненадана, Кейт притисна приятелката си към гърдите си. — Ти пък какво търсиш тук?
	— Придружих Бен, за да поема ролята на негов адвокат в селото — поясни весело тя. — Оказа се, че е било напълно излишно.
	— Какво? — Кейт поклати невярващо глава. — За какво говориш?
	Само че Тили не успя да й обясни, защото Стюарт Хендерсън се отдели от групата и се обърна към Бен.
	— Ами такова… — започна малко смутено, мачкайки шапката си. — Тили беше одеве в „Трите корони“ и ни разправи, че сте размислили и сте решили да се върнете, господин Стърлинг. И ние де, искаме само да ви кажем, че наистина се радваме.
	Сред тълпата се разнесе шушукане и мнозина закимаха одобрително.
	— Благодаря — отговори Бен и прегърна Кейт през рамо, погледна я усмихнат. — И аз се радвам.
	— Щото през последните седмици се изпопритеснихме — продължи старият Хендерсън. — Мисълта, че дните на Дарингам Хол са преброени, ни съкруши. Знаем колко трудно им беше напоследък на Камдънови, а като капак и този пожар малко преди да отворят кафето. Та си рекохме…
	— Рекохме си, че можем да ви помогнем — прекъсна го Едгар Мур, който явно нямаше търпение да изслуша дългата тирада на стария Хендърсън.
	— При възстановяването на хамбара — додаде отец Мортън. — Ще го обсъдя с енориашите, но си мисля, че много бързо ще съберем доброволци да извозим развалините и да разчистим строителната площадка.
	— Да, а аз се уговорих с колегите си — намеси се Сам Олдрич и се спогледа с останалите занаятчии. — Веднага след това можем да се заемем с възстановяването. Мисля, че ако запретнем здраво ръкави и координираме добре нещата, ще привършим още преди летния бал.
	— Толкова бързо? — запита недоумяващо Бен. — Благодаря. Това… ще е наистина страхотно — добави и стисна ръката на Олдрич и останалите.
	— А дотогава ние от женската организация на драго сърце ще ви помагаме в обслужването на туристическите групи — заяви развълнувано Хариет Бичъм и Мери Боне се присъедини към думите й.
	— Скоро пак ще започнат да идват туристи, нали? — поинтересува се собственичката на бутика.
	Бен кимна.
	— Надявам се — потвърди, а Кейт прочете по погледа му, че тази внезапна отзивчивост му дойде в повече. Още нещо, с което тепърва трябва да свикне, помисли си с дяволита усмивка.
	— Ти ли предума хората? — попита тихо Тили, докато другите продължаваха да приказват с Бен.
	Тили поклати глава.
	— Както споменах, изобщо не се наложи. Бен ме помоли да поговоря още веднъж със селяните и да им предам, че след връщането си ще има нужда от помощ, но така и не успях да им го кажа. Щом научиха, че няма да продаде Дарингам Хол на Бартън и веднага ще поеме пак управлението, направо не можах да ги удържа. Всички настояха да дойдат тук да му съобщят лично колко се радват.
	Блесна ярка светкавица, раздаде се оглушителен гръм и двете трепнаха, а Кейт отново се сети за отвратителното време навън.
	— В такава буря човек не излиза доброволно от къщи, а? — каза и се ухили. — Нали така?
	— Сто на сто — отговори Тили. — Бен като нищо може да навири нос. — След това леко наведе глава. — А при вас нещата оправиха ли се?
	Кейт кимна щастливо, а когато погледна към Бен, изведнъж си пожела да остане насаме с него. Само че първо трябваше да изпълни задълженията си на домакиня в Дарингам Хол.
	— Моля, последвайте Къркби в кухнята — извика на хората. — Там ще се постоплите и ще пийнете чаша чай.
	— Или нещо по-силничко — намеси се Тили и повдигна рамене. — Според мен категорично трябва да пресушим една-две бутилки от пенливото вино на Дарингам Хол за свежия вятър, който отново задуха в старата съборетина. Нали така?
	На финала бутилките се оказаха доста повече от две, а късно вечерта, след като Бен и Кейт изпратиха и последните гости и се качваха по стълбите към покоите си, Кейт, усмихната и съвсем лекичко замаяна от алкохола, се облегна на гърдите му.
	— Видя ли! Нали ти предсказах, че все някога ще им станеш симпатичен — каза тя.
	— Да — рече Бен и я целуна по косата. — Мисля, че този път нещата между мен и хората в Салтърс Енд ще се получат.
	— Не забравяй и Тимъти — добави Кейт при спомена за вдъхновената наздравица, която чичото на Бен вдигна за него и бъдещето на Дарингам Хол. — Смятам, че убеди и него.
	— Главното е, че убедих теб.
	Бен се спря пред вратата. Кейт въздъхна щастливо и мислено благодари още веднъж на Тили, задето се съгласи да пренощува в бунгалото и да се погрижи за кучетата, та тя да остане при Бен.
	С разтуптяно сърце и развълнувана точно както преди първата им нощ заедно, ако не и повече, Кейт обви ръце около врата му.
	— Нямам никакви дрехи тук — каза усмихната и остана без дъх, когато усети ръцете му върху хълбоците си. А Бен я привлече още по-плътно към себе си.
	— Тази нощ няма да ти трябват — промълви той досами устните й и дивото желание, което се долови в гласа му, я накара да изтръпне цялата от блаженство.
	— Обичам те, Бен Стърлинг — прошепна тя, защото вече не се боеше да му го каже, и в очите му видя отговора, а сетне сякаш се изгуби в страстната му целувка.


>	Епилог

	_Четиринадесет месеца по-късно_
	Кейт улови Бен под ръка и въздъхна толкова дълбоко, че той я изгледа с почуда.
	— Надявам се, че не беше израз на отчаяние, госпожо Стърлинг. — При тези думи сърцето на Кейт се разтупка лудо. Все още се вълнуваше, когато Бен я наричаше така, въпреки че от сватбата им беше минало доста време.
	Щастливо му се усмихна.
	— Не, напротив. Просто всичко е идеално — отговори му и плъзна поглед по дългата анфилада*, която бе огряна от топлата светлина на полилеите и както всяка година бе празничен декор на летния бал в Дарингам Хол.
	[* Анфиладата представлява подреждане на вратите, поставени в поредица съседни, последователно подредени архитектурни елементи така, че да създадат усещане за перспектива между различните сектори — при отворени врати да се вижда от първото до последното помещение. Включените елементи могат да бъдат стаи, галерии, дворове и дори градски пространства. — Бел.ел.кор.]
	Многобройните гости, облечени в бляскави вечерни рокли и изискани смокинги, се разхождаха наоколо или се плъзгаха по дансинга под звуците на класически валсове и явно се чувстваха добре. Разговаряха помежду си и често избухваха в смях, докато прислужниците в традиционните черно-бели униформи и дантелени бонета разнасяха табли с пенливо вино. Кейт познаваше тази картина от дете и неизменно очакваше с радост точно тази вечер. И все пак днес изпитваше нещо по-различно.
	— Просто…
	— Просто какво? — попита Бен, но Кейт се затрудняваше да изрази с думи онова, което се бе променило за нея.
	По-рано, когато беше още малка, свързваше летния бял с нещо приказно. Блясъкът, тоалетите, вълшебството на отминалите епохи, което за една вечер сякаш изпълваше Дарингам Хол — всичко това й правеше дълбоко впечатление. Цяла година тръпнеше в очакване на тази вечер, а когато тя настъпеше, просто й се наслаждаваше.
	Сега, когато трябваше сама да организира бала и да се погрижи за приятното прекарване на гостите, нещата не бяха толкова прости. Кейт вече не беше възхитена гостенка, която евентуално щеше да помогне тук-там, това беше нейният празник и дългите часове, които заедно с Клер вложи в подготовката, й подействаха доста отрезвително. Зад една такава вечер се криеше не вълшебство, а усилен труд. Но накрая да видиш как всичко е перфектно организирано и се превръща в специално изживяване — това изпълваше Кейт с гордост и с коренно различно и неочаквано щастие.
	И същото важеше не само за летния бал, но за самото имение. То изискваше от тях пълна отдаденост, държеше ги под напрежение денем и нощем, обаче си струваше.
	След началните трудности и неуспехи концепцията на Бен за превръщане на Дарингам Хол в печеливш туристически обект бе успешно реализирана. Хората идваха от близо и далеч, за да участват в обиколките, които Дейвид бе разработил специално за Дарингам Хол и които се фокусираха върху определени възрастови групи или теми. Това се радваше на голям успех, както и кафето, което работеше от година. Броят на посетителите постоянно растеше, а стоките местно производство се продаваха толкова добре, че Клер скоро трябваше да потърси нови доставчици — селски производители и майстори на художествени изделия. Откакто се откри възможност да представят производството си на по-широка аудитория, търговията с вино също вървеше по-добре от очакванията и вече имаха многобройни поръчки за новата реколта. Ако продължаваше така, тревогите за бъдещето на имението скоро щяха да отпаднат и във вечери като днешната Кейт бе изпълнена с дълбока благодарност.
	В отговор на зададения въпрос сви безсилно рамене.
	— Толкова ми се иска Ралф да можеше да зърне всичко това — промълви и преглътна буцата в гърлото си. — Щеше да му хареса.
	Бен я прегърна през рамо.
	— Прекрасна мисъл!
	После я притегли към себе си я целуна по косата.
	— Няма ли да поотложите мляскането? Време е да открием бюфета! — размрънка се Питър, който тъкмо се беше върнал от дансинга заедно с Тили. — Имам спешна нужда от „гориво“, че тази жена ще ме довърши!
	Простена, което извика у Тили единствено усмивка.
	— Е, добре, кратка почивка. Но после продължаваме с танците — отсече тя, а Питър не протестира, понеже в действителност нямаше нищо против. След като заради Тили бе посетил няколко танцови курса, беше станал много добър танцьор и Кейт тайничко си мечтаеше Бен да вземе пример от него. Тъй като въпреки че умееше и постигаше куп неща, уви, все още не можеше да го докара до истински валс.
	— Жалко, че трябва да се връщате още утре — каза Кейт, щом се сети, че седмицата, която Тили и Питър прекараха в Дарингам Хол, щеше да приключи с днешния бал.
	— Да, много жалко. Но другата седмица подновяваме снимките.
	Тили съпроводи думите си с въздишка, но Кейт забеляза искриците в погледа й. Определено се радваше да се върне към новата си работа в телевизията. Възможността да води кулинарно шоу, в което зрителите се запознават с английската кухня, беше изскочила ненадейно — на едно парти Питър разказа на свой познат за частния курс по готварство, който го бе сближил с Тили. Оказа се, че въпросният познат е програмен директор на „Гастро ченъл“ и точно търси нова концепция, която след това изработи заедно с Тили. А тъй като нейната сърдечност и английските специалитети, които приготвяше пред камерата, много допаднаха на зрителите, в момента снимаха нови предавания и Тили се гордееше с това. Направо преливаше от щастие и Кейт й се радваше от душа, задето до Питър бе намерила мястото си в живота, макар че това означаваше да не се виждат толкова често.
	— Още малко и ще се прочуеш, внимавай в картинката — подразни приятелката си. — При следващото ти идване май ще се наложи да раздаваме картички с автограф.
	Тили се ухили.
	— А, опасявам се, че никой няма да се заинтересува от тях, защото в най-скоро време тук ще се точат върволици от известни актьори. — И тръсна глава. — Честно казано, Кейт, обичам Ню Йорк, но градът има голям недостатък: много е далеч. Толкова ми се иска да съм тук, когато имението се превърне във филмов декор.
	И Кейт гореше от нетърпение и дори все още не можеше да повярва, че хората от телевизията се бяха спрели на Дарингам Хол. Снимките за запланувания филм, който, както се надяваха, щеше да допринесе за известността на замъка, трябваше да започнат другия месец и макар това да означаваше и допълнителни ангажименти, всички тръпнеха в очакване на тези вълнуващи седмици.
	— Ще ти разкажа най-подробно всичко — обеща Кейт на приятелката си, но Тили вече бе отклонила вниманието си.
	— Я виж ти! — продума и посочи към Луис Бартън, който бе застанал на няколко метра от тях и си приказваше с Оливия. — Значи, наистина дойде.
	Кейт също видя съседа си и се усмихна.
	— Супер! Бен много се надяваше, че този път ще приеме поканата ни. Миналата година се опъна.
	— Е, тогава току-що се бяхте сдобрили — рече Тили и леко наклони глава. — Все още не ми е особено симпатичен. Но Оливия май е лапнала въдицата.
	Кейт остана със същото впечатление, понеже Оливия се усмихваше кокетно, докато разговаряше с Бартън. Знаеше, че двамата се виждаха често през изминалите месеци, и сега, след като спорът между Бартън и Камдънови бе изгладен, това не възмущаваше никого. Как щяха да се развият нещата — това Кейт не можеше да каже, но искрено желаеше щастие на Оливия, която сега беше много по-уравновесена и общителна.
	Тили пак се обърна към Кейт и въздъхна.
	— Толкова ми се искаше да видя и Анна, и Дейвид, за да поздравя Анна лично за завършването!
	— И на тях им стана мъчно, че ще се разминете — потвърди Кейт. — Мисля, че е първият летен бал, на който не присъстват. Затова никак не им се заминаваше. Клер обаче настоя, в края на краищата пътешествието беше подарък за Анна по случай завършването. Успяхме да ги убедим с аргумента, че в Дарингам Хол ще има още много балове и че по изключение ще минем и без помощта им.
	— Но защо точно Франция? — попита Тили. — Мислех си, че Анна е останала с ужасни впечатления от страната.
	— Тъкмо затова — поясни усмихната Кейт. — Клер реши, че е жалко, задето Анна не се е насладила пълноценно на престоя си там, и че и за двамата ще е добре да опознаят страната заедно.
	Щом се върнеха, Анна щеше да последва Дейвид в Кеймбридж. И тя искаше да следва история на изкуството и Кейт беше напълно сигурна, че двамата щяха да станат много добър екип, независимо от това с какво щяха да се занимават, след като завършат. Бен често споменаваше, че би искал брат му да се върне в имението и че двамата трябвало да си дойдат и да допълнят туристическия център с музей. Дейвид всеки път отклоняваше поканата през смях, но пламъчетата в очите му не убягваха от вниманието на Кейт.
	Затова пък Айви щеше да се върне при всички положения. Беше бременна в шестия месец и — за голяма радост на Клер и Джеймс — държеше да роди в Дарингам Хол. Дерек щеше да излезе в едногодишен отпуск и да се посвети на книгата, над която работеше, а през това време двамата щяха да живеят в замъка. Кейт отсега се радваше, че приятелката й пак ще е близо до нея. Пък и кой знае, може би това нямаше да е единственото бебе. Бен като че ли нямаше нищо против да има свои деца и тя често си мечтаеше евентуално скоро…
	— Хайде, време е! — каза Бен и Кейт едва след секунди схвана, че той има предвид откриването на бюфета, и кимна с усмивка.
	Бен направи знак на музикантите, а когато те спряха да свирят, улови Кейт за ръка и излезе с нея в центъра на дансинга. Оттам се обърна към гостите.
	— Скъпи приятели! — започна словото си и плъзна поглед по множеството, спря го върху сър Рупърт, който бе седнал в едно от канапетата и му се усмихваше. Поздравителното слово към гостите беше всъщност задължение на стария баронет, но сър Рупърт чувстваше, че вече не е във форма да го направи. Смъртта на лейди Илайза, която бе починала внезапно преди три месеца, му се отрази много зле и оттогава не беше добре със здравето. Вярно, полека-лека се възстановяваше, въпреки това обаче с радост отстъпи този ангажимент на Бен.
	— Хубаво е, че днес сте наши гости — продължи Бен, — защото това ми дава възможност да ви благодаря още веднъж от името на нашето семейство. Възвърнатият блясък на Дарингам Хол се дължи на вашата помощ и се надявам за в бъдеще да имаме чести поводи за празненства. — Сетне посочи масите, отрупани с всевъзможни студени и топли закуски. — Моля, обслужвайте се и се насладете на вечерта заедно с нас!
	Избухналите аплодисменти стихнаха едва когато графът на Лестър, дългогодишен приятел на сър Рупърт, вдигна чашата си, за да отговори както всяка година на поздравлението от името на гостите.
	— За здравето на господин и госпожа Стърлинг и семейство Камдън от Дарингам Хол! — извика графът и се чукна с Бен, което предизвика нови одобрителни възгласи и ръкопляскания.
	След това музиката засвири отново и празненството продължи. Кейт понечи да напусне дансинга, ала Бен я задържа и я привлече в обятията си.
	— Все още ти дължа нещо — каза в отговор на смаяния й поглед, улови дясната й ръка и я прегърна през талията. — Може ли?
	Кейт последва почти машинално движенията му и едва миг по-късно осъзна, че двамата танцуват.
	— Научил си се? — попита напълно изумена.
	Той се ухили и я завъртя — може да се каже, дори учудващо умело.
	— Айви ме научи — рече и посочи с брадичка към братовчедка си, която заедно с Дерек бе застанала накрай дансинга и им махаше грейнала от радост. — Сподели с мен колко си била разочарована, задето не танцувах с теб на сватбата. — И смръщил чело, добави: — Защо не ми каза?
	— Защото и без това беше прекрасно. — Кейт си спомни венчавката им малко преди Коледа в църквата на Салтърс Енд. — Пък и не ми се щеше да те мъча.
	Той поклати глава.
	— За теб бих направил всичко, Кейт. А това е най-малкото…
	В следващия момент отново я завъртя, този път обаче в погрешната посока, така че двамата се сблъскаха и се разсмяха.
	— Е, добре де, не беше перфектно — каза Бен и направи нов опит, този път успешен. — Но работя по въпроса.
	— Не е вярно. — С тези думи се притисна към него. Близостта му й даваше сигурност. Беше намерила мястото си. И никъде другаде не би се чувствала по-добре, отколкото в прегръдките му. — По-перфектно не може и да бъде, господин Стърлинг — увери го, засияла от щастие.
