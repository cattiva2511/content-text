D>
	От седем години моите колеги в „Зоненшайн, Нат и Розентал“ — и адвокатите, и останалите, но главно моите съдружници — неуморно ме даряват с помощта си при най-различни обстоятелства, които понякога удивляват всички ни. Само че аз знам много по-добре от тях колко малко юридическата фирма, описана в следващите страници, прилича на нашата фирма, нито пък може да се сравнява с нейната атмосфера на непоколебима почтеност. В знак на признателност за тяхното приятелство, доброта, а и за тяхната толерантност им посвещавам този роман от цялото си сърце. На всички от „Зоненшайн“ изразявам своята най-дълбока благодарност!
D$


E>
	„Че къде сърцето ми би могло да избяга от сърцето ми? Къде бих могъл да избягам от мен самия? Къде ли бих могъл да престана сам да се преследвам?“*
	[* Превод Анна Николова, „Народна култура“, библиотека „Хермес“, 1993 г.]
@	Св. Августин, „Изповеди“
@	Книга четвърта, гл. VII
E$
E>
P>
	Интимното аз —
	все по-интимно,
	нещастно,
	объркано.
P$
E$


>	Първи запис
>	24 януари, 4 часът сутринта

>>
C>
	__Гейдж и Гризуел__
	__Служебна информация__
	__Адвокатско проучване__
	__Строго секретно__

	За: Контролната комисия
	От: Маккормак А. Малой
	Относно: Наш изчезнал съдружник

	Прилагам доклад съгласно възложените ми проучвания.
@	(Продиктуван без писмен текст)
C$


>>	I. Моето проучване
>>	Понеделник, 23 януари

	Контролната комисия на нашата фирма или, както я наричат съдружниците, само Комисията, се събира всеки понеделник в три следобед. Тримата големи, завеждащи отделите „Съдебни дела“, „Търговски“ и „Административен“, сядат на кафе и шоколадово руло и решават с какво ще се занимава „Гейдж и Гризуел“ през седмицата. Не бих казал, че имам нещо против тях, бива си ги като адвокати, бизнесът е в кръвта им и денонощно душат за най-печелившата сделка, но въпреки че карам вече осемнайсета година тук, тая комисия с деспотичната си власт, която останалите съдружници са натикали доброволно в ръцете им, ме подлудява от страх. Годинките ми станаха четирийсет и девет, бивш уличен полицай съм, плещест смелчага с юначен ирландски дух, но това, което тия тримата сипят по мой адрес през последните години, хич не ми вдига самочувствието. Оценяват работата ми като недостатъчна, взеха ми стаята и ме натикаха в някаква дупка, а изработените ми часове и съответно печалба били минимални. Изправих се днес следобед пред тях и, както обикновено, очаквах най-лошото.
	— Мак — подхвана Мартин Голд, най-старшият от шефовете, — имаме нужда от помощта ти. Този път работата е сериозна. — Огромно мъжище е тоя Мартин, преди три десетилетия, като студент, е бил борец средна категория, в плещите е гардероб. Лицето му е мургаво и лукаво, напомня ми на воините от ордата на Чингис хан, но пък притежава достолепното изражение на човек, който се оправя в живота. А ако трябва да бъда откровен, той е най-добрият адвокат, когото познавам.
	Другите двама, Карл Панучи и Уош Тейл, се бяха настанили на дългата маса от орехово дърво, европейска антика, масивна и старовремска, напомняща часовник с кукувичка. Мартин ме покани да опитам рулото, но аз си взех само кафе. С тия тук човек не бива да се застоява.
	— Не става дума за теб. — Карл мигновено долови мрачните ми предчувствия.
	— А за кого? — попитах.
	— За Бърт — поясни Мартин.
	Бърт не се бе появявал цели две седмици в кантората. Нито беше писал, нито се беше обаждал. Ако това се бе случило с който и да е от обикновените и праволинейни служители в „Гейдж и Гризуел“, като започнем от Лиотис Гризуел и стигнем до полякинчето, което чисти кошчетата за боклук, това би направило впечатление. При Бърт обаче нещата не стояха така. Той е темпераментен мъж, едър, свъсен и умира за битки в съдебната зала. Ако ви трябва адвокат, който да подложи експерта по комуникационна електроника на кръстосан разпит и набързо да му прегризе гърлото, както умеят някои от големите лъвове, няма да намерите по-подходящ от него. Но ако имате нужда от някой, който да дойде и да стои до края на работния ден или пък да се отнася със секретарката си така, сякаш робството никога не е съществувало, по-добре потърсете друг човек. Опитате ли се да впрегнете Бърт яко на работа за месец-два, нищо чудно и да офейка. Веднъж го открили на пикник при „Траперите“, нашия бейзболен отбор в мъжката лига. Друг път го ударил на комар в Монте Карло. Въпреки гадните си настроения, навъсената физиономия, скандалите по коридорите, тарикатските номера и епизодичното появяване на работа Бърт оцеляваше във фирмата главно благодарение на безграничното търпение на Мартин, който сякаш си пада по странни екземпляри като него. Или като мен.
	— Защо не поразпитате ония типове в Банята, той обича да виси там. Може и да го знаят къде е. — Имах предвид Руската баня. Бърт беше ерген и имаше навик да обикаля с отборите на Киндъл Каунти в края на седмицата, обзалагаше се на едро и си убиваше времето в спортните барове или разни места като тази баня, където хората задушевно си бъбрят и клюкарстват за играчите така, както не биха си позволили със своите близки. — Ще изскочи отнякъде, както обикновено — добавих.
	— Тоя път няма да я бъде — отсече Панучи.
	— Играта е много тънка — добави Уош Тейл, — много тънка. — Уош има навика да представя надуто и тежко дори най-обикновените факти, сякаш мъдростта се лее единствено от неговата уста.
	— Я прегледай това. — Мартин запрати широка кафява папка през проблясващата маса. Тест, изтръпнах аз и тревогата ме преряза през гърдите, но вътре имаше само осемнайсет чека. Бяха изтеглени от сметка 397 — „Разплащателна“, както я наричахме, депозит, с който се разпореждаха „Г и Г“ и в който имаше на разположение двеста осемдесет и осем милиона долара, предназначени за предстоящото разплащане с многобройните ищци по делото, заведено срещу „Транснашънъл Еър“ заради тежка въздушна катастрофа.
	„ТН“, най-големият световен самолетен и пътнически концерн, е основният клиент на „Г и Г“. Ние ги представяме в съда, ние им даваме юридически консултации какво да купуват, как да търгуват или къде да отпускат кредити. Със световната си верига от хотели и курорти, с огромните вериги от ресторанти, игрища за голф, паркинги по летищата и филиали за коли под наем „ТН“ ангажира част от времето на почти всеки адвокат. С компанията живеем като семейство, в един и същ дом, държим под наем четири етажа в кулата на „ТН“, точно под тяхната световна корпоративна дирекция.
	Всички чекове в папката бяха подписани с необуздания почерк на Бърт, всеки един на стойност от по неколкостотин хиляди долара и всички те на името на някаква „Литиплекс Лимитед“. На празното място върху чековете Бърт бе написал „Фонд съдебни дела“. Анализи на документи, компютърни характеристики, свидетелски показания на експерти — инженерите подлудяват при дела за въздушни катастрофи.
	— Какво е това „Литиплекс“? — попитах.
	Бях много учуден, когато Мартин вдигна палец, сякаш бях проявил забележителни умствени способности.
	— Не са регистрирани в нито един от петдесетте щата, нито са упълномощени да въртят бизнес — обясни той. — Никъде не са регистрирани и че действат под друго име. Карл направи проверка.
	Карл кимна и добави с вид на човек, който вещае предзнаменование:
	— Лично.
	Карл Панучи, по рождение Карло, е на четирийсет и две години, най-младият от тримата, скъп на думи, адвокат и потомък на адвокати, който процежда думите, изпълнен със същото подозрение, с което Уди Хейс наблюдава всеки пас. Карл е бледо дребно човече с мустачки досущ кръглите четчици, които вървят в комплект с електрическите самобръсначки. Носи безупречни костюми, строги и изискани, златните копчета на ръкавелите му проблясват, но е непроницаем.
	Премисляйки новината, че Бърт, моят своенравен колега, е прехвърлил милиони долари на компания, която не съществува, внезапно породи у мен странното желание да го защитя — винаги съм си падал по странностите в живота.
	— Може би някой го е накарал да го направи — казах.
	— Точно оттам започнахме и ние — отвърна Уош. Той отново бе примъкнал дебелото си туловище до рулото. После обясни, че цялата история излязла наяве, когато Глиндора Гейнс, старши контрольор в счетоводния отдел, засякла огромните плащания без гаранции.
	— Глиндора направи три проверки, за да открие някакви оправдателни документи — обясни Уош. — Търси фактури. Търси писмено разрешение от Джейк. — При нас е заведен следният ред — Бърт има право да тегли пари от сметка 397 само след писменото съгласие на Джейк Айгър, бивш партньор във фирмата, а сега главен съветник в „ТН“.
	— Е, и?
	— Никаква следа. Дори накарахме Глиндора да поиска справка от колегите в „ТН“, които движат сметка 397. Но без да вдига паника. Мисля, че разбираш. „Има писма от кореспонденцията ни с «Литиплекс», които се губят.“ Глупости от този род. Мартин опита по същия начин с един-двама от адвокатите на ищеца с надежда, че може би знаят нещо, което ние не знаем. И оттам нищо, абсолютно нищо. Никой не е чувал за подобна фирма. — Уош може да е по-хитър, отколкото умен, само че когато се загледах в него, в кафеникавите му петънца и надиплената брадичка, в едва забележимите тикове и в сивеещото кичурче, което лепи от единия до другия край на главата си, аз долових онова слабоволно изражение, признак на искреността му. — Да не говорим за джирото — добави той.
	Това го бях пропуснал. Едва сега забелязах, че на гърба на всеки чек има голям зелен печат на два езика на Международната финансова банка в Пико Луан. Пико, този малоброен народ в Централна Америка, живееше на крайчеца на полуостров Юкатан и бе древно убежище за съмнителни долари, гарантиращо абсолютна банкова тайна. На гърба на чековете липсваха подписи, а онова, което взех за номер на сметката, бе изписано под всяка от марките. Личен депозит.
	— Направихме опит да се свържем с банката — каза Мартин. — Обясних на генералния директор, че само се опитваме да се уверим дали Робърт Кеймин е титуляр на сметка 476642. В отговор ми бе изнесена безкрайно добронамерена лекция върху закона на банковата тайна в Пико. Биваше си го, умът му сече. Да не ви обяснявам неподражаемия му акцент. Това е, което може да се очаква в този бизнес. Все едно че гониш вятъра. Попитах го познато ли му е името Кеймин. Не бих могъл да повторя и дума от това, което ми обясни, но имам чувството, че дочух „да“. Е, по дяволите, поне не каза „не“.
	— Каква е общата сума? — попитах и прелистих чековете.
	— Над пет милиона и половина — отвърна Карл, който винаги е пръв в сметките. — Пет, точка шест и нещо отгоре.
	Смълчахме се, ужасени от размера на сумата и дързостта на деянието. Терзанията на съдружниците все по-дълбоко ги гнетяха, докато аз, анализирайки по-внимателно собствените си чувства, открих, че целият вибрирам като опъната струна. Какво хрумване! Да задигне толкова мангизи и да запраши към незнайни страни! Богатство, свобода и възможност да започнеш всичко наново! Не бих могъл да се закълна дали бях шокиран, или радостно развълнуван.
	— Някой да е говорил с Джейк? — Струваше ми се, че това е следващата логична стъпка: да съобщят на клиента си, че са били изиграни.
	— За бога, не сме, разбира се! — рече Уош. — Отиваме по дяволите, ако трябва да обезщетяваме „ТН“. Съдружник от фирмата ги лъже, злоупотребява с пари, краде. Кшишински дебне само това, за да изхвърли Джейк. А с нас ще бъде свършено. Свършено.
	Явно имаше още много неща, които си оставаха само между тях тримата. Тримата големи, както ги наричаха зад гърба им, но едва сега започна да ми става ясно защо бях там. Защото, кажи-речи, през цялата ми кариера в „Г и Г“ на мен гледаха като на човек на Джейк Айгър. С него израснахме в един и същи квартал, а Джейк бе и трети или четвърти братовчед на бившата ми съпруга. Той бе този, който ме доведе във фирмата, след като стана старши съветник на отдел в „Транснашънъл Еър“. Това е стара традиция в „Гейдж и Гризуел“. Повече от четири десетилетия наши бивши съдружници ръководят правния отдел на „ТН“, правят цели състояния от акции и не пропускат да осигурят тлъсти хонорари на старите си колеги. Тад Кшишински обаче, новият шеф на комуникациите на „ТН“, упражняваше натиск върху Джейк да разшири юридическата дейност на концерна и Джейк, чувствайки се не особено уверен, когато ставаше дума за Кшишински, започна да проявява обезпокоителни симптоми, че ще се поддаде. В моя случай той май бе поддал още преди време, макар да не съм сигурен дали причината бе разводът ми с братовчедка му, това, че пийвах на обяд, или фактът, че изпаднах в състояние, което при добро желание бихте могли да наречете „неразположение“.
	— Мак, имаме нужда от твоя съвет как да я караме по-нататък — каза Мартин. Той ме прикова с поглед изпод рунтавите вежди. Зад него, отвъд огромните прозорци на трийсет и седмия етаж в кулата на „ТН“, се простираше Киндъл Каунти — ъглестите очертания на централната част на града, а зад тях стърчаха източените тухлени комини. Кварталът на големите пари се простираше на западния бряг на реката под балдахин от дървета, свидетели на неговото раждане. Цялата картина изглеждаше замъглена и печална на сивкавата зимна светлина.
	— Обадете се на ФБР — предложих аз. — Ще ви дам едно име. — Можеше да се очаква, че бивш полицай ще препоръча свои колеги, но между тях аз бях оставил и врагове. Съдейки по израженията им, разбрах, че нещо се разминаваме. Намесата на закона не влизаше в дневния ред.
	Най-накрая се обади Уош:
	— Много си припрян.
	Признах, че не виждам алтернативи.
	— Чист бизнес — заяви Карл, а това бе кредо, от което произтичаше всичко останало. Той обожаваше „пазара“ с оня плам, който в предишни векове са отдавали единствено на религията. Имаше страхотен опит с ценните книжа, умееше да вдъхва живот на пазарите, а животът му минаваше във въздуха, защото поне два пъти седмично летеше от Вашингтон, където е шеф на кантората, до Киндъл.
	— Това, което се питаме — Уош изискано постави старческите си ръце върху тъмната маса, — или поне някои от нас се питат, е какво би станало, ако успеем да открием Бърт. Да се спогодим с него. — Уош преглътна. — Да го накараме да върне парите.
	Аз го гледах втренчено.
	— Може пък да е поразмислил — настояваше Уош. — Той е човек на настроения. Сега бяга, крие се. А ако се надява на още един шанс…
	— Виж какво, Уош, той има пет милиона и половина причини да каже „не“. И един дребен проблем — затворът, който го очаква.
	— Нищо не го очаква, ако не го издадем — отвърна Уош и отново преглътна. По бледото му лице над папийонката мъждукаше надежда.
	— Значи няма да кажете на „ТН“?
	— Само ако ни попитат. Пък и защо трябва да ни питат? Ако успеем да уредим нещата, какво имаме да им казваме? _Май_ съществува някакъв проблем, така ли? Не, не — заключи Уош, — убеден съм, че няма нужда.
	— А какво ще правите с Бърт? Ще се разцелувате и ще се помирите?
	Тук се намеси Панучи.
	— Въпрос на преговори — лаконично рече той, човекът на сделката, който твърдо вярва, че когато има желание, винаги се намира начин.
	Замислих се и полека-лека започнах да схващам колко хитро можеше всичко да се уреди. Обичайните усмихнати маски, но и нещо повече. Те ще позволят на Бърт да се върне и ще му обяснят, че всичко е било само един лош сън. Може да му предложат да се оттегли за малко от фирмата и ще му платят обезщетение — един вид взаимно изгодно уреждане на въпроса, наречете го както желаете. На човек, който се страхува или изпитва угризения, тези предложения могат да му се сторят примамливи. Само дето не бях убеден, че за Бърт това би било сделка. Колкото и да бяха умни тия тримата, те май нямаха ясна представа какво точно се бе случило. Бяха изтървали птичето и сега се опитваха да го примамят с разни номера.
	Уош бе извадил лулата си, една от многобройните му спасителни сламки, и я размахваше насам-натам.
	— Или ще намерим някакъв начин да решим проблема, и то без да вдигаме шум, или до една година тук няма да има помен от нас. Дори след шест месеца. В това можете да бъдете сигурни.
	Опасността, която Уош предчувстваше, естествено, грозеше най-вече него, защото почти от три десетилетия точно той бе съдружникът, поел грижа за сметките на „ТН“, единствения му клиент, за когото си струваше да се говори и без чието съществуване кариерата на Уош би била невзрачна като моята. От четвърт век той бе член на управителния съвет на „ТН“ _ex officio_* и бе така чувствителен дори към най-незначителните промени в компанията, че безпогрешно би доловил кихавицата на някой от директорите на „ТН“ седем етажа по-горе.
	[* Служебно, по задължение (лат.). — Б.пр.]
	— Все още не мога да разбера как смятате да откриете Бърт.
	Панучи докосна чековете. Нищо не разбирах. Той почукваше с пръст по джирото.
	— В Пико?
	— Бил ли си някога там?
	За първи път ходих в Пико преди повече от двайсет години, когато работех в отдел „Финансови престъпления“ — синьо небе, заоблено и съвършено като кубе, похлупило планините на маите, просторни плажове, безкрайни и красиви като загоряло бедро. Повечето от работещите във фирмата често прескачаха там. „ТН“ бе сред първите, които плячкосаха брега, като наблъскаха три огромни шикозни курорта. Не съм ходил там от години. Обясних това на Карл.
	— Смятате, че Бърт е там, така ли?
	— Там са парите му — отвърна Панучи.
	— Не сте прав, сър. Натам са заминали. Само можем да гадаем къде са сега. Най-доброто на банковата тайна е, че прикрива следите. От Пико могат да се прехвърлят по целия свят. Дори и тук, колкото и да е чудно. А ако ги обърне в подходящи държавни облигации, няма и данък да плати.
	— Прав си — отвърна Панучи. Както всичко, той прие и тази новина мълчаливо, но върху сдържаното му, изискано изражение премина сянка на раздразнение.
	— Кой ще се залови да го търси? — попитах аз. — Не познавам много частни детективи, на които бих се доверил.
	— В никакъв случай — отсече Уош. — Това трябва да остане между нас. Нямаме намерение да се обръщаме към частен детектив. — Той ми хвърляше погледи, изпълнени с надежда.
	Когато най-после схванах какво имаше предвид, избухнах в смях.
	— Уош, по` ме бива да пиша квитанции за глоби, отколкото да издирвам Бърт. Обади се на „Изчезнали лица“.
	— Той ти вярва, Мак — рече Уош. — Ти си му приятел.
	— Бърт няма приятели.
	— Той няма да пренебрегне мнението ти. Особено възможността да се отърве без съд. Бърт е наивен. Всички го знаем. И странен. С познат човек ще види нещата в друга светлина.
	Всеки, който е успял да се задържи повече от две десетилетия в юридическа фирма или в полицията, има достатъчно ум в главата да не отказва на шефа. Особено при нас това е обичайна практика — „да, сър“, и козируваш чевръсто. Нямаше начин да откажа. Когато бях ченге, аз си имах причина да се захвана да уча право вечерно време. Не съм от ония малоумници, които смятат, че да си ченге е славна работа. Да къртя врати с крак и да тичам като луд по тъмни улички — замисля ли се, цялата тази дивотия започва да ме изпълва с ужас.
	— В сряда имам дело — съобщих аз. Това за миг ги стъписа. Очевидно на никого не му бе минало през ум, че все пак аз работя. — Ония от Комисията по разрешенията за съдебна практика и наказанията настояват да отнемат разрешителното на Тутс Нучо.
	Настъпи моментно объркване и тогава Уош предложи друг вариант — да продължа с делото или някой друг от „Г и Г“ да се заеме с него — все пак във фирмата работеха сто и трийсет адвокати. Мартин, шефът на „Съдебни дела“ предложи да си избера човек, с когото да отидем на делото, някой, който би могъл да продължи и сам, ако това се наложи. Въпросът се уреди, но аз продължавах да се опъвам.
	— Момчета, тая няма да я бъде. Няма да успея да го намеря. Само ще разярите още повече ония от „ТН“, ако разберат, че не сме им съобщили веднага.
	— А, тук грешиш — рече Уош. — На нас ни е необходимо време, за да съберем информация и да им дадем правилен съвет. Мак, приготви един доклад, нещо за тях. Продиктувай това, което си свършил. Все пак въпросът е много важен. Може да причини големи неприятности и на тях, и на нас. Те ще разберат. Ще им обясним, че две седмици ще ни стигнат. — Той хвърли поглед на Мартин и Карл за потвърждение.
	Повторих, че не знам къде да го търся.
	— Защо не поразпиташ ония типове в Банята, нали обича да виси там — предложи Панучи.
	Да разговаряш с Карл е по-противно дори от общуването с мълчанието му. Упорит, коварен и вечно против. Панучи бе убеден, че ако се съгласи с някого, ще изпадне в критично противоречие с висшия си дълг да проявява всепомитащо знание. Той винаги имаше подръка приковаващ въпрос, иронично подмятане, намек за алтернатива — неизменни начини да ти забие ножа. Бе по-нисък от мен почти с половин глава, но аз се чувствах до него като буболечка.
	— Мак, ти можеш да спасиш фирмата — каза Уош. — Я си представи, че наистина успееш. Нашата благодарност ще бъде… — Уош размаха ръка и добави: — Нямам думи!
	От тяхна гледна точка всичко изглеждаше съвършено. Аз съм безнадежден случай. Никакви мастити клиенти. Откакто спрях пиенето, непрекъснато ме гони страх от пищови по време на съдебните дела. Отвратителна развалина, на която се открива сгоден случай да закрепи положението си. И то точно в най-подходящото време. Фирмата бе обхваната от ежегодната истерия с приближаващото приключване на финансовата година на трийсет и първи януари. Съдружниците до един са се впуснали да изкопчат просрочени плащания от клиентите и да заемат по-благоприятна позиция на втори февруари, след десетина дни, когато ще се разпределя печалбата.
	Гледах Уош и се питах как ли ще завърши всичко това, след като съм се захванал да работя с човек, който се кипри с папийонка.
	— Казах същото на Мартин и на Карл — обясни Уош. — Всичко наоколо е наше, животът и кариерата ни на адвокати е тук. Какво толкова ще загубим, ако отделим две седмици и се опитаме да го спасим?
	След тези думи тримата потънаха в мълчание. Ако не друго, то поне бях приковал вниманието им. В гимназията играех бейзбол. Висок съм метър и деветдесет и никога не съм бил лека категория. Имам точно око, с удар мога да изпратя топката много далеч, но съм бавен, дори непохватен, когато хората са любезни с мен. Така че на треньорите се наложи да ми търсят място на игрището и се оказа, че съм най-подходящ извън него. Никога не съм бил играч, когото искат в състава. Вземах участие в мачовете единствено за да връщам топката. Щом се отдалечах от къщи, губех ума и дума. Подухва ветрец, усещам мириса на тревата, парфюма на някое момиче от трибуните. През игрището се носи някаква амбалажна хартия, подгонена от стълб прахоляк. Поглеждам към слънцето, унасям се в транс въпреки виковете, които ме поддържат буден, в някакво мечтание или халюцинация. След това сякаш всички погледи на стадиона внезапно се насочват към мен — питчърът се обръща назад, батсманът, хората по трибуните, отнякъде някой крещи името ми. Всичко връхлита върху мен, тъмният кръг, който се носи по небето, променя големината си точно както го бях зърнал в съня си. Сега изпитвах същото чувство, сякаш сънищата ме бяха предали.
	Както обикновено, страхът бе единственото ми истинско оправдание.
	— Вижте какво, момчета. Всичко е изпипано много внимателно. Дали ще е господин Литиплекс, господин Кеймин или който и да е друг, няма значение. Бърт е задул нанякъде и няма помен от него. А дори да се случи чудо и го намеря, как смятате, какво би станало, когато отвори вратата и види, че е открит от някой от съдружниците, който без съмнение се готви да му обясни, че го чака затвор. Как смятате, че ще постъпи?
	— Ще говори с теб, Мак.
	— Ще ме застреля, Уош. Ако му е останала капчица разум, ще ме застреля.
	Наскърбен от отговора, Уош ме гледаше с воднистосините си очи и с кървящо сърце — един застаряващ бял човек. Мартин, винаги с един ход напред, пусна характерната си лукава усмивка, защото разбра, че приех.
	Панучи както обикновено не каза нищо.


>>	II. Моята реакция
>>	Първи запис

	Останалите съдружници ще ви кажат зад гърба ми, че съм доста особен тип. Уош и Мартин са достатъчно възпитани и ще смънкат, че не са съгласни, когато прочетат това, само че, момчета, хайде да не се будалкаме, всички знаем, че това е самата истина. Признавам, че съм една развалина — аз съм дебел, дори според стандартите на едрите, които все пак проявяват някаква толерантност, хич не ме и търсете при влажно време, защото, когато бях полицай, си разбих коляното, скачайки от ограда, в преследване на един гамен, който изобщо не си струваше да бъде арестуван. След двайсетгодишно къркане кожата ми е станала червеникава, сякаш някой е втрил в челото и страните ми червено мастило. Вътре в мен нещата са още по-зле. Сърцето ми е в плачевно състояние — буха, прескача и глъхне, а през нощта в ума ми бесуват ужасяващи сънища. Дочувам като далечна музика дрезгавите гласове на майка ми и бившата ми жена — и двете чепати ирландки, които много добре разбираха, че езикът при подходящи случаи може да послужи като инструмент за мъчение.
	Сега обаче не бях на себе си. След срещата с Комисията хукнах от Кулата към Руската баня, изпълнен с нетърпение, но и малко завист към Бърт. Каква история само, помислих си и скочих в таксито, което ме понесе на запад. Само каква история! И то от човек, който работеше до мен. Един-единствен непозволен удар. И после изчезва, живее си някъде живота със задигнатото състояние, а аз съм все така прикован към собственото си мизерно съществуване.
	Четейки това, съдружниците сигурно присвиват очи. От къде на къде пък завист, ще рекат. Каква завист? Хайде, момчета, нека не се залъгваме, най-малко в четири сутринта. Сега е часът на совата, тихо като в смъртта, а аз, вечно страдащият от безсъние, мънкам в диктофона, не, по-скоро шепна, за да не би любопитният ми син тийнейджър да се е върнал от своите нощни безпътни похождения. Когато свърша, ще скрия лентата в касата под леглото. Ако ми дойде друг акъл, мога и да я пусна в боклука.
	Преди да започна да диктувам началото, си мислех, че ще го направя точно както искаше Уош. Доклад. Нещо стегнато, в адвокатски стил, ясно изложение и множество бележки под линия. Но вие си ме знаете — както се пее в песента, направих го така, както аз си знам. Мислете си каквото искате, но това си е истинска роля. Аз говоря, вие слушате. Аз знам. Вие — не. Аз ви казвам онова, което искам — и то когато си искам. Обсъждам ви като неодушевени предмети, а от време на време ви назовавам по име. Мартин, усмихваш се насила. Уош, чудиш се как ще реагира Мартин. Карл, иска ти се да научиш всичко в три изречения и вече започваш да се нервираш.
	Тогава започвам отзад напред — днес следобед не открих Бърт. Но се опитах. Таксито ме стовари точно на място, застанах пред Банята и огледах западналата търговска улица в един от многобройните западнали квартали на Дюсейбъл, с олющени ресторанти и барове, и потънали в прах витрини и жилищни сгради. Тухлените постройки бяха потъмнели през годините, когато се използваха въглища. Сградите натежаваха сякаш още повече на фона на зимното небе, потъмняло от тежките кълбести сиви и досущ поцинковани облаци.
	Всъщност детството ми мина недалеч оттук, в западния край на града, близо до моста на Калисън Стрийт, уникално съоръжение от огромни кафеникави каменни блокове и бетонна плетеница, творение, мисля, на самия Х. Х. Ричардсън. Това огромно чудо засенчва част от нашия мрачен малък ирландски район, по-точно квартал, и така е надвиснало над къщите, сякаш е подвижен мост. Повечето татковци бяха пожарникари — като баща ми, имаше също полицаи, чиновници и работници. На всеки ъгъл имаше кръчма, там бяха и двете красиви огромни черкви, „Свети Джо“ и „Свети Вайатор“, където половината от енориашите бяха италианци, за което мама вечно се вайкаше. Дантелени завеси. Молитвени броеници. До дванайсетата си година не бях чувал някое от момчетата да ходи на училище. Мама ме кръстила на Джон Маккормак, прочутия ирландски тенор, чиито тъжни балади и съвършена дикция натъжаваха сърцето й с мисли за скръбта в живота и отчаяния копнеж за обич.
	„Западнала“ не е точната дума, която подхожда на Руската баня. По-сполучливо е да я определим като „праисторическа“. Вътре бе запазена атмосферата от времето на Джо Маккарти — тръби по тавана, зеленикави стени, потъмнели от масла и сажди, стари махагонови перила. Основният мотив тук бе „Забравено от бога място“, където действителното и въображаемото бяха едно и също, един съвременен Ур*, тътнещ от мъжки гласове, жестока горещина, в която се носеха олюляващи се тела. Времето можеше да я съсипе, но нямаше да успее да я унищожи — такава е атмосферата, която ирландците съхраняват навеки във всеки бар. Платих четиринайсет долара на руснака емигрант, сврян в кабинката, и той ми подаде кърпа, чаршаф, ключ за шкафчето и чифт гумени чехли, които поразмислих и купих, за да си пазя краката. По стените на тесния коридор бяха наредени снимки в евтини черни рамки, всичките на знаменитости — спортни звезди, оперни певци, политици и гангстери от няколко категории. Килимът в съблекалнята бе сивкав като пукясала риба, вонящ на хлор и мухъл.
	[* Древен шумерски град. — Б.пр.]
	Руската баня е забележително място в Киндъл Каунти. Попадах тук за първи път, но когато работех във „Финансови престъпления“, винаги имаше някой от ФБР, който висеше и наблюдаваше посетителите. Там правеха срещите си някакви младежи активисти, синдикални типове и здравеняци с рунтави вежди. В Банята уговаряха съмнителните си сделки, защото дори едно ченге от ФБР не би могло да скрие микрофон под мокър чаршаф. Всеки път, когато се отскубнеше, Бърт киснеше тук и се разтапяше в противната атмосфера — през обедната почивка, след работа, той отскачаше дори за час след някое дело в съда.
	В мислите си Бърт сякаш живее в свой детски свят. Повечето от съдружниците във фирмата имат претенциозни дипломи от Харвард, Йейл или Ийстън, интелектуалци-еднодневки, от ония, които вечно мъкнат под мишница „Ню Йорк Ревю ъф Букс“ и четат заядливите статии, за да се приспят. Хората смятат, че Бърт е човек от моята категория, умен, но непретенциозен. Учил е право в университета, преди това е завършил Военновъздушната академия и е бил пилот-изтребител във Виетнам през последните ужасни години на войната, но събитията от живота му след това не изглеждаха повлияни от този факт. Той продължава да бъде подвластен на фантазиите, които са поглъщали вниманието му като момче. Смята, че е много шик да се навърта около хора, които си бъбрят за удари и точки, които могат да опишат утрешния мач, преди да са чели вестниците. Подозирам, че тия там вършат същото като Бърт — дрънкат глупости и се чувстват велики. Първо отиват да се напарят в банята, после се нареждат, увити в чаршафи, около масичките в съблекалнята, хапват осолена херинга на барчето и си разказват историйки — как са уредили стари сметки или как са подредили някой мухльо. За зрял човек тия тарикатски лакърдии са празна работа. Но за човек, чието всекидневие е посветено на безопасността на авиокомпании, банки и застрахователни дружества по цялото земно кълбо, това, честно казано, ми се струва вятър работа.
	Стълбището водеше надолу, аз стисках здраво парапета, както винаги изпълнен със съмнения за това, с което се бях захванал, да не говорим, че се бях запътил към целта съвсем гол. Но пък мястото там, долу, се оказа изпълнено със спарен уют, дим и горещ въздух, които тутакси ме обгърнаха от всички страни. Навсякъде седяха мъже — младите, безсрамно разголени, провисили атрибути, по-възрастните, дебели и сбръчкани, бяха преметнали по някой чаршаф през слабините или като тога — през раменете.
	Банята бе изцяло от дърво, но не със светлия цвят на сауна и скандинавски мебели. Дъските бяха почернели от влагата. Помещението бе огромно, сводът се извисяваше най-малко пет метра, носеше се мирис на мокра горска пръст. Цялото помещение бе опасано с тераси от дървени пейки, а в средата властваше старата чугунена пещ, измазана с цимент, несломима и нагла като сто и петдесет килограмова свекърва. Нощно време гореше огън, подгряваше камъните в търбуха на пещта, в това люпило на динозавърски яйца, гранитни отломъци, откъртени от дъното на Големите езера и нажежени до бяло.
	От време на време някой храбър редовен клиент се изправяше с мъка, въздишаше тежко и отегчено и плисваше в пещта кана с вряла вода. Пещта изсъскваше и яростно лумваше, а отвътре блъвваше пара. Колкото по-нагоре седнеше човек, толкова повече го жареше горещината и само след минути дори на третата площадка започваше да усеща как се сварява. Мъжете седяха, потяха се и рядко разменяха по някоя дума, след това се изправяха, пълнеха кофи с ледена вода от шуртящите кранове и ги изливаха върху главите си. Наблюдавах ги и се питах колко ли човека са изнесли оттук санитарите. От време на време някой лягаше на пейката и друг със странна церемониалност го сапунисваше от главата до петите, отпред и отзад, разпенвайки грубия сапун с твърда гъба и снопче дъбови листа.
	В наше време гледката на група голи мъже, които се сапунисват един-друг, навява по някоя мисъл, но, да си призная, не бих се обзаложил какво точно търси тук Бърт. Тия мъжаги около мен обаче изглеждаха съвсем убедителни в това, което вършеха — вече шкембелии на години, които, подобно на Бърт, идваха тук от деца и всички до един продължаваха да бъдат синове на своя роден край, при това с голямо „С“. Славяни. Евреи. Руснаци. Мексиканци. Хора, придържащи се към земните удоволствия, чието минало бе в душите и в кръвта им.
	Долавях по някой и друг кос поглед. Предполагах, че на мнозина обратни момци веднага би им станало абсолютно ясно, че Киндъл Каунти не е Сан Франциско. Тия тук преценяваха точно всеки новодошъл.
	— Приятел съм на Бърт Кеймин — измънках, опитвайки се да обясня кой съм на плещестия дебелак, завил се с чаршаф срещу мен. Побеляващата му коса бе сапунисана и засъхнала, стърчеше на три или четири посоки като смешна качулка. — Все за тук ми говореше. Та рекох и аз да дойда.
	Оня издаде някакъв звук.
	— Кой това? — попита чичото.
	— Бърт.
	— А, Бърт. Какво става с него? Пак някое голямо дело, а? Къде се е запилял?
	Успях да се потопя в атмосферата. Бях предвидил как трябва да се държа. Вече усещах горещината, кръвта ми възвираше, носът ми пресъхваше и аз се преместих на по-долната площадка. Всъщност къде ли би отишъл човек с пет и половина милиона долара? Какви бяха логичните варианти? Пластична операция? Бразилските джунгли? Или забутано градче, където никога не би се появил някой познат? Смятате, че е лесна работа, но я се поставете на негово място. Лично аз бих предпочел нещо съвсем просто. Ще плувам, и то много. Ще чета хубави книги. Малко голф. И ще намеря някоя от ония жени, които търсят честен и искрен мъж.
	— Сигурно е запрашил нейде с Арчи и другите — рече старият дебелак. — И него не съм виждал от сто години.
	— Арчи ли?
	— Не го ли знаеш Арчи? Виж, той ще ти допадне. На голяма работа е. А де, какъв беше! Как му казваха? Хей! Лусиен! Какъв разправяше, че бил Арчи в застрахователната компания? — обърна се към мъжа, седнал близо до пещта, с почти същия провиснал корем и тлъста снага, порозовяла от горещината.
	— Статистик — отвърна оня.
	— А, точно тъй. — Той махна с ръка, пръскайки пяна. И продължи да говори за Арчи. Идвал всеки ден. Нямало празно. В пет часа. Вечно двамата с Бърт, и двамата в бизнеса.
	— На бас, че са комбина. Хей, Лусиен! Бърт и Арчи заедно ли са някъде?
	Този път Лусиен се размърда.
	— Кой го интересува?
	— Ей тоя мъж.
	Опитах да възразя, но никой не ми обърна внимание.
	— И как му викат на тоя мъж? — попита Лусиен и се опита да ме зърне през парата. Очилата му бяха в съблекалнята и аз се приближих, за да ме види по-добре, да ме огледа от горе до долу, тъй като бе прекалено възрастен, за да се извинява за каквото и да е. Казах му името си и подадох ръка, а Лусиен отпуснато протегна пръсти встрани и вяло я стисна, докато с дясната лапа здраво стискаше чаршафа около кръста. Пое един-два пъти дъх през зейналата си уста, ален като домат.
	— Кам Робъртс ли търсиш?
	Кам Робъртс, Робърт Кеймин. Сигурно бе някаква шега.
	— Да — отвърнах и докарах една мазна усмивка. — Точно така, и Кам Робъртс. — Не ме питайте защо приказвам така — вечно се правя, че знам повече, отколкото знам. От малък съм си такъв разбойник, току измислям нещо. Толкова противоречиви страни на характера лудуват в мен, че влиянието им е пагубно за човек, оставян често без контрол. Имах усещането, че „Кам Робъртс“ е тайна парола, че бих могъл да задам още няколко въпроса, след като я бях изрекъл, но нещо, особеното име или странният ми възторжен тон, сякаш помрачи атмосферата.
	В ответ дебелакът и Лусиен като че ли се затвориха в себе си. Лусиен заяви, че му се играе на карти, подкара приятеля си и двамата се изнизаха само с едно сдържано „довиждане“ и бегъл поглед през рамо.
	Стоях, обгърнат в пара, попарен като зеленчук, и обмислях възможностите. Горещината ми подейства много странно. След малко крайниците ми натежаха, мисълта ми залиня, сякаш земното притегляне се увеличи или бях кацнал на Юпитер. Обстановката наоколо, тези мъже, сбрани накуп сред убийствената горещина, ми напомни за моя старец и за пожарната, където всички прекарваха по-голямата част от живота си заедно, натъркаляни в единственото огромно помещение, дремейки неспокойно в очакване на дрезгавия вой на сирената, зова за опасност. Веднага разбирах, че има пожар. Чувахме как пожарните коли реват и изскачат от схлупената сграда на пожарната четири преки по-надолу, ека на камбаните, „серените“, както им казваше баща ми, чудовищните ревящи двигатели, които се движеха с такъв грохот, сякаш изстрелваха ракети. Понякога баща ми се прибираше у дома, носейки пожара със себе си, а острата миризма го обгръщаше като облак. „Развонял съм се като грешник от ада“, обичаше да казва той, изтощен и отпаднал от напрежението и опасността, и чакаше „Черната роза“ да отвори, за да удари едно преди лягане. Оттогава сънищата ми са изпълнени с пламъци, но не съм сигурен дали това идва от баща ми, или от начина, по който мама ми се караше и ми извиваше ухото с думите, че съм влязъл в съюз със сатаната, че трябва да ме заровят с азбестови гащи.
	Напълно сварен, аз се запрепъвах към разнебитената съблекалня. Опитвах се да разчета номера на ключа, когато чух глас зад гърба си:
	— Хей, господине, вие, да, вие. Хорхе иска да ви види. — Беше някакво хлапе с кофа и парцал. Не бях сигурен, че говори на мен, но то отметна назад замазаната си, лъскава черна коса и ми махна да го последвам. Зашляпах след него с чехлите и мокрия чаршаф, прекосихме съблекалнята и влязохме в друго помещение с табела на вратата — „Клуб“. Помислих, че може би от мен се очаква да си купя членска карта. Или щях да науча нещо за Бърт.
	И тук обзавеждането бе последна дума на модата, но ако годината бе хиляда деветстотин четирийсет и девета. Евтина махагонова ламперия. Кафяви азбестови плочи на петна, които тутакси биха докарали някой санитарен инспектор до инфаркт. Червени пластмасови столове с протрита по ръбовете тапицерия, а една черна пружина кой знае откога стърчеше навън, дори бе започнала да ръждясва. Около сива пластмасова маса, чийто старомоден дизайн бе толкова неопределен, че сякаш я наблюдавах през нефокусиран микроскоп, седяха четирима мъже и играеха карти. Най-младият, мексиканец с хитровато изражение, кимна и хлапето с кофата дотътри един стол.
	— Търсил си Кам Робъртс? — попита мексиканецът. Погледът му бе забит в картите. Лусиен и дебелакът не се виждаха наоколо.
	— Приятел съм на Бърт Кеймин.
	— Казах „Кам Робъртс“. — Мексиканецът ме наблюдаваше. Тоя тип, Хорхе, беше кльощав младок, от ония брадати и жилави мексиканци, които са превъзходни в лека категория и винаги размазват физиономиите на надутите черньовци с грамаданските мускули. Свалям шапка на такава непредвидима сила. — Да ти се намират някакви документи?
	Погледнах чаршафа си, натежал и почти прозрачен от парата.
	— Връщам се след две минути.
	— Колко далеч ще стигнеш за две минути? — Той хвърли една карта.
	Възползвах се от момента и се представих.
	— Мак Малой. С Бърт работим заедно. Аз съм адвокат. — Протегнах ръка.
	— Адвокат, друг път — рече Хорхе.
	Вечната история в моя живот. Лъжа, наоколо се усмихват. Говоря истината, наоколо се пулят.
	— А ти кой си? — попитах.
	— Кой ли? Аз си седя тук и си бъбря с теб, ясно ли е? Тръгнал си да търсиш Кам Робъртс, значи аз съм Кам Робъртс. Ясно? — Хорхе ме изучаваше с поглед, в който се четеше, ако ми позволите да се изразя така, гневът на Третия свят — онова нещо, което струи под кожата и отвежда назад във вековете, някакъв генетично закодиран спомен за сифилиса, пренесен от хората на Кортес, за племенните вождове, които европейците с шлемовете хвърляли в димящите вулканични гърла. — Господин Робъртс е тук, а до него е господин Лайно. Нали ме разбираш?
	— Слушам те.
	Той се обърна към съседа си, плещеста, доста по-възрастна горила, която все още стискаше картите.
	— Той ме слушал! — Двамата се изсмяха.
	Както и да го погледнете, да си застанал гол между четирима ядосани типове не е особено приятна ситуация. Хорхе сложи ръце на масата.
	— Аз пък казвам, че си ченге. — Той облиза устни. — Знам, че си ченге. — Ирисите на тъмните му испански очи бяха като пещери, в тях не проблясваше нито искрица светлина и аз потънах в тъмата им. А само миг преди това се успокоявах с мисълта, че е малко вероятно да пребият едно ченге в някоя тъмна уличка. — И ще те накарам да видиш дявол по пладне. Защото и на задника си имаш значка на ченге!
	Останалите трима, които си мълчаха и наблюдаваха, решиха, че това е страшно забавно.
	Усмихнах се едва-едва, та да поразсея страха си, и продължих да се напъвам, за да си спомня какво би могъл да знае тоя за мен. Бяха минали повече от двайсет години, но съм готов да се обзаложа, че ще си спомня всеки, когото някога съм поступал. Като приятелите от началното училище — има лица, които никога не се забравят.
	— Когото и да търсиш, _hombre_, тук няма да го намериш. Прескочи при Ханс в Шести, там може и да стане.
	— Търся Бърт.
	Хорхе притвори тежките си като на гущер клепачи.
	— Не го знам. Не го знам и не знам никой, който той знае. Казах на първото ченге, дето се домъкна да разпитва за Кам Робъртс, рекох му го право в мутрата, че на мен тия не ми минават. Казах му да върви при Ханс, сега пак ни се е изтресъл някакъв, който ми пробутва номера. Не се опитвай да ми пробутваш номерата си! — Той изви глава встрани, сякаш беше на пружина, и аз разбрах, че от самото начало съм бил прав — тоя тип беше бивш боксьор.
	Стана ми ясно защо ме вземат за ченге, защото вече бяха търсили Кам Робъртс. Естествено, че ме сърбеше езикът за още въпроси — кои ченгета, от кой отдел, какво са смятали, че Бърт е сторил — но реших, че ще бъде по-разумно да не рискувам повече.
	Хорхе отново се бе навел доверително през масата.
	— Няма да търпя повече тия лайна. — Той точно затова плащаше на Ханс и точно това искаше да разбера и аз. Познавах Ханс, шефа на патрула в Шести район, оставаха му две-три години до пенсия, Ханс Гудрич, който страхотно затлъстя в последно време, с много ясни сини очи, направо красиви, ако може да се каже подобно нещо за очите на тлъсто дърто ченге.
	— Тъкмо се канех да си вървя — казах аз.
	— Така си и мислех.
	— Прав си — станах, а чаршафът мокреше пода под мен. — Всички си имаме работа. — Номерът за честното ченге не мина.
	Хорхе вдигна пръст.
	— Никой няма работа тук. Ако си дошъл да се поизпотиш, всичко е наред. Но ако се мъкнеш да ми въртиш номера, да ми търсиш господин Робъртс или който и да е, ще ти надупчим задника и пет пари не давам каква значка си закачил. И да не съм чул повече и дума за Робъртс, ясно?
	— Дадено.
	Изчезнах като дим. Бърт може и да се е преструвал на грубиян, но тия вътре съвсем не си поплюваха, така че за миг се облякох, изскочих на улицата и хукнах по тротоара, а червата ми все още се плетяха от страх. Чудесна компания, рекох, на Бърт, прехвърлих отново целия разговор и зададох още няколко въпроса — например защо се наричаше Кам Робъртс.
	Стигнах кръстовището на Дюхейни и Шийлдс, един от кварталите в големия град, който представляваше общество на народите — четири преки с единайсет говорими езика и всичките тези езици представени по ярките реклами, залепени по витрините. В най-добрия случай такситата тук са рядкост и аз се дотътрих до автобусната спирка и мръсната втвърдена купчина от последния сняг, бузите ми леденееха от студа, а душата ми все още кипеше от пъкъла с груби мъже и адска горещина, откъдето се бях измъкнал. Близо до мястото, където се бях родил и отраснал, внезапно бях връхлетян от усещането за времето, което започна да ме души; потискани чувства отпреди четирийсет години обсебиха духа ми. Бях се скарал безнадеждно с всички — с майка си, с църквата, с монахините в училище, с цялото клаустрофобично общество и неговите милиони правила. Не споделях радостите, които като че всички изпитваха от принадлежността си към него. Вместо това се чувствах шпионин, таен агент, изпратен от друг свят, аутсайдер, възприемащ всички тях като обекти, плоскости, предмети, които се изпречват пред погледа му.
	През последните няколко години, откакто Нора офейка, аз се връщах тук все по-често, сънищата ми витаеха из мрачните къщи под моста на Калисън Стрийт, където бродех. След четири десетилетия се оказва, че аз съм този, който тайно е проникнал там. Понякога ми се струва, че в съня си търся моята сестра, милата Елейн, починала преди три години, но все не успявам да я открия. Прането плющи на слънчевата светлина, достатъчно силна, за да го избели, ала аз съм вътре, вятърът развява завесите и вестниците във вестибюла, а аз бродя из мрачните вътрешни коридори, за да срещна някой изгубен сродник. Защо така се стремях към миналото? Нощно време се изправях в леглото и отчаяно се мъчех да се съсредоточа, опитвах се да си припомня откъде започнаха всичките ми грешки и бях сигурен, че някъде из тъмната къща, в някоя от стаите ще дръпна рязко някоя врата и отвътре ще ме залеят светлина и горещина — пламъците!


>>	III. Моят адвокат

	Беше около седем и половина, когато се върнах в кантората и Бръши, както обикновено, все още беше там. Почти съм убеден, че никой от съдружниците не смята, че парите са най-важното нещо на този свят — всички работят, сякаш това се разбира и без думи. Те са чудесни хора, мъже и жени с тънка интуиция, интересен начин на мислене, мнозина от тях са весели събеседници, отдадени на всевъзможни добри дела, като ние до един сме обединени в едно цяло, подобно на ядрото на атома от тъмните магнитни сили на природата, и всички имаме слабост към собствените си най-недостойни желания. Успех в живота. Печелене на пари. Домогване до власт. За всичко това е нужно време. В този живот човек е толкова притеснен във времето, че понякога само едно почесване по главата може да ти загуби миг, който ще се окаже безценен по-късно през деня.
	Бръш, подобно на мнозина други, се чувства най-добре в кантората и пламти като факел в тъмните часове. Никакви телефони, никакви адвокати от противниковата страна или колеги, никакви идиотски служебни съвещания. Напрегнатият й ум се концентрира единствено в непосредствените дела, в писането на писма и прегледа на кореспонденцията. Претрупана програма, която води до двойна или тройна печалба за фирмата. Отбивах се в офиса рядко и без особена полза.
	Надникнах в кабинета й, имах огромна нужда от някой здравомислещ човек.
	— Имаш ли една минутка?
	Стаята на Бръши е ъглова, най-готината стая. Аз съм десет години по-възрастен, но разполагам с по-малка бърлога в съседство. Тя седеше на бюрото със стъклен плот, потънал отстрани в зелени растения, чиито листа вехнеха върху книжата й.
	— Служебно ли е? Кой е клиентът? — Тя посегна към разграфения календар.
	— Стар клиент. Самият аз. — Бръши беше мой адвокат по време на битките с Нора. Абсолютно безмилостен адвокат, Емилия Бръша е една от големите звезди на „Г и Г“. Бил съм свидетел как преобразява паметта на свидетелите много по-драматично, отколкото ако са погълнали психоактивиращи лекарства, а освен това е надарена с оня забележителен, комбинативен и интелигентен тип ум, с който винаги би могла да представи най-важните документи на противниковата страна като хартийка, в която не си струва да завиеш и риба. Тя бе основна фигура в контактите ни с „ТН“, а в същото време имаше и доста собствени стабилни клиенти, включително и една голяма застрахователна компания в Калифорния.
	Тя не само си докарва един милион годишно, но е и страхотна личност. Аз ви го казвам. По-скоро бих се опитал да пусна ръка на гладна пантера, отколкото на Бръши. Тя обаче си пада по емоциите. Недейте да си мислите, че се лишава от тях, макар едва да си поема дъх от работа и от сексуални набези, неспасяем случай на неутолима възбуда, и по тази причина личният й живот, естествено, зад гърба й, е вечно в устата на хората. Тя е лоялна, остроумна и никога не забравя сторената услуга. Освен това е изключителен колега. Ако ми се налага да намеря някого, който само след час трябва да се яви на дело вместо мен на сто мили от Тулса посред нощ, Бръши е първата, на която ще се обадя. Точно това, че бях сигурен в нея, ме подтикна да й се обадя. Дори не мигна, когато й казах, че ще я моля за услуга.
	— Ще ти бъда много благодарен, ако поемеш нещата, когато Тутс се яви пред КРСПН. Аз ще присъствам на първото заседание в сряда, но след това може би ще се наложи да замина. — Комисията по разрешение за съдебна практика и наказания е отчайващо бюрократично образувание, което определя кой кога може да започне, приключи или прекъсне адвокатската си практика. Първите ми четири години като юрист преминаха там, където през цялото време се борех да не се удавя в морето от жалби относно адвокатски деяния — злоупотреби със служебно положение, престъпления на служебни лица и неизпълнение на задължения.
	Бръши възрази, че никога не се е занимавала с подобни дела, но на мен ми бе достатъчна минутка, за да я убедя, че ще се справи. Подобно на много други знаменитости, тя също има своите мигове на съмнения. Бръши озарява света с победоносна усмивка, после, насаме, кърши ръце, изпълнена със съмнения дали е успяла да схване това, което е ясно на всички останали. Обещах да накарам Лусинда, секретарката, чиито услуги ползвахме и двамата, да й приготви екземпляр от делото, за да се запознае с него.
	— Ти къде заминаваш?
	— Да търся Бърт.
	— Аха, а той накъде е задул?
	— Същия въпрос ми зададоха и в Комисията.
	— В Комисията ли?
	Бръши пламна от любопитство. Тримата големи нямаха навик да дрънкат наляво и надясно и повечето от съдружниците умират да подочуят нещичко по` така. Бръши попиваше всяка подробност и веднага схвана всичко.
	— Значи тъй, просто ей така? Пет-шест милиона, а? — Малката й уста зяпаше, а тя бе потънала в мрачен размисъл за бъдещето — съдебни процеси, контраобвинения. Парите й, вложени във фирмата, бяха в опасност. — Как можа да ни изиграе такъв номер?
	— Жертви няма — отвърнах аз, но тя дори не ме разбра. — Полицейски лафове, имаме си такава приказка. Някой решил да се разхожда сам по тъмна улица в опасен квартал, дето няма работа, нападат го и го обират. Друг мухльо реве до небесата, че загубил сто хиляди, свил му ги някой мошеник, обещавайки му майка си и баща си. Който си го търси, го намира. Жертви обаче няма.
	Тя ме гледаше тревожно. Тази вечер бе в елегантен костюм и блуза с огромна оранжева фльонга. Късата й коса, пригладена малко като на бакалин, откриваше два-три очебийни белега от младежки пъпки, издълбали лявата буза като трапчинки. Ученическите й години не ще да са били леки.
	— Така се казва.
	— И какво означава в случая?
	Свих рамене и се запътих към чекмеджето в металния сив шкаф зад гърба й, за да открия някоя цигара. И двамата крием тук-там цигари. В „Гейдж и Гризуел“ пушенето е абсолютно забранено, но ние сядаме в нейната или в моята стая и заключваме вратата. Извадих от чекмеджето и малко дамско огледалце и попитах може ли да го взема. Тя не ми обърна никакво внимание.
	Седеше и си дъвчеше палеца, замислена над предстоящия проблем.
	— Дали е редно да ми го съобщаваш? — За разлика от мен Бръши е страхотно стриктна в опазването на тайни.
	— Сигурно не — признах. — Можем да наречем информацията „адвокат-клиент“. — Така де, строго секретна. Тайна навеки. — Още една от тъпите шеги, които адвокатите си правят с професията. Всъщност сега Бръши не беше мой адвокат, пък и аз не бях неин клиент. — Освен това трябва да те питам нещо за Бърт.
	Тя продължаваше да обмисля положението и повтори, че е слисана.
	— Чудесна идея, _n’est-ce pas_? Пъхаш в джоба нов паспорт и няколко милиона и изчезваш, за да се превърнеш в друг човек до края на живота си. — Подсвирнах. — Само като си помисля, и ме побиват тръпки.
	— Какъв нов паспорт?
	— Струва ми се, че той използва някакъв съмнителен псевдоним. Да си го чувала да се нарича Кам Робъртс по някакъв повод, дори на шега?
	Не била чувала. Поразказах й някои неща за Руската баня и как типовете, с плещи като гардероби, се бъхтят един-друг с дъбови клонки.
	— Странно — рече тя.
	— Точно това ми направи впечатление. Там е работата, Бръш. Ония негодници май смятат, че Бърт е изчезнал с някакъв мъж. Да ти е споменавал името Арчи?
	— Не. — Тя ме изгледа през дима. Бе разбрала, че съм вече на някаква следа.
	— Това ме накара да се позамисля. От години не съм виждал Бърт с жена. — Когато се появи тук преди повече от десет години, Бърт движеше с Дорийн, гаджето му от гимназията, водеше я на тържествата на фирмата. Моташе я, че ще се ожени за нея, сладичката гимназиална учителка, а през годините, докато го чакаше да се накани, тя стана редовна посетителка на спортните барове, алкохолните й проблеми не бяха по-малки от моите, носеше поли с размери на носна кърпичка, а изрусената й коса бе толкова опустошена от химикалите, че стърчеше от главата й като лико. Един ден, докато обядвали с Бърт, станало ясно, че ще се омъжи за директора си. Повече не обели нито дума за нея. Млъкна на тази тема завинаги. И не хвана друга след Дорийн.
	Винаги нащрек за нюансите, Бръши се ококори.
	— Интересуваш се какво мисля, така ли?
	— Имаш предвид нещо мръсно и недискретно, а? Нали така? Не те карам да се задълбочаваш. Просто си помислих, че би могла да добавиш някаква полезна информация. — Понечих да се почеша уж непринудено по ухото, но това не я заблуди ни най-малко. Човек би нарекъл изражението й злобарско. Не беше висока — ниска, набита, и въпреки безкрайните часове в гимнастическата зала все й се лепеше по някой килограм, ала в овала на челюстта й имаше нещо заядливо.
	— Кого представляваш в момента? Да не би Службата по здравеопазване?
	— Спести ми подробностите. „Да“ или „не“ са напълно достатъчни като начало.
	— Не.
	Не бях убеден, че ми отговаря. Бръши е много докачлива на тема личен живот, тъй като нейният е вечно обект на подигравки. Всяка фирма има нужда от една Бръши, непоколебим враг на брака, сексуален хищник от женски род. Тя развява флага на феминизма според своите разбирания, за които явно черпи вдъхновение от пиратството в открито море и смята за подвиг абордажа на всеки мъжки кораб, изплувал отнякъде. За нея не съществуват общоприети норми — възраст, семейно или обществено положение. Когато набележи някого, независимо от длъжността, която заема, перспективите, които обещава, или красивата външност, която подлудява останалите жени, Бръши недвусмислено афишира своите желания. През всичките тези години тя се бе появявала в компанията на съдии и политици, журналисти, представители на срещуположната страна, момчета от архива, неколцина бивши съдебни заседатели, както и доста от съдружниците, включително, едва ли ще ви учудя, през един-единствен шантав следобед — и с мен. Едър и красив, Бърт без съмнение бе попадал във всеобхватния перископ на Бръши.
	— Това не е клюкарски интерес, Бръши. Това е професионален интерес. Подай ми някаква сламка. Имам нужда от твоето мнение — с кого движи Бърт, с мъж или с жена?
	— Но какво говориш! — Тя ми метна ядосан поглед.
	С каквото и да се захванеше, Бръши бе дискретна по свой собствен начин. Дори да й оказваха натиск, тя се затваряше в себе си, а при повишенията в службата, въпреки че беше безмилостна като адвокат, винаги се съобразяваше с нормите на благоприличие. За сексуалните си лудории все още плащаше висока цена. Начинът, по който се поддаваше на желанията, които повечето от нас прикриват с всички усилия, кара хората да я възприемат като странна, дори опасна, а другите жени са често открито враждебни към нея. Сред себеравните си, по-младите мъже и жени, с които е започнала работа като съдружник и заедно е прекарала толкова години — смахнатите нощни птици от библиотеката, с които са изяли хиляди сандвичи, Бръши, естествено, е аутсайдер. Завиждат й за повишенията във фирмата и когато се събират да побъбрят, често е обект на клюки.
	Бръши е самотница по свой начин и предполагам, че точно това ни сближи. Никога не се връщахме към единствената ни среща в леглото, която почти нямаше с какво да се запомни. След Нора моят вулкан бе почти угаснал, а и двамата знаехме, че оня следобед принадлежи към най-смахнатия ми период — тогава почина сестра ми, тогава зарязах пиенето, а усещането, че жена ми се е насочила към други сексуални обекти, бе започнало да придобива форма на увереност, ако мога така да се изразя: нещо като завихрения газ и прах в дълбините на космоса, оформящ планетите. Въпреки всичко онази кратковременна интермедия бе от полза за мен и Бръш. Оттогава станахме добри приятели, бъбрехме, попийвахме и играехме тенис един път в седмицата. На корта обаче тя беше злобна като невестулка.
	— Как е Гадното дете? — попита Бръши. В погледа й се четеше открито предупреждение. И двамата бяхме наясно, че е сменила темата.
	— Отстоява името си. — Лайл бе единственото ни дете с Нора, безкрайно затворен като малък и това ме подтикна в изблик на нежност, както си го представях, да го наричам Самотното дете. Когато поотрасна обаче, някои от буквите в първата дума се промениха.
	— Нещо ново?
	— Абе, какво да ти разправям. Кални стъпки върху дивана. Празна бутилка от газирана вода на пода в кухнята. Прибира се в четири сутринта и звъни, защото си забравил ключовете. Лекарственият справочник не съдържа и половината от хаповете, които гълта. На деветнайсет години! И не пуска водата в клозета.
	Бръши се намръщи.
	— Не е ли вече време да порасне? Не се ли случва това при децата?
	— Не и при Лайл, както си забелязала. Бръши, трябва да ти кажа, че това, което ти ми спести по издръжката, тя си го компенсира с психоаналитика. Сигурно си се наслушала на глупости от рода на „едно момче в деликатна възраст е прекалено уязвимо, за да се лиши от баща в този период“.
	Бръши си знае своето — това било първото дело за попечителство, на което присъствала, където спорът бил кой трябва да вземе детето.
	— Точно така, компенсира си го!
	— И за какъв дявол е било нужно да го компенсира?
	— Боже господи, явно никога не си имала семейство. Светът отива по дяволите, а аз — след него. Казва ли ни някой…
	— Това е, защото спря да пиеш.
	Свих рамене. Не мисля, че е кой знае какво геройство, както смятат хората — те си мислят, че в мен има нещо, някаква черта, ако не уникална, то поне нещо много особено. Може би смелост. Не знам. Но съм наясно с тайната, която не съм споделял с никого. Все още съм зависим. Сега съм зависим от терзанието на въздържанието, от неутолимото влечение, от решимостта да устоя. Особено от тази решимост. Сутрин се събуждам удивен, че няма да посегна към чашата, и наистина се чудя защо ми трябва да си причинявам всичко това, точно същото чувство, както когато се събуждах след голям запой. А вътре в мен същата онази малка харпия ми шепне, че си го заслужавам.
	Запалих нова цигара и се приближих до огромните прозорци. Потокът от фарове и стопове очертаваше с пунктир отрязъка от магистралата, тук-там някой случаен прозорец припламваше от самотните искрици на друг нечий живот, пропилян в нощен труд. Отдръпнах се и зърнах собственото си отражение в нощта — уморен воин с посребрена коса и тлъстини под брадичката, които ми пречеха да си закопчея яката.
	— Струва ми се, че да се развеждаш е същото, както и да те блъсне камион. Крачиш из проклетата мъгла. Дори не си сигурен, че си жив. Когато спрях да пия, едва през последната година, точно тогава ми стана ясно, че може би това я прогони.
	Събула лачените си обувки, Бръши беше кръстосала крака върху бюрото. След последните думи спря да си мърда пръстите на краката в оранжевата мрежа на чорапогащника и ме попита какво искам да кажа.
	— За Нора беше по-добре да съм пиян. Не че тогава ме харесваше повече, но го предпочиташе. Тогава я оставях на мира. И тя имаше възможност да се занимава с международните си житейски експерименти. Последното нещо, което й бе необходимо, беше моето внимание. Вече има нова дума за това, нали? Как беше?
	— Взаимозависимост.
	— Точно така. — Усмихнах се, но никой от двамата ни не продума. Бръши не би отдала на това някакво значение. Както обикновено, хаосът в собствения ми живот водеше нещата до задънена улица.
	Седнах на черния кожен диван с метални облегалки. Обзавеждането на стаята й бе в стил двайсет и първи век, „хайтек“, уютно като в операционна. Всеки от съдружниците обзавеждаше стаята си по свой вкус, тъй като стаите бяха еднакви — трите стени с тапети и главозамайваща гледка от четвъртата, прозорците бяха в рамка от подсилени бетонни конзоли. Намирахме се на четирийсет и четвъртия етаж в кулата на „ТН“, строена преди шест години, чийто източен силует се извисяваше на фона на централната част на града и над прерийния пейзаж, а ние се подвизавахме в скута на най-важния клиент. Нашите телефони и електронни комуникации се пресичат с тези на „ТН“; половината от адвокатите имат бланки на главния адвокат Джейк Айгър и могат да пишат писма от негово име. Посетителите в сградата често заявяват, че не различават къде свършва „ТН“ и къде започва „Гейдж и Гризуел“, а това много ни допада.
	— Значи ти наистина смяташ да се заемеш и да търсиш Бърт?
	— Тримата големи смятат, че нямам избор. Моята история е известна на всички. Твърде стар съм, за да уча нещо друго, твърде алчен, за да се откажа от дохода си тук, а съм и прекалено изхабен, за да го заслужа. Затова се нагърбвам с тая безнадеждна мисия и по този начин си откупувам мястото.
	— Звучи ми като споразумение, което някой може и да пренебрегне. Да ти е минавало през ума?
	Разбира се, че ми беше минавало, но се чувствах ужасно унизен при мисълта колко прозрачно е всичко. Свих рамене и заявих:
	— Освен това ченгетата сигурно ще го спипат преди мен.
	При споменаването на полицията тя се стегна. Разказах й останалата част от историята — за Хорхе боксьора и трите му гадни приятелчета.
	— Да не искаш да кажеш, че ченгетата знаят? Имам предвид за парите?
	— Няма начин. Изтеглени са от наша депозитна сметка, а нито дума от тяхна страна. Така не се постъпва.
	— Е, и?
	Поклатих тъжно глава. Не разполагах с никаква улика.
	— Всъщност от това, което долових, смятам, че са разпитвали за Кам Робъртс.
	— Нищо не разбирам — каза тя.
	— И аз.
	— Добре де, не ми е ясно защо се нагърбваш с това? Нали казваше, че щял да те застреля.
	— Опитвах се да преговарям. Ще го защитя. Ще му кажа, че не съм повярвал на тази история, затова съм се захванал да защитя честта му.
	— Ти _вярваш_ ли, че той го е извършил?
	Вдигнах ръце — откъде да знам? Да не би някой да знае? За миг се запитах — какво всъщност представлява този живот? Прекарваш с някого по осем часа на ден, ходите заедно на дела в съда, обядвате, на събрания на съдружниците сядате на последния ред и си правите шегички, стоиш редом с него в тоалетната и наблюдаваш как си го отръсква… и все пак, по дяволите, какво знаеш за него! Вятър и мъгла. Никаква улика какво става вътре в другия до теб. Нямаш представа кои мисли смята за мръсни или кое за него е мечтаното райско кътче. Нямаш представа дали се родее с Великия дух, или страховете го гризат денонощно като подивели от глад плъхове. Е, добре — какво означава всичко това? Човек изобщо не е способен да разбере другите хора, мисъл, която бях научил на улицата, и си я повтарях вече двайсет години. Споделих я и с Бърши.
	— Не мога да го приема — рече тя. — Прекалено пресметливо е. А Бърт е импулсивен. Ако ми беше казал, че миналата седмица се е записал за космонавт и е вече на път към Луната, виж това би било в негов стил.
	— Смятам, че ако наистина го открия, винаги ще имам великолепната алтернатива или да го разубедя, или да го върна обратно.
	Тя впи поглед в мен, а зелените й очи искряха от лукаво любопитство.
	— И що за алтернатива е това?
	— Можем да си поделим парите. — Угасих цигарата и й намигнах. После повторих: — „Адвокат-клиент“!


>>	IV. Бърт вкъщи

>>>	А. Апартаментът на Бърт

	Моят съдружник Бърт Кеймин е необикновен тип. Ъгловат и мургав, с атлетично телосложение и дълга тъмна коса той е привлекателен, но в погледа му има нещо диво. Допреди пет-шест години Бърт, тоя бивш въздушен ас, това страшилище в съда, непоправим комарджия, побойник и нехранимайко, живееше — преди да се помине — с майка си, властна дърта вещица на име Мейбъл. Нямаше недостатък, който тя да му спестяваше. Мързелив. Безотговорен. Неблагодарник. Подляр. Сипеше ги отгоре му, а той, скъперник на думи, седеше срещу нея, стиснал широките си ъгловати челюсти, и си дъвчеше дъвката.
	Този човек, оцелял след трийсет и пет годишна ожесточена канонада, представлява ужасяваща и непроницаема мистерия, от онези чудати параноици, които отстояват странните си навици в името на своята индивидуалност. Храната е една от чудатостите му. Бърт е твърдо убеден, че цяла Америка заговорничи, за да го отрови. Абонирал се е за куп тъпи здравни списания — „Новости за витамин B“, „Четиво за благотворното въздействие на разтворимите тъкани“, и редовно чете книги от чалдисани като самия него, вследствие на твърдото си убеждение, че нищо неизвестно не трябва да се слага в уста. Аз, против волята си, възприех някои негови схващания. Бърт изпитва смъртен страх от питейната вода, за която си въобразява, че съдържа абсолютно всичко, което сее смърт — флуорид, хлор и олово, и никога не се докосва до чешма. Въпреки протестите на Комисията той дори инсталира един от огромните хладилници за бутилирана минерална вода в стаята си. Не хапва сирене („боклук“), наденици („нитрити“), пилета („антибиотици“) и мляко (защото продължава да се опасява за стронций 90). От друга страна е убеден, че холестеролът е измислица на Американската здравна асоциация, и няма никакви възражения срещу месото. Освен това не слага в уста суров зеленчук. Ще ви обясни, че напразно ги хвалят и че ги мрази от дете.
	Щом застанах пред вратата, изпитах особено натрапчиво усещане за силно осезаемото идиотско присъствие на Бърт. Беше към единайсет и реших да огледам бърлогата му. Последния път, когато ми падна подобен случай, това все още се третираше като престъпление, затуй реших да запазя посещението само за себе си.
	Бърт живее — или живееше — в малък самостоятелен двустаен апартамент в модернизирания квартал близо до центъра. Доколкото си спомням, Бърт имаше намерение да остане в дома на майка си в Саут Енд, но още преди погребението се скарали със сестра си и се наложило да продаде къщата, за да й достави удоволствие. Към това жилище той нямаше ангажименти. Пристигнах с куфарчето, в което имаше само две закачалки за дрехи, една отвертка от шкафа с инструменти на фирмата и диктофона, при положение че сънищата ми ме събудят, както често се случваше, та да има нещо, което бих могъл да свърша в тези ужасни, безмълвни часове.
	Преди двайсетина години, още преди да ме изпратят във „Финансови престъпления“, за да ми дадат възможност да завърша право, аз работех в поделение за специални задачи с един страхотен полицай на име Джино Димонте, когото всички наричаха Зурлата. Спецченгетата ходят цивилни, нещо като подвижен тил на полицията, те продължават разследванията по докладите на патрулите, задържат заподозрените, извършват арестите. От Зурлата научих много и това бе една от причините, заради които го наказаха, когато дадох показания за него пред федералния състав от съдебни заседатели. Сега са го забутали в глуха линия във „Финансови престъпления“ и както научавам, непрекъснато и навсякъде дебнел за мен, така както капитан Хук е вечно нащрек за крокодила, а Ахав — за кита. Както и да е, Зурлата ме научи на хиляди номера. Как да вкарам безшумно патрулната кола в някоя уличка със загасени фарове и как да използвам внезапната спирачка така, че заподозреният да не успее дори да зърне червената светлина на стоповете. Наблюдавах го как прониква в апартаменти без прокурорска заповед — обясняваше, че бил пощальон и оставил колет на входа долу или че живее отсреща и му се сторило, че има пожар на покрива — човекът хуква навън и оставя вратата широко отворена. Чувал съм го да се обажда по телефона и да обяснява как наоколо се въртят подозрителни лица и всичко ставаше като на кино — джебчията подаваше нос навън, стиснал в ръка пищов, за който няма разрешително, тъй че моментално го окошарваха, а стаята биваше претърсена във връзка с ареста.
	Сега използвах друг от триковете на Джино — дамско огледалце, което се носи в ръчната чанта или стои в чекмедже в офиса, откъдето го и взех. В повечето стари сгради входната врата на жилищата не стига до пода, да има място за постелка, и ако човек умее да гледа с главата надолу в огледалцето, много неща могат да се видят. Застанах на колене, като от време на време залепях ухо на вратата на горното жилище, за да съм сигурен, че съседката не щъка насам-натам. Доколкото си спомнях, тя работеше на летището. След като поогледам апартамента на Бърт, щях да я поразпитам, но по-късно.
	По всичко личеше, че Бърт го няма. В огледалото зърнах пощата му на пода — „Спортс Илюстрейтид“, здравни и културистки списания, брошури и, естествено, куп сметки. Похлопах леко и ако вътре имаше някой, щяха да се чуят стъпки. После влязоха в действие закачалките. Разпънах ги, без куките, и ги съединих. С помощта на огледалото успях да видя, че веригата не е поставена и виси. Може би пет минути се мъчих да достигна дръжката на резето и накрая се оказа, че то проклетото не било пуснато. Обикновената стара брава и дръжката развих за двайсет секунди. Цял живот повтарях на Нора — ако някой реши да влезе, ще влезе.
	Може би защото си спомних за Нора, но щом вратата се отвори, отвътре ме връхлетя самотата на живота, който водеше Бърт. Имах чувството, че съм влязъл в кухо и празно пространство, което ехтеше от пустота. Винаги съм изпитвал ужас от живота на самотниците. Когато Нора офейка към примамливия свят навън, тя остави абсолютно всичко на мястото си. Повечето мебели са изпочупени и протрити, да не говорим за Гадното дете, но всичко си е там, къщата си е къща. Във всекидневната на Бърт нямаше дори черга на пода. Имаше диван, трийсетинчов телевизор и огромно зелено растение, за което бях готов да се обзаложа, че е подарък. В единия ъгъл, стоварен върху кашона, се мъдреше пълен комплект компютър с клавиатура, монитор и принтер, а пред тях бе поставен сгъваем стол. Внезапно ми се привидя глупавият стар Бърт, вторачен в компютъра в малките часове на нощта — умува над схемите на някой чип, прескача от едно меню на друго или разиграва сложни компютърни военни игри, изтребвайки малки зелени човечета със смъртоносен лъч от космоса. Смахнат тип.
	Стъпих върху пощата, за да вляза, но после размислих и се стоварих на дървения под сред прашните купчини. Най-старите дати върху клеймата бяха отпреди десет дни, което подсказваше предполагаемата дата на изчезването му. Върху един от пликовете имаше отпечатък от подметка, може би моята или нечия друга, а може би и на Бърт, когато е тръгвал. Последното ми се стори най-вероятно, тъй като намерих плик, който бе отворен. Вътре имаше една-единствена кредитна карта, напъхана в малък картонен калъф, в който картите се подменяха всяка година. Може би Бърт бе взел втората карта за пътуването? Тази в калъфа бе на името на Кам Робъртс.
	В разхвърляната поща открих друг плик, адресиран до Кам Робъртс. Вдигнах го срещу светлината и го разкъсах. Месечен отчет за кредитната карта. Напълно в стила на Бърт в разгара на баскетболния сезон — сумите растяха с всеки пореден град. Без да мисли много-много, Бърт хукваше в пет часа за летището и скачаше в хвърчилото, за да успее да се добере до някой колеж в Средния запад и да наблюдава пердаха на университетския отбор „Безпощадните ръце“, известен на цели поколения като „Ръцете“. Имаше суми, изтеглени и в градовете, където бе отскачал, и аз натъпках всичко — и картата, и сметката — във вътрешния джоб на сакото с намерение да се задълбоча върху тях по-късно.
	Другото, което ме изненада в пощата, бе един брой на „Адвайзър“, вестникът на хомосексуалистите в Киндъл Каунти, пълен с пикантни рубрики и твърде смущаващи реклами на бельо. Такъв ли бе Бърт, или не? Сигурно би ми обяснил, че се е абонирал заради обявите или за рецензиите на филми, но според мен това означаваше само, че той е едно прикрито педи. Ние двамата сме от едно поколение, за което сексът е нещо мръсно, а желанието — потулена мъка, която всеки държи под ключ в собствената си кутия на Пандора, отваряхме я само в потайна доба и моментално се отдавахме на съдържанието. Това, по което си пада Бърт, бе дълбока тайна. Не споделя с никого, вероятно дори и със себе си. И така се появява Кам Робъртс, това е другото, женското му „аз“. Когато причаква момчета в мъжката тоалетна на градската библиотека или посещава барове на обратните в други градове, където, както мислят хората, той ходи на мачове на „Ръцете“, там е Кам. Вероятно подобни индивиди имат предвид техниците в „ТН“, когато говорят за РЗ — развъртян задник. И така, застанал сред апартамента му, аз си казах, че тук наистина има нещо съмнително. Да не си помислите, че някога ми е пускал ръка по коляното или съм го засичал да мята похотливи погледи на Гадното дете? Не, но съм готов да се обзаложа на каквото пожелаете, че от капризите на патката му зависеха и всички внезапни хрумвания, избор на костюми и мрачни настроения. Но проблемът си е негов, не мой. И толкова. Няма какво да се лъжем, винаги съм се възхищавал от хора със свои лични тайни, които си струва да пазят, да не говорим, че и аз си имам една-две…
	С което не искам да ви измоткам, че след като съм си напъхал носа тук, не настръхвам целият и не ме заливат топли вълни на извратено любопитство. Така че карайте направо и ако ви се ще, можете да одумвате и собствените ми наклонности. Но не ви ли се е случвало понякога да се запитате какво точно майсторят тия типчета? Така де — кой на кого какво прави. Нали съм ясен — кой отпред, кой отзад… Споделят си тайната като масоните или мормоните.
	Чудех се дали Бърт не се е забъркал в нещо като Кам и затова да го търсят ченгетата. Навремето, когато търкаляхме патрулната насам-натам, най-гадните номера се свиваха точно на такива — някакъв затворник в Ръдярд чрез обявите се свързал с педеруги, накарал ги да му платят по петдесетак и им обещал в писмата, че щом излезе, „ще остави вендузки по малките им хубавци“. Имаше един собственик на ресторант, който бе инсталирал скрита камера зад писоарите и си беше подредил тайна фотогалерия с най-забележителните „маркучи“ в Киндъл Каунти. Последва серия брутални изнудвания, а педитата заплашиха, че ще отворят приказка пред съпругите или шефовете. Имаше хиляди начини Бърт да сгази лука и прехвърляйки през ума си всичко това, дъртият мошеник Мак адски се разтъжи, защото тоя глупак Бърт струваше път и на мравката.
	Обиколих целия апартамент. Спалнята не падаше по-долу от всекидневната — евтина тоалетна масичка, леглото — неоправено. Нямаше и помен от картини по стените. Костюмите бяха грижливо подредени в гардероба, но всичко останало бе разхвърляно, все едно че гледах стаята на Лайл.
	Минах в кухнята, за да прегледам хладилника, защото все още се опитвах да отгатна от колко време отсъства нашият герой, няма как, така би постъпило всяко ченге — подушваш млякото, проверяваш датата на годност. Когато отворих вратата на хладилника, отвътре ме зяпна мъртвец.


>>>	Б. Хладилникът на Бърт

	Мъртвите, както и богатите, са по-различни от вас и мен. Борех се с лудешкото, взривоопасно усещане, че всеки миг кожата ми няма да издържи и ще се пръсне. Не отричам, че изпитвах и известен перверзен интерес. Така че притеглих един кухненски стол, седнах, има-няма три фута разстояние, и го заоглеждах. Някога, в патрулите, се бях нагледал на трупове — на самоубийци, увиснали по тръбите в сутерените или във вани, пълни с кръв, на убити и на някои други, които просто си бяха предали богу дух, но сега съм на възраст, когато едва ли не през няколко седмици съм на опело. Какъвто и да е случаят, винаги се вълнувам при вида на човешко същество, лишено от незаменимата си жизненост, сякаш дърво без листа. Смъртта винаги отнема нещо, то не може да се обясни с думи, а животът за мен е нещо видимо.
	Не беше Бърт. Този тук бе висок почти колкото него, но по-възрастен, към шейсетте. Натъпкан в хладилника като чувал. Ходилата му на една страна, краката под трупа, главата извита на деветдесет градуса, за да влезе вътре. Очите му бяха невероятно изскокнали и толкова светлозелени, че можеха да минат и за бледосиви. Беше в костюм и с вратовръзка, а около яката на ризата кръвта бе избила на петна и засъхнала като батик. Накрая зърнах черната корда, потънала в шията и завързана за полицата, та да го държи изправен. Рибарски такъми. Дълбоководен улов. Забележително постижение. Светлината блестеше като плешиво теме и оранжевееше върху посивялото му лице. Когато е бил жив, вероятно е изглеждал съвсем порядъчно.
	Седях и се чудех какво да предприема. Че трябваше да бъда внимателен и предпазлив, бе повече от ясно. Не можех да се начудя какво се бе случило. Мотивите на Бърт да изчезне ми изглеждаха по-разбираеми. Най-очевидната причина да се замрази трупът бе да се спечели време за бягството. Само че не забелязах кръв из апартамента. Или бяха махнали килима и някои мебели… Дали пък шантавият Бърт не бе убиец по душа? Йезуитите в гимназията ме учеха, че няма такива хора, но в полицията ми тикнаха пищова и рекоха: „Стреляй!“, а аз обиколих достатъчно сутерени, за да издирвам поредния мърльо, изчезнал надолу по стълбата, готов да напълня гащите всеки път и от най-малкото шушкане или, с други думи, се убедих, че всеки е такъв. Бърт, по свой начин, беше доста изстрадал. Така че може и да беше убиец…
	Втората възможност бе друг да си бе показал майсторлъка. Преди Бърт да замине или след това? Едва ли бе станало преди това. Не са много хората, които ще нахълтат в апартамента ти с труп и ще ти го оставят в хладилника без разрешение. По-вероятно беше да се е случило след заминаването му. Ако е знаел, че Бърт е заминал.
	Хич не ми се искаше да викам ченгетата. Сторех ли го, веднага щеше да се разчуе. Бърт — изчезнал. Парите — изчезнали. Сбогом, клиенти. Сбогом, Мак и „Г и Г“. И друго, още по-лошо, както се развиваха нещата, заподозрян номер едно щях да бъда аз. Истински кошмар, като се замисля за ченгетата, приятели на Зурлата, които ме дебнат и веднага ще загреят, че плача за арест поради влизане с взлом. Рано или късно полицията трябваше да научи. Тоя нещастник сигурно имаше семейство. Най-добре обаче бе да им го снеса анонимно, но ми трябваше достатъчно време, за да обмисля положението.
	Захванах се да подредя така, както си беше: избърсах дръжката на хладилника и преметох пода на кухнята, за да залича следите си. Не можах да поставя бравата на входната врата, без да я отворя, тъй като външната пластинка се завиваше от другата страна. Стоях на прага, в цял ръст, виждах се от всички посоки и се мотах пет минути, поправяйки вратата, която току-що бях разбил. Опитах се да измисля какво ще кажа, ако някой поркан реши да се прибира точно по това време или събудех любопитството на минувач. И все пак, пипкайки се с последния болт, аз се кефех на цялата тази история, умирах да се надвеся за миг над пропастта. Има случаи в живота, когато нещата просто се случват. Изневиделица. Независимо от нас. Ето защо момчетата тичат да стават ченгета. И на мен ми харесваше, само да не беше другото — будех се всяка нощ, сърцето ми бумтеше, устата лепнеше, а страховете, страховете ме връхлитаха като зверове върху плячка. Ето защо посегнах към бутилката и напуснах полицията, но така и не успях да се отърся докрай от всичко това.
	Сега обаче нищо не се случи. Кърканделата не се появи и нито един минувач не ми обърна внимание. Излязох през външната врата, увит с шал до носа, и поех по улицата, невредим и щастлив, какъвто съм винаги на зазоряване, тъй като знам, че ще спра да се ровя из всичко това и че съм се изплъзнал още една нощ.


>	Втори запис
>	24 януари, 11 часът вечерта

>>	V. Живот в кантората
>>	Вторник, 24 януари

>>>	А. Паметта на компютъра

	Има дни, когато на човек му се иска да бъде някой друг, Елейн. В нас се спотайват многобройни същества — майка, баща, убийци и ченгета, всевъзможни прочути герои и всеки от тях напира да излезе в един даден миг. Няма начин да ги спрем, пък и би ли се наел някой да твърди, че трябва да ги спираме. Вчера преживях нещо много по-готино от мисълта, че трябва да спипам Бърт и да духна с мангизите. Сега родният ти брат, дъртото ченге, ще ти обясни как става така, че хората поемат по лошия път. Всички до един, дето съм ги окошарвал, ми пеят все едно и също — не съм го направил нарочно, не исках да го направя. Като че някой друг е трампил хероина или е разбил автомата, за да задигне монетите. Ей така, между другото. Нали разбираш как стоят нещата.
	Тая сутрин заседнах в кантората и си поговорих малко с покойната ми сестричка, а това ми се случва по няколко пъти на ден, после обаче си понапънах мозъка над извлечението, което задигнах с кредитната карта на Кам Робъртс. Мисълта, че Бърт се е представял за някой друг, все още ме човъркаше и не ми даваше мира, а подробностите от тайния му живот продължаваха да ми се изплъзват. Освен сумите за самолетни билети, ресторанти и мотели в малките градчета имаше и други, от пет до петнайсет долара, които е пращал почти всеки ден на някакво нещо, наречено „Инфомод“, освен тях се натъкнах и на заеми в брой, общо около три бона. Бърт печелеше повече от мен, около двеста седемдесет и пет, и си мисля, че ако имаше нужда от пари в брой, вместо да плаща лихви, той би написал чек, платим в счетоводството. После изскочи нещо адски странно — еднократен кредит, над девет хиляди, за някакви „Арч Ентърпрайсис“. Може това да е Арчи, вятърничавият статистик, но какво да речем за тия девет хиляди? Пиша си аз разни небивалици и си съчинявам обяснения. Да не би Бърт да е върнал голяма застрахователна полица? После идва страхотно ексцентрична постъпка — платил две нощи миналия месец за легло в университетския хотел „У“ — третокласен хотел или мотел точно срещу главната сграда на Университета, твърде странно място, защото апартаментът му е само на миля оттам.
	Подреждах елементите на мозайката, когато телефонът иззвъня.
	— Имаме сериозен проблем. — Беше Уош.
	— Какъв проблем?
	— Много сериозен. — Говореше унило, но все пак Уош не е от хората, които бихме потърсили в критични ситуации. Някои, Мартин например, говорят за Уош като за легенда, но подозирам, че той е бил от младите мъже, на които са завиждали за бляскавото бъдеще, а днес им прощават грешките заради предполагаеми подвизи в миналото. На шейсет и седем, Уош, по мои изчисления, бе изгубил всякакъв интерес към правото още преди десет години. Същото може да се каже и за мен, но аз не съм легенда. Тоя живот може да изтощи човека. Винаги ще се намери някое по-младо адвокатче с ум като бръснач, което се пука по шевовете от амбиции и което ще мисли вместо теб, ще ти пише становищата и ще ти нахвърля договорите. Уош бе капитулирал пред тях. Общо взето, той е адвокат за фасон, личност за утеха на старите клиенти, с които е свързан чрез годините в университета и в клубовете.
	— Току-що говорих с Мартин — рече Уош. — Налетял на Джейк Айгър в асансьора.
	— Е, и?
	— Джейк го попитал за Бърт.
	— Охо! — Коварно подмятане на клиент. Обзе ме обичайното тайно задоволство, че не нося отговорност.
	— Трябва да решим какво да кажем на Джейк. С Мартин успяхме да разменим само две думи, беше закъснял за съвещание. Скоро ще свърши. Предлага да се съберем всички.
	Уверих го, че ще бъда на разположение.
	Докато чаках, аз поднових обичайните си занимания, които изпълваха напоследък времето ми в „Г и Г“ — опитвах да си намеря някаква работа. Когато пристигнах преди осемнайсет години, аз се уповавах на обещанието на Джейк Айгър, че ще ми намери страшно много работа и това си беше самата истина в продължение на няколко години. Прередактирах Кодекса за поведение на служителите в „ТН“, ръководих и няколко вътрешни разследвания за стюардесите, които продаваха алкохол от свои бутилки, и за управителя на един хотел, дето назначаваше само онези момичета, които смучели, но и гълтали. След това дейността ми се позатлачи, а през последните години замря. Оставиха ме да помагам с това-онова на Бърт, Бръши и някои от другите съдружници, всъщност на най-приближените на Джейк, и поемах техните дела, когато бяха претоварени, изобщо гледах работата на фирмата все с надеждата, че след осемнайсет години частна практика някъде, по някакъв начин ще се появи клиент с готово милионче, който ще търси под дърво и камък едно бивше ченге къркандела, за да го спазари за главен адвокат. Сринала се в пропастта между закърнелите трудови навици и липсата на клиентела, поставена на юридическите везни, финансовата ми тежест клонеше към нулата. Е, вярно, всяка седмица осребрявах по един стабилен чек, въпреки че от три години съкращенията не спираха. Намираха се хора като Мартин, които сякаш изпитваха необходимост да ме крепят в името на безкрайната си сантименталност. Обаче ме изпълваха страхове, че някой ден Панучи или друг като него ще реши, че е настъпил мигът — а тогава нещата вече опираха до гордостта ми, ако предположим, че ми е останало подобно нещо.
	Не бих казал, че ме спохождаха весели мисли, докато преглеждах всекидневния ни бюлетин, както и хаоса от служебни информации и писма, които заливат „Г и Г“ всеки божи ден. Имаше да се довършат някои неща по 397 или за въздушната катастрофа, заради която Бърт трябваше да зареже почти всичко друго, а за мен това бе нещо повече от случаен ангажимент през последните три години. Трябваше да се подписват писма и да се заверяват ордери на разплащателни документи — всичко това от Питър Нокрис, водещия адвокат на ищеца, отвратителен гадняр, който щеше да ме кара да ги преписвам по четири пъти с неговата шибана прецизност. Днешната поща беше изцяло от „ТН“, на техни бланки — всевъзможни официални информации за осигурителния фонд, за който се смяташе, че „Г и Г“ са гаранти и който се контролираше от „ТН“ — теглих навсякъде безупречната си имитация на подписа на Джейк Айгър, после забих отново нос в бюлетина, търсейки интересни съобщения. Нямаше нищо необичайно. Обяд в отдел „Акционерни дружества“, за да обсъдят скоковете на лихвения процент, списъци с надниците, които трябва да се изплатят до пет часа, в противен случай ще бъдем глобени, а в любимата ми рубрика „Загадки“ се мъдреше фотокопие на чек за двеста седемдесет и пет долара, платим във фирмата, и запитване от Глиндора от счетоводния отдел, която се интересуваше дали някой не знае кой е изпратил това и защо. Веднъж бяха публикували някакъв чек за около седемстотин и петдесет хилядарки и повтаряха публикацията три дни поред — тогава почти бях решил да предявя претенции. Карл и някои по-дребни риби също бяха пуснали четири служебни информации на вниманието на съдружниците — както фотокопия, така и текстове, в които ни съветваха да се стягаме и да оказваме натиск върху клиентите да си изплатят вноските преди края на фискалната година — значи следващата седмица на трийсет и първи януари.
	Мисълта за неуредени сметки ми напомни за кредитната карта на Кам Робъртс. Казах на Лусинда къде да ме търси, ако се обади Уош, и поех по коридорите към юридическата библиотека на трийсет и осмия етаж. Трима младши сътрудници, които практикуваха за първа година, се кикотеха край една маса. Невижданото появяване на съдружник на такова място ги смълча, те бързешком се разпръснаха и се заловиха да превръщат времето в пари.
	— Не бързайте толкова — рекох аз.
	И тримата дължаха постъпването си на мен. Една голяма юридическа фирма основава своята дейност на същите принципи като системата Понци. Единствените сигурни показатели за растеж са новите клиенти, по-големите сметки и най-вече повечето хора в основата под теб, а всеки един от тях — малък източник на печалба, който се блъска от тъмно до тъмно като грешник, за да докара за съдружието повече, отколкото отнася вкъщи. Ето защо се озъртахме като сводници за някой нов талант и го ухажвахме безкрайно. През лятото приемахме петнайсет души студенти по право на изпитателен срок при условия, в сравнения с които някой еднодневен излет изглеждаше като каторжен труд. Хиляда и двеста на седмица, за да ходят по бейзболни мачове, концерти и екстравагантни обеди, едно преживяване, което е по-скоро тузарско въведение в живота, отколкото въведение в юридическата практика. А кой според вас има задължението да подмамва тези дечица? Моя милост.
	Когато ме натикаха в Комисията по подбор на нови кадри, Мартин се опита да ми обясни, че основната причина за това било очарованието ми на нехранимайко. Смятал, че на младите ще им допадне безцеремонното държане и присъщата ми ексцентричност. Бях наясно, че с вродената си бюрократична ловкост той пробваше последния възможен начин да демонстрира моята безполезност пред сътрудниците. Всъщност не бих казал, че изобщо ми пука за младите. Питайте сина ми, ако искате. Мразя младостта им — техните възможности, това, че са несравнимо по-добре материално от мен. А да си призная, те също не си падат кой знае колко по моята особа. Всяка есен, в продължение на деветнайсет години, аз се настанявам в някоя мрачна хотелска стая край някой първокласен университет и ги наблюдавам как прииждат и се перчат в адвокатските си тоги, тия двайсет и пет годишни хлапаци, някои от тях толкова самовлюбени, че на човек му се прищява да им мушне карфица в задника и да ги наблюдава как хвърчат из стаята. По дяволите.
	— Гледам това извлечение от кредитната карта — подхванах аз — и се опитвам да разбера за какво си харчи парите. Какво е това „Инфомод“? — Сред елегантната обстановка на библиотеката тримата ме бяха зяпнали с оная претенциозна важност, която е патент на младите и амбициозните. Библиотеката е уютно, старомодно помещение с тапицирани столове и дъбови шкафове и маси, а томовете с позлатени подвързии опасват цялата галерия на втория етаж. Лиотис Гризуел, покойният основател на фирмата, не беше пестил средства, с което напомняше за навиците на католиците да украсяват храмовете си.
	Лина Холц единствена знаеше нещо за „Инфомод“.
	— Модерна информационна служба. Ето как действа. Избираш номера и можеш да пазаруваш или да научиш котировките на фондовата борса, разни информационни услуги. Каквото поискаш.
	— Какво избираш?
	— Ще ти покажа. — Тя ме заведе при един компютър в самостоятелна клетка. През цялата тази година Лина ми бе неизменен помощник, занимаваше се с научна дейност в университета, а произхождаше от богато семейство от околностите на Уест Банк. Преди следването бе преживяла някои трудности и те бяха причина за трогателната й решимост да бъде полезна. Беше висока метър и половина, с толкова слабички крака и ръце, че дрехите й се вееха. Тя трудно привличаше погледите върху себе си, особено ако човек се вгледаше, но отделните елементи образуваха обща хармония. Прическа, козметика, облекло — Лина притежаваше онова, което хората наричат стил.
	Докато й подавах сметката на Кам Робъртс, тя вече чукаше по клавишите. Някъде звънеше телефон.
	— Виждаш ли? — Посочи ми екрана, който се проясни и оцвети, изписвайки ИНФОМОД.
	— Каква информация можем да получим? — попитах.
	— Каквато искаш — разписания на полети, цени на антикварни предмети, прогнози за времето. Имат две хиляди каталога.
	— Как бих могъл да разбера с какво се занимава той?
	— Ще прегледаш информацията за сметките му. Веднага ще се появи на екрана.
	— Чудесно!
	— Но ще ти трябва кодовата дума.
	Естествено, останах с отворена уста.
	— Слушай, това не е безплатно — обясни тя. — Всеки път, когато влезеш в някой от каталозите им, плащаш с кредитната карта. Това се пише на негова сметка.
	— И как става?
	— Номерът на сметката му е върху извлечението от кредитната карта. Но за да има гаранция, че наистина имаш право да я използваш, трябва кодова дума.
	— Каква може да е тя? „Розова пъпка“?
	— Може да е името на детето ти. Рождена дата. Юбилейна дата.
	— Чудесно — повторих. Стоях приведен и наблюдавах малките, пъстроцветни завъртулки, които фосфоресцираха по екрана, сякаш буквите пламтяха омаяни, както става винаги при мисълта за огън. Сигурно това бе причината Бърт да използва карта, така той получаваше информация от „Инфомод“ под друго име. Сграбчих ръката й.
	— Опитай с „Кам Робъртс“.
	Екранът отново лумна — ДОБРЕ ДОШЛИ В „ИНФОМОД“.
	— Уха! — Който си го бива, винаги си го бива. Как обичам да улучвам!
	— „Търсим «Сметки»“ — изписа тя на екрана.
	Списъкът, който се появи, приличаше на извлечение от кредитна карта, данни за плащания, извършвани през ден-два, които включваха сведения за времетраенето и за сумите. Друго не можеше и да се очаква от Бърт. Всички суми отиваха по сметка „Спорт“ или друг вид услуга, наречена „Пощенска кутия“. Реших, че в „Спорт“ са резултатите от мачове. Поисках „Пощенска кутия“.
	— Отговаря на името. Там се събират съобщенията от хората, които се обаждат. Нещо като електронна поща.
	Или, както се оказа, там могат да се оставят съобщения, кратки информации за абоната или за някой друг, който използва сметката с негово позволение. Както бе постъпил Бърт. Бележката, която открихме, бе с дата отпреди три седмици и изглеждаше пълна безсмислица:
C>
	Хей, Арч…
#	СПРИНГФИЙЛД
	Кам — Специален 1.12 — У. пет, пет Кливланд
	1.3 — Ситън пет, три Франклин
	1.5 — С Дж. пет, три Грант
#	НЮ БРЪНСУИК
	1.2 — С. Ф. единайсет, пет Грант
C$
	Лина измъкна един жълт бележник и записа всичко.
	— Говори ли ти нещо? — попита тя.
	Абсолютно нищо. Бейзболни резултати от януари? Географски координати? Кодова комбинация за сейф? Двамата се взирахме унило в екрана.
	Чух името си от високоговорителя на тавана: „Господин Малой, моля, в кабинета на господин Тейл“. Повториха и потретиха съобщението — всеки път то звучеше все по-зловещо. Усетих как сърцето ми натежава от безпокойство. Какво смятаха да съобщят на Джейк? Изправих се и благодарих на Лина. Тя изключи компютъра и посланието на Бърт, каквото и да съдържаше то, се стопи в малка мъждееща звезда на тъмния екран.


>>>	Б. На кръстопът

	Успокоен, че ме е открил, Уош ме посрещна толкова сърдечно в кабинета си, сякаш престъпвах прага на собствения му дом. Джордж Уошингтън Тейл III притежаваше оня тип очарование, предназначено да внуши представата за добри обноски и непоколебима доброта, които струят от него дори когато говори със секретарките. Залива ви с внимание и безукорни маниери, и човек има усещането, сякаш герой на Фицджералд е скокнал от страниците на някой роман, за да се срещне с вас — представител на едновремешния богат свят, за който американците са мечтали. Въпреки това аз го наричам не другояче, а „фукливо нищожество“. Коремът му е огромен и провиснал и като че подпира гръдния кош, когато е седнал. С папийонка и очила с рогови рамки, червендалесто лице и лула, той е един символ, от онези изтъркани символи на благополучие, чийто вид неволно те кара да си мислиш, че някъде едно момченце си седи и само чака да му лапне наследството.
	Уош се осведоми дали се чувствам добре, но продължаваше да се притеснява и затова набра номера на Мартин по вътрешния телефон. В огромния кабинет на Уош, с тъмна ламперия и екзотични предмети, проблясващи в златно и алено, юридическите дела се осъществяват леко и елегантно, това е един свят, където достолепни мъже вземат решения, а дребните риби, там някъде долу, ги реализират. Кабинетът бе претъпкан с ценни вещи, които напомняха за Джордж Уошингтън — портрет, бюстове, възпоменателни дреболии, предмети, които вероятно смяташе, че Дж. У. бе докосвал. Уош му е някакъв много далечен родственик и отчаяното пристрастяване към всички тези предмети винаги ме е изпълвало с тайно състрадание, сякаш собственият живот на Уош бе напълно лишен от смисъл.
	— Тук съм с Мак — рече Уош, когато Мартин влезе.
	— Много добре — отвърна той. — Събрали сме се точно които трябва. — От мазния му тон бях сигурен, че и той не е сам. — Мак, срещнахме се с Джейк и се заприказвахме как вървят някои от делата по 397, с които се занимаваше Бърт. Поканих го да се отбие. Реших, че може би ще бъде добре да поговорим всички заедно.
	— Не си сам? — учуди се Уош. Чак сега бе схванал какво имаше предвид Мартин, когато каза, че всички заедно трябва да поговорим.
	— Точно така — тутакси отвърна Мартин.
	Няма пет-четири. Мартин е същият като Бръши, като Панучи, като Лиотис Гризуел, като проспериращите адвокати, дето нямат грешка. Той ръководи фирмата, един от онези, които обмислят всичко от игла до конец. Дава съвети на клиенти, разполага с четиринайсет млади адвокати и ръководи бойните действия по всички едромащабни дела. Лети в безброй посоки и е ангажиран с безбройни консултации с какви ли не институции и лица по едва ли не всички световни часови зони, като непрестанно слуша, изказва становища, подготвя досиета и преглежда пощата. Винаги има подръка или в ума си подходящ правен съвет. Обожава работата си — той е като чревоугодник, който омита всеки залък в чинията си. Джейк е тук, назрява криза и Мартин говори още по-опиянено и по-самоуверено, той изгаря от желание да се захване за работа. А когато Уош се обърна, застаряващото му бледо лице бе застинало и той изглеждаше по-уплашен и от мен.


>>>	В. Запознаване с жертвата на престъплението

	Ако някога сте разглеждали „Раждането на Венера“, то сте забелязали как богинята е върху половин раковина, а всички херувими се кланят в облачетата пред Нейното величие — ето така адвокатите на някоя голяма фирма посрещат главния адвокат на основния си клиент. През първите няколко минути, след като Джейк влезе в огромния ъглов кабинет на Мартин, ние си наливахме кафе и чакахме Мартин да се справи с обичайните спешни обаждания. Десетина съдружници напъхаха глави през вратата, за да уверят Джейк колко добре изглежда и как последното му писмо по еди-кой си въпрос се отличава със същата дълбочина и прецизност както речта в Гетисбърг. Сипеха се любезни покани за обеди, театър и баскетболни мачове. Както обикновено, Джейк приемаше благосклонно вниманието. Баща му беше политик и той отлично знаеше как да се държи на разстояние чрез жестове, смях и сполучливи шеги.
	Почти през целия си живот съм познавал Джейк Айгър. Бяхме заедно в гимназията в Лойола, само че той бе две години преди мен. Елейн, ние двамата с теб сме от онези католици, които израснаха с мисълта, че са от някакво малцинство, хора, които ядат риба в петък, изписват кръстния знак върху челата си с пепел и правят път на дами в траур. Знаехме, че протестантите ни смятат за тайна организация, която питае чувства на вярност към други държави, нещо като масони или като КГБ. Естествено, Джак Кенеди бе нашият кумир и мисля, че след него лозунгът „Америка за католиците“ звучеше вече в една по-различна страна. Но ти си остана завинаги дете, а аз никога не бях уверен, че за мен на масата има място.
	Джейк обаче си беше момче католик, немско-ирландски католик, което бе уверено, че може да стане член на извънградския клуб на белия човек. Завиждах му и за много други неща — баща му беше богат, а и Джейк чудесно се оправяше с хората. Красавец, с вид на филмова звезда, той имаше права русочервеникава коса, която никога не се рошеше. Едва сега, преди година-две, когато прехвърли петдесетте, косата му започна да става по-матова и позагуби оня блясък, който можеше да й придаде едва ли не само светлината на прожектор. Очите му обаче са обаятелни — гъсти мигли, рядко срещани при мъже, които още от иначе безличното детство създават измамната представа за един богат жизнен опит на възрастен. Около него винаги бе фраш с момичета и аз подозирам, че той се държи жестоко с тях, ухажва ги по деликатния си маниер, но ги зарязва, щом веднъж се навре между краката им.
	Въпреки това, след като бях стигнал до четиринайсетото окончателно решение какъв искам да стана, отхвърляйки Винсент Ван Гог, Джак Керуак и Дик Трейси, и обмислях да пробвам бащината си идея да се захвана с право, точно този Джейк се превърна в нещо като мой кумир. След гимназията пътищата ни се разделиха, но както бе предвидила Нора, работата ми ни срещна отново на малките семейни празненства и Джейк се нагърби със задачата да ме насочва и съветва в университета и в адвокатската практика. Когато започнах работа в КРСПН, той ме потърси за незначителна услуга, заради която се чувстваше задължен след години да ми се отплати и ето че ме доведе тук.
	За този жест всеки благоразумен човек би бил изпълнен с благодарност към Джейк Айгър. Миналата година доходът ми беше 228,168 долара, и то при положение че трети пореден път ми орязват точките. Без Джейк сигурно щях да бъда в някое забутано стайче с евтина ламперия, щях да работя сам за себе си и да се мотая из полицейските участъци, а в останалото време щях да се взирам с надежда в безмълвния телефон. Джейк лети напред, а аз кретам след него. Той продължава да се извисява към звездите, като ме е оставил да се рея свободно и да се изпепелявам подир него. Някой по-недостоен тип би проявил язвителност, защото без мен Джейк Айгър щеше да е застаряващ красавец, който се мъчи да обясни по някакъв начин защо се е отказал от правото преди много години.
	— Уош, Мак! — Мартин тресна телефона, слагайки точка на последното обаждане, а секретарката му най-после успя да затвори вратата. — Става дума за брат Кеймин.
	— А, да — ведро се усмихнах аз и зачаках да видя как Мартин ще запристъпва по опънатото въже.
	— Джейк е наясно, разбира се, че Бърт си е позволил още един от своите своеволни почивни дни.
	— Да, да. — Усмивки. Уош гласно се засмива. Тоя Мартин е такъв шегобиец.
	— Реших да бъда откровен. Смятам, че ще бъде по-разумно да споделим с Джейк всичко, което ни тревожи. Всичко. Не искам да се получат недоразумения.
	Мартин продължи със забележителна сериозност. Той говореше, а тишината тегнеше над кабинета, остъклен от три страни, натъпкан с абстрактни картини и някакви шантави _objets d’art_, които той обожаваше — чудновати часовници, масичка, чийто стъклен плот покрива цял град, издялкан от екзотични дървета, жезъл на шаман, който боботи като водопад, когато го обърнеш надолу. Вместо обичайната снимка на семейството имаше изящна скулптурка, която представя Мартин, жена му и трите деца като Мецан, Мецана и добрите мечета, кацнала върху шкафа. Мартин седеше на бюрото, спрямо което всички предмети в кабинета са изкусно подредени под ъгъл, а самото бюро представлява огромен полуобработен дънер на хилядолетен дъб.
	Усетих накъде бие Мартин много преди Уош, който се бе настанил в един от фотьойлите на авансцената пред бюрото. Когато най-после осъзна, че Мартин излага подробно нашите подозрения за Бърт, Уош понечи да възрази. Но явно нямаше време да обмисли думите си и реши да не се обажда.
	Мартин извади ключа за шкафа — беше го скрил в гумения корем на часовника, вграден в танцьорката на хула — и отвори папката с документи, която видях вчера. Обясни на Джейк, че не сме открили никаква следа, която да доказва законността на чековете. Джейк започна да усеща, че нещо не е наред, и се притесни. На Мартин обаче, човек с принципи и солидна репутация, въобще не му мигна окото. Не можеше да се каже, че му е лесно. Целият му живот — това бе „Г и Г“, още от времето, когато е бил дясна ръка на Лиотис Гризуел. Мартин обожаваше нажежената атмосфера и усилията, необходими за всеобщо обединение. Той си има верую — екипът е нещо по-висше от сумата на отделните елементи. Тук той е силният човек, човекът, пред когото се възхищавам, той бе възхитителен и в този миг. Едва вчера Комисията взе решение да изчака, преди да уведоми клиента. И въпреки това Мартин декларираше своята вярност към нещо, което е по-важно от правилника на една юридическа фирма — Ценностите. Дългът. Кодексът на адвоката. Неочаквано клиентът бе задал въпрос, с който ясно се настояваше за истината, и Мартин не бе от тия, които биха я прикрили.
	Той обясни плана на Комисията, а и как се бях заел с издирването на Бърт с надеждата, че можем да го убедим да отстъпи. Мартин молеше Джейк за малко търпение, само една-две седмици, с обещанието, че накрая ще им представи пълен отчет. За да обобщи нещата, той стана, заобиколи бюрото и седна на ръба му.
	— Ако можем да съобщим на Бърт, че ти, че „ТН“ разглеждате случая с разбиране — обърна се той към Джейк, — мисля, че имаме шанс, реален шанс да си върнем парите. Успеем ли, ще избегнем скандала. Това ми се струва най-добрият вариант за всички.
	Той замълча. Мартин бе отправил молбата си, цялото му огромно очарование и мощ бяха насочени към Джейк. Изчакваше. Това бе мигът на голямото предизвикателство. Съществуваше вероятност „Гейдж и Гризуел“ да се превърнат в част от Атлантида и да бъдат погълнати от океана. Помислих си, че Уош ще припадне, дори ме побиваха тръпки, очаквайки реакцията на Джейк. Той изглеждаше по-зле от всякога, смъртно пепеляв като в шок.
	— Невероятно! — Това бе първото, което Джейк успя да каже. Скочи прав, обиколи фотьойла в едната посока, после — в другата. — Как ще се оправям горе? — Въпросът зададе главно на себе си, с ръка върху устните, като бе ясно, че не може да намери отговор. Той стоеше видимо уязвен, сякаш нямаше особено желание да обсъжда последствията, сякаш не намираше думи, като човек, който не би понесъл да излезе ругатня от устата му.
	— Ние сме тук да помагаме — рече Уош.
	— О, вие помагате много — отвърна Джейк и се намръщи.
	Напоследък „ТН“ преживяваше трудни времена, ако изобщо можеше да се каже подобно нещо за компания с четири билиона годишен брутен доход. Почти всичко, което притежаваха — хотелите, компаниите за коли под наем, авиолиниите — се влияеше от колебанията в туристическия бизнес, замрял страхотно след войничката срещу оня проклет маниак. В това нямаше нищо изненадващо, тъй като всеки, който е завършил бизнес курс, ще ви каже, че подобни начинания имат циклично развитие. За да разшири и разнообрази капиталовложенията, преди десет години „ТН“ подхвана бизнес с пътнически чекове и така навлезе в света на банкерската групировка „Сънбелт“ точно по времето, когато програмата им за заеми отиде по дяволите. След самоубийствените войни за цените на билетите през миналото лято компанията загуби около шестстотин милиона, трета поредна катастрофална година. За да спрат кръвоизлива, външните директори направиха Тадеуш Кшишински шеф на комуникациите — първия човек с ранг над вицепрезидент, който не беше роден в този град. Сред множеството реформи Тад плющеше с камшика върху разходите и при всички положения би настъпил Джейк за контактите му с „Г и Г“ с мотивировката, че е необходима по-голяма конкуренция при осъществяване на юридическата дейност на „ТН“. Чували бяха Кшишински да се изказва благоприятно за една фирма с двеста адвокати в Кълъмбъс, която му била любима по време на последното превъплъщение като президент на компанията за коли под наем „Червеното килимче“.
	Това, най-меко казано, породи загриженост в „Гейдж и Гризуел“, тъй като приходите ни от „ТН“ никога не са падали под осемнайсет процента. Мартин и Уош бяха правили опити да променят становището на Кшишински, канейки го на обеди и срещи, като постоянно го убеждаваха колко скъпо би било, ако нова фирма започне да навлиза в структурите на „ТН“ и да изучава предишни дела. В отговор Кшишински подчертаваше, че решението зависи от Джейк — негов главен съветник, който, наред с мнозина други, би трябвало да разполага с широк избор от външни сътрудници — адвокати. Ловък ход, защото както Джейк, така и „Г и Г“ имат свои хора в борда на директорите на „ТН“. У Джейк обаче, този стар корпоративен бюрократ, гори страстта за нови завоевания. Той жадува за място в борда, иска да стане вицепрезидент, титла и пост, с които единствено Кшишински може да го възнагради, и е готов да превие гръбнак, за да угоди на новия си президент, с когото, изглежда, често не се спогажда. Както обаче се случва в корпорациите, и тук повече се говори, отколкото се действа. Както постъпва и с много други фирми, Джейк изпрати само няколко незначителни дела в Кълъмбъс. Само че и в бизнеса, както в бейзбола, този, който дава указанията, стои зад гърба ти до мига, когато пипнеш бухалката.
	Джейк се обърна към мен.
	— Въпросът е много деликатен. Мак, държа да знам абсолютно всяка твоя стъпка. И, за бога, бъди дискретен — добави той.
	Джейк е свикнал да дава разпореждания. Той застана неподвижен за миг, среден на ръст, слаб, закрил очи с ръка. Беше в елегантен двуреден костюм на фино каре, а инициалите му „Дж. А. К. А.“ — Джон Андрю Кенет Айгър, любим декоративен елемент, се показаха върху маншета на ризата, когато направи знак към мен.
	— Велики Боже — бяха последните му думи и той си тръгна.
	Уош дойде на себе си от вцепенението. Застаряващото му лице бе добило пръстен цвят и той клюмаше, загадка и за самия себе си, разкъсван между това дали да възрази на Мартин, или да успокои Джейк, докато накрая предпочете второто. Дори един ученик би се досетил какво се канеше да каже:
	— Дайте ни време. Нека не избързваме. Веднъж да открием Кеймин и въпросът може да се уреди.
	Иззад хилядолетния дъб Мартин ги наблюдаваше как си тръгват.
	— Е, какво мислиш? — обърна се той към мен. Беше кръстосал ръце върху корема си, лицето му бе сгушено между подбраните в тон тиранти, а брадичката — облегната на модната риза, ръчна изработка, с фрапантни райета.
	— Ще те уведомя веднага щом дойда на себе си. — Сърцето ми продължаваше да бумка. — Мислех, че няма да издаваме нищо.
	Мартин е от хората, които разцъфтяват в юридическата професия и чиито умствени способности ги извисяват над останалите. Умът му непрекъснато работи със скоростта на светлината. Когато говориш с него, се чувства като обсаден. И се питаш: Боже мой, за какво мисли този човек? Претегля всяка дума три пъти, преди да чуе следващата. Освен че притежава светкавичен ум, той е и изкусен познавач на човешката природа. Ала за какви цели използва всичко това — не е напълно ясно. Не може обаче да сбъркате Мартин с Майка Тереза. Подобно на всеки, който е профучал по най-бързата писта на правото, стига да се наложи, той е в състояние да ви изскубне сърцето. А разговорът с него е схватка, в която умните му, любезни забележки, усещането, с което ви внушава, че абсолютно разбира онова, което казвате, всички тези неща ви убеждават, че тази схватка е неравностойна. Аз теб те знам, но ти мен — не. Мартин не може да бъде прикован към тази земя, неговото място е някъде около Олимп.
	Рядко биваше толкова загадъчен, колкото сега. Като че ли всичко, разиграло се днес, не го засягаше. На въпроса ми отвърна с неразгадаем бегъл жест, сякаш не би могъл да промени случилото се.
	— Какво смяташ, че ще каже Кшишински, когато Джейк му разкаже? — попитах аз.
	Мартин притвори очи, за да прецени въпроса, сякаш досега не му бе минал през ума, а когато отново ги отвори, по отегченото му лице премина беглата сянка на нещо като насмешка или нескрита ирония. Той стана, за да ме изпрати, когато един от странните му часовници започна да цвърчи като катеричка някъде в кабинета.
	— По-добре намери Бърт — рече той.


>>	VI. Тайният живот на Кам Робъртс

>>>	А. Добра новина

	През по-голямата част от времето, докато записвам, аз не си представям лицата на Карл, Уош и Мартин. Наистина не мога да си ги представя с документите в ръце. Значи сигурно има някой друг, с когото споделям, докато седя посред нощ в спалнята, заобиколен от старите си вещи. В тази тишина моят глас сякаш въплъщава духа така, както пламъкът е символ на свещта. А може диктофонът да е медиум, с който правя връзката със скъп покойник още по-близка. А може би е истина, че това дълго послание е до скъпата Елейн, с която имах навика да разговарям по три пъти на ден. Днес усетих болезнено нейното отсъствие, това създание, изпълнено с отзивчивост, на което шепнех несвързани слова дори и в кантората, където, безпомощен и изнервен, отчаяно се мъчех да измисля къде би могъл да бъде Бърт.
	Забих отново поглед в извлечението от кредитната карта на Кам Робъртс. Краката ми бяха върху бюрото, огромно съвременно творение, ужасяващо и тромаво, наподобяващо параход. Розовият му плот бе почти невидим от купищата безредни и забравени телефонни съобщения, разхвърляни документи, досиета и преписки, които не бях успял да обработя. Когато постъпих в „Г и Г“ с протекцията на Джейк Айгър и станах съдружник в ония първи години, а Джейк ме затрупваше с работа, аз имах възможност да обзаведа наново стаята, но така и не го сторих, сигурно защото съм бил непрекъснато пиян, за да обръщам внимание на подобни неща. Годините се изтърколиха сред вехториите — голямо орехово бюро, остъклени етажерки, два кожени фотьойла с извити облегалки и месингови кабари, красив, макар и протрит ориенталски килим, компютър, и собствения ми безпорядък. Единственото, на което държа, е закачено на стената — страхотна картина на Бекман — обичайните пропаднали типове в кафене. През деня гледката към реката и западния край на центъра на града, опасани от междущатско шосе 843, е чудесна.
	Бях потънал в мрачни разсъждения как да угодя на Мартин и да открия Бърт. Все още държах да говоря с неговата съседка, служителката на летището, но не знаех името й, нямаше го и на пощенската кутия, а от мисълта да отида отново там ме хващаха дяволите. Потърсих информация в Скотсдейл и след две обаждания открих сестрата на Бърт, Черил Мьолер, с която се бях срещал на погребението на мама. Тя не знаеше нищо за брат си и не го бе чувала от месеци, нещо съвсем нормално за него. Не можа да си спомни и приятел на Бърт на име Арчи. По гласа й познах, че не е заобичала брат си повече, отколкото преди, и разговорът приключи с уверението, че Бърт, както обикновено, ще се появи отнякъде.
	Приятели, Елейн… — на когото и да говоря сега — трябва да ви кажа, че вашият детектив е объркан. Още веднъж прегледах извлечението. Защо е наемал хотелски стаи за дните, когато има мачове, при положение че апартаментът му е празен и само на миля оттам! Реших да се обадя в университетския хотел. Набрах централата и си измислих „обаждане под претекст“, както правехме едно време във „Финансови“. Обясних, че ми е необходима информация за господина, с когото съм имал делова среща в хотела на осемнайсети декември. Забравил съм цялата документация в таксито и се надявам, че може би ще ми помогнат с неговия адрес или телефон.
	— Как се казва господинът?
	— Кам Робъртс. — Търсех някаква следа. Чух почукване на клавиши на компютър, после мина цяла вечност в очакване и накрая ме свързаха с някакъв Трилби, който обясни, че бил помощник-управител. Първо поиска моето име и телефон и аз му ги дадох.
	— Ще проверя на рецепцията, господин Малой, и ще помоля господин Робъртс да ви се обади.
	Погрешен ход. Бърт не би имал намерение да се мотае наоколо, за да срещне някой от съдружниците.
	— От утре съм в отпуск. Трябва спешно да се свържа с него. Има ли някаква възможност?
	— Един момент. — Мина доста време, но Трилби звучеше много гордо, когато отново вдигна слушалката. — Господин Малой, имате късмет. Той е отседнал в хотела.
	Сърцето ми замря.
	— Кам Робъртс ли? Сигурен ли сте?
	Той се засмя.
	— Е, не бих казал, че някой тук го познава, но има такъв господин в стая шестстотин двайсет и две. Да го помоля ли да ви се обади? Или да му предадем нещо?
	Замислих се.
	— Мога ли да говоря с него?
	Зачаках на фона на протяжния симфоничен вариант на „Дъждовни капки падат от небето“.
	— Не отговаря, господин Малой. Защо не се отбиете привечер, а ние ще му оставим бележка, че ще дойдете.
	— Добре — отвърнах. — Но може и да звънна.
	— Звъннете или минете — каза Трилби, пишейки бележка.
	Оставих телефона и дълго време се взирах в реката. От покрива на отсрещното здание още висяха коледните гирлянди, лампички и зелени клонки. Нещо не се връзваше. Бърт трябваше да се крие, защото всички бяха по петите му — съдружниците, полицията, може би и този, който бе натъпкал бизнесмена с изцъклените очички в хладилника. Защо обаче трябва да се крие в Киндъл, където рано или късно ще налети на някой познат? Каквото и да бе положението, аз трябваше веднага да отида там, преди Бърт да получи бележката от оня идиот, в която бе написано истинското ми име и зърнеше ли го, нямаше съмнение, че веднага щеше да духне.
	Слязох от асансьора, прекосих улицата и се отбих в клуба, където играя тенис с Бръши. Навлякох екипа, натъпках портфейла си в джоба и хукнах да тичам. Беше минус четири градуса, затова попришпорих големия си ирландски задник по булевардите, но след около четири преки останах без дъх и намалих темпото, тичах, тичах, докато започна да ми се струва, че проядените ми от никотин дробове са натъпкани с лугава гадост, а от време на време спирах и потта замръзваше върху носа ми.
	След центъра се понесох към съседния квартал с двуетажни къщи, накацали като кокошки зад покритите със скреж тревни площи и голите вкочанени и черни дървета. Унесен в мисли, аз пробягах още няколко пресечки встрани от обичайния си маршрут и навлязох в покрайнините на гетото, за да мина покрай училището „Сейнт Бриджит“. Сградата бе с гипсова мазилка и с дълги пукнатини във формата на светкавици. Тук в продължение на повече от трийсет и една години Елейн беше библиотекарка — „Храня гладните“, така казваше тя. Беше човек с железни убеждения. С майка като нашата аз се бях превърнал в боксьорска круша — бях винаги подръка, за да ме перне, когато беше вбесена и избухваше, а умната Елейн се държеше на разстояние. Струва ми се, че тези преживявания бяха причината за нейния подчертано противоречив темперамент. Когато всички седяха, тя стоеше права и се мотаеше из кухнята, докато семейството вечеряше. Предпочиташе собственото си уединение пред всяка компания и никога не измени на принципа си.
	Елейн си отиде една сутрин в пет, стара мома католичка — особен тип душевност на хора, които така и не успяват да станат истински миряни. Всяка сутрин ходеше на литургия, вечно в компанията на монахини, и все категоризираше хората, дори и търговските квартали чрез техните енории. Елейн си имаше своите светски мигновения, някой и друг готин приятел, с когото съгрешаваше, а освен това беше страхотно момиче, много забавно и остроумно — истинска ирландка. Беше наследила язвителността на мама, но за разлика от Бес, която прекаляваше със злобните си слова и преценки, иронията на Елейн бе насочена главно към нея самата. Остроумни забележки, подхвърлени полугласно, когато си тръгваш или си обърнеш гърба, които винаги улучваха точно в целта. Имаше един-единствен недостатък, до който стигна съвсем естествено — често обръщаше чашките. Оная нощ, когато доста фиркана напусна къщата, и пое по стръмния път към шосе 843, бе последната пиянска вечер в живота ми.
	Дружеството на анонимните алкохолици, докъдето я докарах, ми действаше също като църквата — вярата ми правеше впечатление, но нямах желание да се включа в задължителните всекидневни ритуали. Препоръчваха да се покоря на някаква сила извън мен. Не разчитайте сам да се справите с демона. Елейн, помощта, която търся, е твоята. А понякога, когато тичам по мрачните улици към университетското хотелче или седя вкъщи през нощта и шепна в диктофона, аз изпадам в недоумение, когато ме спохожда една ужасна истина.
	Ти ми липсваш десет пъти повече от Нора.


>>>	Б. Лоша новина

	Накрая стигнах до Университета в красивия разрастващ се район, възникнал в началото на века, с книжарниците и витаещата бохемска атмосфера. Университетското хотелче беше на ъгъла на „Калвърт“ и Университета, обиколих паркинга, после тичешком се втурнах през главния вход, махвайки на портиера — играех ролята на гост, пътуващ бизнесмен, който живее на сандвичи от минибара и сутрешна аеробика. Тичах през целия път до асансьора, метнах се вътре с една дебелана, която си подсвиркваше, и слязох на шестия етаж.
	От стая 622 не се чуваше никакъв шум. Залепих ухо на вратата и разтресох бравата. Както и предполагах, тук нямаше да минат триковете на Зурлата в някой централен хотел. Вратите бяха стабилни, а ключалките — електронни, малки месингови кутии със светлини и пластмасова карта, която ти дават в хотела вместо ключ. Почуках силно. Нищо. Появи се един подозрителен тип в яке с кожа като на гущер и аз не свалих поглед от него, докато си взимаше лед от хладилната камера в коридора, а после се изгуби под знака „Изход“ в другия край. Коридорът бе тих, с изключение на воя на прахосмукачка в някоя от стаите.
	Бях обмислил следващия ход. Оня ми беше казал по телефона, че тук никой не познавал Кам. Бях намислил и нещо друго, но разчитах да мина незабелязано. Точно в това бе смисълът да се води рискован живот. На всяка цена трябваше да открия какво прави Бърт. И за мен щеше да бъде много по-добре, ако успеех да се промъкна незабелязано до него, а не да обявявам гръмогласно, че пристигам. Извадих от портфейла кредитната карта на Кам Робъртс.
	Заговорих готината блондинка на рецепцията във фоайето — вероятно бе студентка, каквито ги има много по хотелите.
	— Аз съм Робъртс от шестстотин двайсет и втора. Излязох да потичам и грабнах като глупак кредитната си карта вместо картончето за стаята. — Показах й я небрежно, почуквайки с ръба по плота. — Ще можете ли да ми дадете друго?
	Тя изчезна някъде отзад. Обстановката бе доста занемарена, особено ако си свикнал с шикозния свят, където играят големите пари. Мизерните условия се компенсираха от удобното разположение на хотела — няма друг в диаметър от една миля около Университета, както и от атмосферата на безспорна фукня. Университетският хотел, естествено, прелива от местен патриотизъм. Всичко наоколо е в цветовете на Университета — яркочервено и бяло, а рецепцията е окичена с вимпели, пискюли и фланелки. Отстрани висят програмите на мачовете на „Ръцете“, огромен плакат с цветна снимка на Боби Ейдер, тазгодишната кандидат-звезда, и докато разглеждах всичко това, аз разбрах, че мач, и то независимо какъв, на „Ръцете“ сигурно би докарал Бърт отново в града.
	Само че днес нямаше мач. Нито снощи. Нито пък утре. Всъщност доста от фактите не съвпадаха. Домакинските мачове бяха отбелязани на програмата с яркочервено, а гостуванията — с черно. Не носех банковата сметка с разходите на Кам, но в продължение на осемнайсет часа се бях взирал в данните и бях абсолютно сигурен, че съм запомнил наизуст повечето от тях. Безпокоеше ме това, че дните не съвпадаха. На осемнайсети декември, последното посещение на Кам, „Ръцете“ имаха домакински мач. Според програмата оттогава бяха гостували в Блумингтън, Лафайет и Каламазу, но на други дати, а не в дните, когато Кам бе правил разходи в тези градове.
	— Господин Робъртс? — Блондинката се беше върнала. — Мога ли да видя още веднъж вашата кредитна карта? — Извадих я и тя я взе. Нещо ми подсказваше да си плюя на петите, но момичето имаше вид на току-що слязло от каруца със сено, а милите й очи бяха с цвят на метличина. Една от двайсетте милиона американски блондинки, които на вид са прекалено обикновени, за да прикриват някаква лъжа. Тя отново се вмъкна вътре, но се бави само миг.
	— Господин Робъртс — рече тя, — господин Трилби ви моли да влезете за малко. — Тя ми отвори някаква врата и посочи малката канцелария отзад, но аз замръзнах на прага, а сърцето ми пърхаше като пеперуда.
	— Защо, има някакъв проблем ли?
	— Имал нещо да ви предаде.
	Ами да, нали самият аз, Мак Малой се бях обадил. Схватливото момче Трилби вероятно искаше да ми съобщи, че думите на Мак са му се сторили малко неискрени. Вътре имаше трима мъже в черно: един чернокож на бюро, който вероятно бе Трилби, и онзи гущероподобният, когото бях зърнал горе в коридора. Третият се обърна последен към мен.
	Зурлата.
	Лошо, много лошо.


>>>	В. Какво бихте направили, ако вашият съдружник постъпи така с вас?

	Този разказ не е кой знае колко приятен, Елейн. Със Зурлата работихме близо две години в спецотрядите, за добро или зло, с много уиски, с много майтапи — едно време аз бях колежанче, учех се на изкуство и устата ми още миришеше на мляко, докато той бе на „ти“ с улицата от седемгодишен. Когато обикаляхме през нощта, аз му надувах главата с какво ли не за Едуард Хопър и Едвард Мунк, той пък надушваше де що има дрога. Голяма работа бяхме двамата.
	Да се работи с него означаваше низ от приключения без почивен ден. Зурлата е от едновремешните ченгета, той вярва, че родителите се грижат за децата си, че човек ходи на черква и се моли на Бога да спаси душата му, а всичко останало зависи единствено от това кой каква позиция е заел, дали разглежда нещата правилно, или не, и че понякога се налага да си затваряме очите. Карахме заедно около осемнайсет месеца, когато налетяхме на скривалище на дрога, то направо си беше малка фабрика в един скапан блок. Проследихме един малък пикльо по кьошетата, сигурни бяхме, че трампи опаковките, а след това, за да не ни изработят, решихме да разбием вратата под предлог, че правим ожесточено преследване, пък и да приключим, преди да дойде подкрепление. Зурлата си остана вечният каубой — все му се струваше, че играе във филм, дотолкова опиянен от внезапната опасност, сякаш забождаше спринцовка в ръката си.
	Това, което се случи, сигурно сте го гледали в „Одеон“ — проникваме с извадени пищови, викове и крясъци на два-три езика, хора скачат през прозорците и се смъкват по пожарните стълби, някакъв глупак тича нагоре-надолу с пакет под мишница и везна под другата. Теглих ритник на вратата на клозета, а вътре се мъдри една, шарената й пола — увита около кръста, с едната ръка държи дете, а с другата се опитва да си набута между краката пакет с дрога.
	Четирима заловени лежаха с лица към пода. Зурлата беснееше както обикновено, тикаше пищова в ушите им и говореше ужасии, докато започваха да хленчат или напълваха гащите. Той се насочи към масичката в ъгъла, която бе затрупана с пари, лежаха на купчини, сякаш бяха обикновени хартийки. Зурлата се беше обадил по радиото на наркоспецовете, за да ни помогнат да ги арестуваме, но без да се отпусне за миг, той отброи две купчини с банкноти, всяка от по три-четири хиляди, и ми подаде едната. Взех я, но му я върнах в колата, след като ония от наркоотдела пристигнаха.
	— Какво става? — попита той.
	— Ще уча право. — Вече бях приет.
	— Е, и?
	— Нямам намерение да си цапам ръцете.
	— Я ела на себе си. — И той ми тегли едно конско. Направо ме уби. Да не би да съм мислел, че и другите няма да гушнат по малко? Какво според мен трябвало да направим — да ги подредим на спретнати купчинки и да ги оставим, за да си ги получат лайнарите мексиканци обратно до последния цент, когато съдията Новински реши, че не е имало никакво преследване? Или да висим и да чакаме, надявайки се, че загубеняците от Отдела за конфискации ще си зарежат голфа и ще хукнат да пишат разпореждане, ами че тогава мангизите изчезват в кантората на чиновника, а пък може и в кабинета на някой съдия. Да не би да си въобразявам, че мексиканците ще си отворят устата? Ами че те нищо не знаят. Те си знаят само техния пренос-превоз.
	— Или смяташ да изприпкаш и да си излееш душата пред майчето? — заяви накрая той.
	— Слушай, остави ме да си поема дъх. — И преди бяхме изпадали в подобно положение. Той си знаеше неговата, бях уверен в това, пък и не беше единствен, освен това се пазеше да не ме забърква. Сега обаче държеше и аз да се натопя.
	— Ти си върши каквото намериш за добре, а аз ще си върша това, което искам. Имам си едно наум за бъдещето. Това е.
	Той седеше и ме зяпаше, по природа си беше злобар, намусеното му лице с очички без бяло около зениците преминаваше в провиснала гуша, а изражението му бе втренчено и подозрително. Хората наричат това шибана ситуация. Все едно да трябва да си отрежеш един пръст, за да докажеш, че присъстваш. Какво ли бе намислил? Когато разсъждавам сега, ми се струва, че е искал да ми каже: преди да се впуснеш в широкия свят, трябва да знаеш, че право не съществува и всеки си има свое собствено право.
	Занесох парите вкъщи, показах ги на жена си и след като ги държах три седмици в чекмеджето с чорапите, ги дадох на сестра си за „Сейнт Бриджит“. Точно така, Елейн, оттам дойдоха парите, а не, както ти казах, че са ги събрали в участъка. Получих една бележка от отговорника на осмите класове, която пазих през всичките тези години, напълно безсмислено, защото никога не съм имал намерение да разказвам истинската история на когото и да е, тъй като бях полицай и би трябвало да арестувам на място оня задник Зурлата за противозаконно деяние, а не да припявам „Ке сара, сара“ или да правя благотворителни дарения с пари, които според закона бях откраднал.
	След два месеца започнах да уча право, а няколко седмици след това ме прехвърлиха при „Финансовите“. Когато напусках, Зурлата извъртя страхотен купон. Всяко зло — за добро.
	Вървете в който и да е град и ще установите, че полицаите образуват някакво тайно братство. Силите на реда. Неделимо цяло. Вярват си най-вече един на друг и почти никак на останалите. За това има много причини, но най-важната може би е, че никой не обича ченгетата. Пък и защо да ги обича? Тия типове вечно гледат изкосо и дебнат някой да сбърка. Аз самият съм бил ченге, но когато видя някой униформен, увиснал на ъгъла, първото, което ми минава през ума, е: „Какво ме зяпа тоя копелдак?“.
	Освен това ченгетата не могат да разчитат на никого. Цялата сган от адвокати, прокурори, съдии, началници, цялата джунгла от закони, всичко това е някъде далеч като Паго Паго, когато си в сутерена и дебнеш някого, заподозрян в обир и зърнат от госпожа Уошингтън да бяга. Отваряш вратата на сутерена и заставаш на прага, излизаш след пет минути и клатиш глава в недоумение. Не можеш да го откриеш, а за цялата пасмина от адвокати, началници и кой ли не още, за тях не остава с кого да се захванат. Всичко пада върху теб — не само си заложил живота си, но единствено ти си виновен, че оня тип не е заловен. Правила няма. Затова е толкова просто да фраснеш копелето в гадната уста, когато му туряш белезниците, а той не спира да споменава майка ти или да се пени за нарушаване на шибаните си конституционни права, а това, че е хлопнал с паве по главата някой седемдесет и седем годишен дядка само за да му задигне по-лесно фланелката, няма значение. Защото ти разчиташ само на себе си. А той е твой. И само ченгетата могат да разберат това.
	Оттам тръгва цялата работа, дори да забравиш всичко останало — че ние сме тайно братство и никой не ни обича — дори да забравиш всичко това, едно ченге никога не постъпва така с друго. Когато си там, на мястото на престъплението, сам-самичък, ти даваш най-доброто от себе си. И ако някой ден не го дадеш, така не ставаш по-лош от другите, нали? Утре може да пробваш отново. Кой може да те съди? Наврял си се в тази история, ясно, че е кофти, е, майната му, важна е полицията като цяло.
	Следващата сцена — след две години излизам от лекция по конституционно право, а насреща — двама от ФБР, ама истински, провлечен говор, полиестерни костюми и бели обувки, искали да си поговорим — работил ли съм с Джино Димонте, едно превзето копеле, няколко подгряващи въпроса, след това направо в целта: участвал ли съм в акция за залавяне на дрога преди три години през април? Веднага стъкнах аритметиката. Някой от дрогаджиите най-накрая се е разприказвал, и то пред федералните, а не пред щатските, сдушил се е с някой от елита, който му е обещал да го възнагради с няколко месеца летен лагер, ако изпее как ченгетата в Киндъл гушат мръсни пари, само че мексикото, естествено, не изпява всички замесени, защото ще му потрябват, а му пуска Зурлата, който има навик да се самообслужва. Веднага ми стана ясно, разбрах накъде бият и рекох: „Аха, аха, май че си спомням, а, да, тъй де, имаше някакви пари на масата“. Щрак в главата. Що за мисъл! Пълна лудост! Пет секунди в коридора на Университета и целият ми живот се промени. Няма да намерите ченге, което, щом чуе това — а повярвайте, че се бе разчуло още преди да изсъхне мастилото от доклада на агентите на ФБР — да не си помисли, че съм го направил, защото следвам право и значи съм едно стъпало по-високо. Ченгетата са много чувствителни на тема издигане и винаги си имат едно наум, не могат да преглътнат факта, че докарват по четирийсет хилядарки, за да осигуряват безопасност на милионерите, че всеки ден ги грози куршумът заради някой туз, който ще си изтрие обувките в труповете им. Не беше обаче там работата, аз не се опитвах да намеря нови приятели, пък и да ви кажа откровено, никога не съм обичал доносниците. Освен това не си падам особено по истината. А кого будалках? Лъгал съм по много по-гадни поводи, отколкото в намерението си да помогна на приятел. Стоях насред Университета, заобиколен от дървените ламперии, и нещо току ме връхлетя, то ме върна назад във времето, когато бях момче и осъзнавах, че не съм си на мястото, изпълни ме усещането, че светът се състои от различни неща. Умник четвъртокурсник, който разглежда живота си като „История, в която не се връзва“, а Нещото съм самият аз.
	Добре, само че отдавна бях преполовил историята, когато сякаш ме порази мълния, че по този начин нещата няма да стигнат доникъде. Агентите бяха пристигнали на обичайната проверка, казвай всичко както си е и си отивай по живо, по здраво, косъм няма да ти падне от главата, но изведнъж ми стана ясно, че не само федералните са ми проблем. Трябваше да давам обяснения пред Комисията по разрешенията и наказанията, а ония съвсем не си поплюваха с новопостъпващите. Имунитет. Углавни престъпления. Нарушение на задължения. Какво впечатление щях да направя с крадените мангизи в чекмеджето си? Историята приключи, когато двамата със Зурлата влязохме в колата, аз настоях той да опише моя дял от парите, своя също, и да ги предаде, за да бъдат внесени като веществено доказателство.
	След това бих казал, че нещата тръгнаха по обичайния път. Дадох показания пред съдебните заседатели, само това, което бях заявил пред агентите, нито дума повече. През последните шест месеца, през които бях полицай, ме натикаха в архива, така и не помирисах работа на улицата, а дори оная пасмина, цивилните служители, можеха да ме плюят зад гърба. Тогава Зурлата го подведоха под отговорност и аз ходих в съда да давам показания срещу него. Беше платил почти трийсет хилядарки на Санди Стърн, когото преди няколко години бих определил като еврейски адвокат, а Санди изкара нещата да изглеждат така, сякаш правителството няма кой знае какъв пръст в делото. Ония разполагаха с двама от мърльовците дрогаджии, които бяха принудени да признаят, че носовете им са били забити в пода. Описът на спецченгето по дрогата гласеше два бона на масата, мексиканците твърдяха, че имало четирийсет, и тогава призоваха мен. Разбира се, аз само пооткрехнах истината, а старият ми приятел Зурлата ми хвърляше убийствени погледи и нещо тревожно витаеше във въздуха, сякаш някой вреше в катрана. Стърн попита дали съм завиждал на Зурлата, защото съм знаел, че като ченге бил по-кадърен от мен, отговорих „да“ и потвърдих, че изобщо не съм чел свидетелските показания, за да видя какво е писал Зурлата за мангизите. Подхвърлих, че има мексиканци, за които американските ченгета са като близнаци, дори отговорих „да“, когато Стърн попита дали моя милост е бил фактически единственият полицай, който си е признал, че е получил пари. Оня от елита имаше такова изражение, сякаш му предстоеше подготовка за свето причастие, а след два часа съдебните заседатели се върнаха с „невинен“. Напускайки съдебната зала, вече бях рекордьор по точки — нямаше жива душа наоколо, нито един съдия, нито някой от беззъбите зяпачи горе в галерията, който да не е убеден, че съм по-низък и от червей. Нора, тя никога не пропускаше и най-малката възможност да ме уязви, рече любезно:
	— Е, Мак, май вече си намери онова, което търсеше, а?
	Дали пък не го намерих? Признавам, че имаше няколко странни неща. Едно от най-странните бе, че КРСПН публично ме подкрепи. Решиха, че да предадеш приятеля си в труден момент, е проява на характер и ми предложиха работа, след като бях демонстрирал такава пристрастеност към правилата на честното поведение в друга професия. Колкото до Зурлата, с него бе свършено. За съдебните заседатели винаги всяко заседание е първо, но всички ченгета са били свидетели как действа Стърн и не им беше необходим процес, за да схванат, че Зурлата е гадняр. Всичките му приятели в отдела, а те са един милион, му правеха всекидневни услуги, получаваше двойна заплата, но станеше ли дума да се издигне, о, не, той вонеше, не го биваше за началник, и дума да не става. Оттогава не видя бял ден, все него топяха, разгонваха му фамилията от задачи и го пращаха за зелен хайвер. Заточението му беше във „Финансови престъпления“. За мен винаги е било интересно да се ровя из заплетените проблеми на „Финансовите“, там имаше много повече да се разследва, отколкото да издирвам приятелката на някой боклук и да вися в къщата й, докато оня се домъкне за цуни-гуни, но за Зурлата една проверка никога не може да замени мига на изваждането на пищова.
	Сега чувам оттук-оттам, че водел тъжен живот. В последно време, в редките случаи, когато налитал да гони дрогаджиите, вече не посягал към парите на масата, ами към дрогата. Зад гърба му викали Нюхара или Прахоляка, нали е по прахчетата. Винаги си е бил гадно подло ченге с мании и комплекси, ненавиждащо всички. Така и не си завъртя жена, а общуваше само с момичета от баровете или с разни мацки, затънали с единия крак в разни бели, които смятат, че няма да е излишно, ако бутнат на някое ченге. Зурлата я караше все на дребно. До този момент. Ама сега пипна мен.


>>>	Г. Зурлата и аз подновяваме дружбата

	— Не ви ли казах, че ще се появи? Не ви ли казах, по дяволите?
	Зурльо беше толкова щастлив, надуваше се като някой петел, оправил всички кокошки в курника, дори си помислих, че ще се строполи и сам ще се запрегръща. Признавам, че в главата ми се въртяха разни мрачни мисли за съдружниците от фирмата, дето ме изпратиха на заколение по пътеката, водеща към най-големия ми враг в живота — по-голям и от бившата ми жена — който, ако съдя по думите му, явно ме очакваше.
	— Я ми помогни да си поосвежа паметта — рече той. — Това нали не си ти? — Той въртеше кредитната карта.
	— Съжалявам, господин офицер.
	— Господин детектив! Лайнар!
	— Съжалявам, детектив Лайнар. — Лично на мен не ми се вярваше, че го изрекох. Но фактът си е факт. Преследвайки Бърт, аз едва ли не се превъплъщавах в друг човек. До вратата по-младото ченге с гущеровото яке и хипарската прическа с лъскави бакенбарди се намръщи и направи пълен пирует. Сам си го търсех. Само че той не знаеше цялата история. Ако Зурлата ме размажеше от бой, той никога нямаше да успее да довърши работата или да я довърши както трябва. Фиксираше ме с черните си очички, без никакво бяло наоколо, докато и двамата осмисляхме същността на случилото се. Той насочи към мен пръст, дебел като тояга, изгледа ме с характерния си неповторим поглед — лазер, който прониква чак до сърцето, и заяви:
	— Не на мен тия.
	В този миг се намеси Трилби, тантурест негър на средна възраст, седнал на бюрото си. Той и помощникът му, който стоеше отпред, бяха свършили добра работа. Очевидно ченгетата бяха идвали и преди, за да търсят Кам, и се бяха разпоредили да ги повикат веднага, ако се появи някой, свързан с него. Когато се обаждах, на телефона вероятно са били Трилби и Зурлата: как ли е ликувал и отправял благодарствени молитви към Бога, че най-сетне чува моето име. Трилби наблюдаваше размяната на любезности с едно око, а лицето му бе извърнато на другата страна, вероятно за да твърди, че не е видял нищо, ако се стигнеше до тупаник. И все пак събра кураж, за да попита кой съм.
	— Едно пиянде — отвърна Зурлата.
	Винаги съм се чудил как може да ме засегне с това.
	— Аз съм адвокат, господин Трилби.
	— Я млъквай! — рече Зурлата. Не беше чак толкова висок, сигурно лъжеше, когато разправяше, че бил метър и осемдесет, но в раменете беше като хладилник, без врат, без талия, огромна отпусната маса, яка конструкция. Гневът сякаш го обви с ореол и той целият се възпламени. Присъствието му се усещаше с всички сили. Беше със спортно яке и трикотажна риза, под която прозираше фланелка, а на краката — с каубойски ботуши.
	Неговият човек забеляза, че се е разгорещил, и го приближи, а Джино залепна за вратата. Започнахме с другото ченге.
	— Дюи Фелън. — Той измъкна значката от джоба си и си стиснахме ръцете. Доброто ченге, лошото ченге. Глупакът и умникът. Майната му, аз съм измислил тази игра, но по-добре че стана така, та да си бъбря с мършавия младок Дюи, който я има, я няма двайсет и три, един такъв бледолик, с жълтеникав тен, досущ яйчен крем, и с мазна черна коса, провесена над очите.
	— Господин Малой, ясно ви е, нали, разбирате какъв е въпросът, ние сме на мнение, че сте се опитвали да влезете в хотелска стая, която не е ваша. Така ли е? Може би ще ни обясните защо. — Дюи още не беше дорасъл. Местеше се от крак на крак като петгодишно хлапе, на което му се пишка. Зурлата стоеше зад него до вратата, опрял ръка на шкафа, и слушаше смръщен.
	— Търся един мой съдружник. — По-добре истината. Имаше толкова други неща, за които можех да шикалкавя, но точно сега беше задължително всичко да изглежда тип-топ.
	— Аха — рече Дюи, кимна и се напъна да измъдри следващия въпрос. — Вашият съдружник значи, как му е името? И в какво ви е съдружник?
	Казах името „Кеймин“. Дюи си го записа в джобното тефтерче, подложил коляно.
	— Присвояване на чуждо име — обади се Зурлата и посочи кредитната карта, която Дюи държеше. Щеше му се да ми лепне обвинението, че се правя на друг. Не че някой досега е държал да научи кой съм или кой искам да бъда.
	Хвърлих почти приятелски поглед към Дюи.
	— Вижте какво, Джино и аз бяхме заедно в една история. Но по-добре обяснете на него. Няма измамно присвояване на чуждо име, когато някой използва чуждо име с разрешение на самия човек. Тази кредитна карта принадлежи на Кеймин. Разбирате ли?
	Дюи не разбираше.
	— Тая карта вие я имате от него, това ли искате да кажете? От Кеймин? — Той погледна към Зурлата, може би за ориентация. Аз обаче имах усещането, че съм им подал някаква информация. По лицата и на двамата като че се четеше нещо подобно на просветление. Бърт беше Кам и обратното. Това те не го знаеха.
	— Това е картата на Кеймин, така ли? — попита Дюи.
	— Точно така.
	— И кой ви я даде?
	— Картата е на Кеймин, дойдох тук да го търся и доколкото ми е известно, тази стая в хотела е на Кеймин. Той ще потвърди, че ми е дал разрешение.
	— Е, тогава се налага да го попитаме.
	— Разбира се.
	— Кажете ни адреса му.
	Бях казал повече от необходимото. Разбрах го, но малко късно. След като никой не отговаря на телефона, те все някога щяха да цъфнат у Бърт. А когато отвореха хладилника, ги чакаше готина смрад. Моментално се опитах да пресметна колко дни щяха да минат, докато я докараме дотам, и какво щеше да се случи след това.
	В това време Дюи си записа адреса на Бърт и се отдръпна, за да поумуват със Зурльо. Очевидно Дюи обясняваше, че не разполагат с никакъв повод да ме задържат, а Зурлата негодуваше: „По дяволите, спипал съм го да използва чуждо име“. Но дори Зурлата бе наясно, че след онова славно минало, реши ли да ми тури белезниците, работата отива на кино, веднага завеждам гражданско дело за насилствено задържане и това означава незабавното му пенсиониране.
	Вече преценявах, че ще се измъкна невредим, когато Джино каза:
	— Ще я доведа. — Върна се след миг със сладураната от рецепцията. Предположих, че иска отново да провери моите щуротии с кредитната карта, да провери дали може би от нея няма да изскочи някаква пропусната възможност да ме насади. Само че грешах.
	— Това не е онзи човек, нали? — попита той.
	Канцеларията бе тясна и претъпкана, петимата едва се побирахме, а и бюрото на Трилби заемаше много място. На бюрото се мъдреха снимки на децата му, вече големи, и на съпругата. Върху ламперията висеше вимпел на университета и един часовник. Момичето се огледа.
	— Не, разбира се — каза тя.
	— Опишете го.
	— Преди всичко той беше черен.
	— За кого става дума? — попитах аз.
	Дюи ми хвърли предупредителен поглед и леко кимна: „Не я прекъсвай“. Зурлата настоя момичето да продължи.
	— Възраст — към трийсетте. Около двайсет и седем. Пооредяла коса. Добре сложен. Симпатичен — добави тя и сви рамене, сигурно се извиняваше заради откровените наблюдения на едно бяло момиче.
	— Колко пъти сте го виждали?
	— Шест пъти, не, седем. Често идваше.
	Аз пак се обадих:
	— Що за цирк е това? Какво съм направил, а, да не би да съм му откраднал портфейла? — Опипвах почвата настойчиво, макар да бях смутен.
	— Слушай какво — рече Дюи, — май че е крайно време да си затвориш устата.
	— Вие ме разпитвате, говорите за някого в мое присъствие. Искам да знам за кого.
	— Боже Господи, ще хванете ли вяра на тоя тук? — Зурлата се извърна и захапа юмрук.
	— Ами кажете му — рече Дюи. Той повдигна кльощавото си рамо.
	Какво им ставаше? Накрая Джино започна да проумява. Проблесна някаква надежда.
	— Добре, така да бъде — рече Зурлата. — Отвори си устата. — Той раздвижи месестия си юмрук към момичето. — Обясни на господин Малой за кого говорим.
	Тя нищо не разбра. Сви рамене като простодушна провинциалистка, някак глуповата в бялата си блузка.
	— За Робъртс — рече тя. — Кам Робъртс.
	— Твоят човек. — В другия край на стаята жестоките тесни очички на Зурлата искряха като ахати. — А сега си отвори устата и речи нещо умно.


>>	VII. Моят дом

	Къщата, в която Нора и аз прекарахме семейния си живот, е малка, квадратна и тухлена, с пластмасова обшивка и черни капаци на прозорците, с три спални, и се намира в центъра на предградието Ниъринг. Нора все ми мелеше на главата, че можем да си позволим нещо повече, но аз не желаех. Имахме лятна виличка на Лейк Фаулър и това ми беше предостатъчно. Страничните ни разходи бяха многобройни — колата, моите костюми, нейните тоалети, идиотските клубове. Когато си мисля за миналото, ми се струва, че сигурно домът ни не е бил кой знае какво. По стените се виеше бръшлян, а стъбълцата от времето, когато се нанесохме, са избуяли в дебели клони и вече пускат тъмни, застрашителни филизи, които си намират пукнатини в хоросана и бавно разрушават цялата къща. Когато ми присъдиха детето, получих и къщата. Разплатихме се с Нора. Ниъринг никога няма да стане шикозен квартал, а Нора разбира това-онова за стойността на имотите.
	Тя е в бизнеса с недвижими имоти, знаете ги, момичетата от предградията, наконтени за делови срещи и обеди. Не я свърташе вкъщи. Оправяше се криво-ляво с Лайл, вкара го в гимназията, но се обзалагам, че си е правила сметки на някое парче хартия, изчислявайки какъв процент от мозъчните й клетки умират всеки ден. Дори когато бях пиян, долавях дивото и безутешното у нея, което бе невъзможно да се обуздае. Спомням си, веднъж я наблюдавах — тя беше в градината. Всяка година у нея се пръкваше нова домашна страст, онова лято наред бяха зеленчуците. Всичко, що имаше зелен цвят, изобилстваше в нашата градина — житни стъбла с широки листа като изящни ръце, джунгла от грах, папратообразни щръкнали аспержи, които се стелеха като дантела. Нора седеше в мъничкото ни задно дворче с Лайл на коленете и се взираше в далечината, обзета от самотни видения, същински Колумб, който виждал кръгли форми, докато всички останали виждали плоски.
	Накрая тя захвърли всичко и замина там, където къщите бяха елегантни, всичко тънеше в светски блясък и бе по последна мода, изхвърча като ракета, ликувайки безмилостно — тя умираше да се върне в света на големите. Сякаш отново бе двайсет и една годишна — и то във всяко отношение, за съжаление. Когато, почти в продължение на две години си представях, че нещо се върши, аз се чувствах напълно непотребен и захвърлен. Бях приключил с пиенето, стоях си у дома, измъчван от болезнени видения, мислех си за мъжете, които прииждаха от Канзас Сити и се радваха на Нориното благоразположение. Тя излагаше на показ прелестите на своята светая светих, а аз, бившият пияница, който бях скитал повече от някой пилигрим, си седях вкъщи и изживявах перверзен и потаен романс насаме с ръката си. Нима това, че мислиш за секса, не е неговата най-противна страна? Особено при мъжете. Нали не раждаме деца, ние можем да се изявим по един-единствен начин. „Правиш ли го, а?“ Все едно да питаш някой дебелак дали му се удава случай да похапне. Кълна ви се, дни наред бях в депресия след последния път, когато се облекчих, а когато лекарят ме попита — нали сега е модерно да се задава този въпрос — дали съм полово активен, трябваше да отговоря „не“. Само че аз се отклоних.
	Нора винаги се мотаеше с шефката си, Джил Хоруич, с която или споделят питие, или ходят на разни събирания. Джил е достоен член на женското дружество „Недвижима собственост“, разведена, основен източник на прехраната на куп деца, и според мен тя обича да хойка, защото така е по-безпроблемно, по-добре някой сладур в бара, отколкото съпруг, закотвен в кухнята — още едно гърло за изхранване. Начинът на живот на Джил правеше голямо впечатление на Нора.
	Нора беше авантюристка по душа и в това няма спор. Скоро след като се бяхме запознали, по-точно на втората ни среща, Нора Гогинс бе тази, която за първи път ми го налапа. Все още смятам мига, когато ми смъкна ципа и лично поздрави малкия си приятел, улавяйки го така уверено, както певец в нощен бар улавя микрофона, за един от най-вълнуващите в своя живот. И това, за което говоря в момента, съвсем не беше момчешка възбуда. Разбрах, че съм попаднал на рядко създание, по-смело и от мен, качество, на което не бих могъл да устоя, особено у католичка. Бих я последвал и в джунглата, защото тя не би се уплашила от дивите зверове и притежаваше всички душевни сили да следва свой собствен път. Това значеше още, че е жена с непоколебими разбирания и че би се отвратила от съвместния ни живот. Правеше ми скандали, непрекъснато повтаряше как съм я изчерпил емоционално и в нея явно бушуваха тайни желания, които така и не успях да задоволя.
	Шумът, който вдигнах вечерта, когато се прибрах, изкара Гадното дете на стълбата и то затрополи надолу, триейки очи, без риза, но с джинси, с вид на човек, нападнат от див звяр. Синът ми е скрофулозно същество, мой ръст, но все още не добре развит, с няколко случайни косъма, избуяли в средата на гърдите сред пъпките. Особената му прическа, наподобяваща игрище за голф върху обрасъл склон, бе в безпорядък. Седнахме на масата в кухнята и започнахме размяната на поздрави.
	— Тежка нощ, а?
	Той издаде неясен звук на съгласие. Ръката му закриваше лицето, а лакътят се подпираше на кутията с овесени ядки, сякаш тя бе единственото, което го крепеше да не припадне. Облече си ризата, някаква модерна и женствена одежда от изкуствена коприна, която сигурно аз бях платил. Червената ивица върху нея едва ли бе шарка, а по-скоро петно от кетчуп.
	— Кога се прибра?
	— В един.
	Имаше предвид следобед, а не през нощта. Погледнах часовника — седем и четирийсет и осем. Лайл сега ставаше. Бих казал, че живее обратно на часовниковата стрелка. Той и приятелите му смятат, че трябва да си съвсем сбъркан, ако подхванеш нещо преди полунощ. Нора, естествено, обяснява лекомисления му начин на живот с лошия пример, който давал бащата пияница, когато момчето било малко.
	— Трябва да пробваш да прочетеш нещо от свети Августин. Там има много поучителни съвети за невъздържаността в живота.
	— О, я стига, татко!
	Ако имаше искрица ирония в тези думи, нямаше да ме изпълва такова желание да му зашлевя един. Но трябваше да се въздържам, защото, ако го ударя, той ще каже на майка си, тя — на нейния адвокат, а пък той — на съдията. Ако бях сигурен, че ще ми го отнемат, щях да го пребия, но всичко щеше да приключи само с нови ограничителни предупреждения и забрани за мен.
	Според възхитителното образование, което получих в университета, Русо бил този, който наложил в западната култура обожанието на невинните и съвършени по природа деца. Всеки, който си е отделял от залъка, за да отгледа някое човешко същество, знае, че това си е една лъжа. Децата са людоеди — себелюбиви малки зверчета, които през първите три години усвояват всички форми на отвратителното човешко поведение, включително и насилието, измамата и подкупничеството, само за да получат това, което желаят. Този, който живееше у дома, не напредна и една стъпка повече. Миналата есен се оказа, че в местния колеж, където най-грижливо изпращам чек за учебната такса в началото на всеки срок, изобщо не са чували за този копелдак. Преди месец го заведох на вечеря и го спипах, че се кани да задигне бакшиша на сервитьорката.
	По три пъти седмично го заплашвам, че ще го изхвърля, но майка му е казала, че според решението за развода аз съм длъжен да го издържам, докато навърши двайсет и една. Бръши и аз предполагахме, че това означава да плащам за образованието му, но Нора, която смята, че момчето има нужда от разбиране, особено след като тя не е задължена кой знае колко с издръжката, явно открива в мнението ми нов повод за принципно несъгласие и вероятно ще настоява за квалифицирани съвети — значи още петстотин долара месечно. Често една мисъл ме пронизва с ужасната безпощадност на ръждив кинжал — аз вече се страхувам и от сина си.
	Повярвайте, съвсем не ми е толкова весело, както може да ви се струва.
	Ставайки да си сипе още една чиния, моят син ме попита къде съм ходил.
	— Занимавам се с неприятни въпроси от миналото.
	— Например с мама, така ли? — Той намира това за забавно.
	— Налетях на едно ченге, с което се имахме навремето. В университетския хотел.
	— Айде бе! — Лайл смята, че е чудесно, дето съм бил полицай, но не може да пропусне възможността за смяна на ролите. — Да не си загазил нещо, а, баща ми?
	— Мойто момче, ако някога имам нужда някой да ме оправя, много добре знам към кого да се обърна. — Хвърлих му такъв многозначителен поглед, че го запратих в другия край на кухнята.
	Зурлата трябва да е пикал кръв, когато ме освободиха. Двамата с Дюи го обсъждаха около петнайсет минути и очевидно решиха, че ще е по-добре, ако проверят как стои историята с Бърт. Джино ми върна кредитната карта и ми поръча да не се разделям с нея, тъй като скоро щял да ме потърси. Не ми звучеше като обещание за подарък.
	Докато вечерях, много ми се искаше да не бях избързвал толкова с името на Бърт. Полека-лека ми просветляваше, че проблемът ще се разрази, когато Зурлата и Дюи отворят хладилника на Бърт, а следващата им стъпка ще бъде „Г и Г“. Ще настояват да научат всичко за Кеймин. И тогава — вероятно през следващата седмица — ще бъде много трудно да се прикриват липсващите пари. А щом като полицията се захване с това, всички ще започнат да се правят на интересни. Дори и Кшишински да запази спокойствие, когато Джейк му снесе гадната новина, пак няма да има скрито-покрито, щом пристигнат ченгетата, нито ще има дипломатични извъртания. И „Г и Г“ хвръква по дяволите. Трябваше да действам.
	Въпреки това новината, че има едно живо човешко същество, което диша и се казва Кам Робъртс, ме караше да се чувствам като астроном, който току-що е открил, че съществува и втора планета в нашата орбита, също на име Земя. Ако той не беше Бърт — а Бърт не беше на двайсет и седем, нито пък чернокож, с оредяла коса, когато го видях за последен път преди двайсетина дни — тогава защо Кам Робъртс използва името на Бърт и си получава пощата у дома му?
	Носех в джобчето на ризата си бележката, която Дина бе записала от „Инфомод“. Разгледах я и напълно отчаян, я показах на Лайл. Казах му, че имам чувството, че Бърт я е писал.
	— Оня тип ли? Дето ни води на два мача на „Траперите“? Хубаво е да се имаш с него.
	— Благодаря, Шерлок. За какво по-точно да се имам? Да ходим заедно да разбиваме сейфове ли?
	Лайл занемя. По същия начин бих могъл да го запитам нещо за будизма. Беше оставил пакет цигари на масата и аз взех една демонстративно.
	— Хей — възнегодува той. — Купи си.
	— Мисля за твоето здраве и бъдеще.
	Той не ме намираше за забавен. И никога не ме беше намирал. Ако започнех да изброявам начинанията, в които се бях провалил, батериите ми бързо щяха да свършат. Но с Лайл сякаш имахме нещо общо. Когато пиех безпаметно, имаше мигове, в които загивах при мисълта, че любовта ми към това дете ще ме връхлети и задуши. Спохождаше ме все един и същ образ — бузестото момченце на две годинки, което тичаше и вдигаше врява до небесата, смехът му бе волен като птица и по-звънлив от музика, а аз го обичах толкова силно, с такава болка и нежност, че не се срамувах от капещите в чашата ми сълзи. Това бяха най-свидните мигове с моето момченце, оня въображаем разговор, който водех с него, когато спеше дълбоко, а аз седях в някой бар на половин дузина мили от къщи. Истината е, че това дете бе видяло много малко добро от мен. Всъщност аз горе-долу съм същият като три четвърти от татковците, които познавам и които използват единствено телефона. Но там някъде по линията Лайл усещаше колко съм уязвим, когато става дума за него, колко силно съм обзет от разкаяние. Както искате го наречете, може да е един вид стълкновение за надмощие, може да превъртаме в отношенията си един към друг, а може и да са двете, но ние знаем, че ако той ме провокира, а аз не му отвръщам, в това се съдържа същият проклет емоционален заряд, който, да речем, се крие в ритуалните мъчения или в семейните разновидности на садомазохизма. Със своето поведение Лайл ми отправя упреци, а аз провъзгласявам на всеослушание чрез болката на това наказание, че обичам, ако не него, то поне нещо, което той въплъщава.
	Оттеглих се с цигарата и започнах да кръстосвам хола. Бях се отбил до клуба да се преоблека и до кантората, за да взема досието на Тутс Нучо за утрешното дело. Хвърлих му едно око. После се качих горе и се залових с онова, което върша всяка вечер, опитвайки се неусетно да заспя. Нужно ли е да описвам спалнята си, мястото, където диктувам нощно време? Хирошима след бомбардировката. Книги, вестници и фасове. Разпилени интелектуални и юридически списания, които четях, когато ми се занимаваше с такава дейност. Месинговата старовремска лампа в колониален стил със счупен абажур. До скрина от черешово дърво килимът не е толкова протрит и с вдлъбнатини от колелцата на тоалетната масичка на Нора, едно от малкото неща, които си взе. Щом като Лайл живее в къщата, няма никакъв смисъл да се чисти, и моето малко кътче на този свят има твърде жалък вид.
	До леглото има завеса и полузавършена картина върху статив, на чиято поличка са наредени множество тубички с боя, смачкани по средата, с ярки цветни отпечатъци от пръсти. Творческа атмосфера. Когато бях на осемнайсет, щях да ставам Моне. Като дете бях жертва на пронизителните крясъци на майка ми и намирах известна утеха в това да се вглъбя в нещо непроменливо — в неизменността на щриха и мълчанието на листа. Не знам колко пъти и в колко класни стаи бях отклонявал вниманието на околните от комиксите — Батман, Супермен, Дагуд. Освен това ме биваше. Учителите хвалеха работите ми, а вечерно време, когато отивах в „Черната роза“ с баща ми, забавлявах приятелите му, като прерисувах безпогрешно снимките от вестника. „Момчето ти е голяма работа, Тим.“ Тези думи изпълваха баща ми с обичайното задоволство, което може да се изживее по баровете, мъж сред мъжете, той оставяше другите да хвалят сина му, но вкъщи не успяваше да се противопостави на мама, която имаше много мъглява представа за моето влечение. „Ще ми рисува забавни картинки“, не спираше да мърмори тя. Чак когато ми писаха тройка по рисуване в университета, започнах да проумявам, че има право.
	Съществуваше и следният проблем — виждах нещата добре само в две измерения. Не знам дали това се дължи на дълбочината на възприятията, или ми имаше нещо на главата. Представях си картината, но не и модела, от който е нарисувана. Ако фалшификацията беше законна професия, аз щях да бъда шибаният Пабло Пикасо на фалшиментото. Мога да направя репродукция на всичко, сякаш съм го прекопирал. Но реалният живот ми се изплъзва. Смален в ракурс, изкривен — никога не се получава както трябва. Малко преди да постъпя в полицията, осъзнах, че кариерата ми на художник би била долнопробен ад, в който не бих сътворил нищо оригинално. Затова станах адвокат. Шегичка, която сепва съдружниците ми.
	Вкъщи, когато съм сам, обичам да се преструвам. Ако се стресна и се събудя в три сутринта, аз не се захващам с доклада на Уош или с диктофона. Съвсем не, тогава прерисувам Вермеер и се вълнувам при мисълта, че бих могъл да бъда човекът, който толкова пищно е пресъздал действителността. Често седя буден посред нощ, лампата свети ослепително, блясъкът на лъскавата страница на албума с картини и още мокрият акрил са посвоему омайни, а аз се боря да не мисля за разбудилия ме образ, изскочил от пламъците.
	Какъв пък толкова е този образ, ще попитате вие. Това е един мъж. Виждам го как престъпва и излиза от пламъците, а когато се събуждам с бумтящо сърце и с пресъхнала уста, аз се оглеждам за него, за този, който ми е влязъл под кожата. Той е зад ъгъла, винаги зад мен. С шапка. Носи лопата. В сънищата си понякога съзирам трептящ лъч, а оня пристъпва по пътеката синя светлина, която хвърля уличната лампа. Вечно и неизменно видение, целият мой живот, аз и този мъж, Страшния непознат, както са го кръстили ченгетата, човекът, тръгнал към теб, за да ти стори зло. Същият онзи, за когото майките предупреждават щерките си да внимават по безлюдните улици. Крадецът в парка, този, който прониква в къщите в три сутринта. Станах ченге, може би защото си въобразявах, че ще го заловя, но се оказа, че той продължава да ме стряска посред нощ.
	Господи, от какво трябва да се страхувам толкова? Пет години съм бил уличен патрул, все още съм цял и невредим, сега съм на работа, правя всичко възможно да я запазя, а и все още ме бива за това-онова. Заглеждам се обаче в големия си пищов 5–0 и цифрите продължават да вълнуват нещо у мен, като че ли тези числа са калибър на пищов, насочен към главата ми. Това ме скапва. Лежа в леглото, където съм правил няколко хиляди пъти любов с една жена, а тя, както си давам сметка сега, никога не е отдавала особено значение на онова, което съм вършил; чувам глухия шум, който вдига скапаният заглушител на това, което по-рано наричах моя кола, заслушан в звуците, понасящи нанейде блуждаещото същество, което преди много години бе едно мило дете. От какво трябва да се страхувам чак толкова, Елейн, освен от моя единствен живот?
	Тази нощ се събудих само веднъж. Не беше чак толкова зле, както друг път. Никакви сънища. Никакви ножове или пламъци. Само една-единствена мисъл, но ужасът от нея не бе чак толкова голям, за да не мога да я изрека.
	Бърт Кеймин сигурно е мъртъв.


>	Трети запис
>	26 януари, 9 часът вечерта

>>	VIII. Мъже в града
>>	Сряда, 25 януари

>>>	А. Арчи бил чудесен статистик

	Когато в сряда сутринта се появих в кантората, Лина вече ме чакаше.
	— Твоят човек комарджия ли е? — Беше ясно — тя вече знаеше, че отговорът е „да“.
	— Я да видим. — Последвах я в библиотеката.
	Когато миналата година правих интервю с Лина в Университета, забелязах, че има период от време, което се губи в биографичната й справка — цели седем години, докато завърши колежа. Попитах я дали е работила през този период.
	— Не, не съвсем. — Тя стисна чантата с документите си, дребничка и рижа, с оперен поглед. — Изкарах труден период.
	— Колко труден?
	— Ами труден. — Измервахме се един-друг с поглед в стаята за интервюта, звукоизолирано място, не по-голямо от килер, подходящо за стая за мъчения. — Струваше ми се, че обичам едно момче — продължи тя. — Но се оказа, че съм влюбена в дрогата. Членувам в Дружеството на анонимните наркомани. Това е цялата истина. Сбирка — веднъж седмично. — Тя изчакваше моята реакция. В града имаше още няколко стабилни фирми, а ние интервюирахме първи. Ако откровеността й не свършеше работа, тя щеше да опита с лъжа при следващия глупак или пък се надяваше да я назначат, преди да са я засекли. Беше отличничка. Все някой щеше да я вземе на работа. Можех да отгатна тънките й сметки по решителното изражение.
	— Аз пък съм от Анонимните алкохолици. — Стиснах й ръката.
	Тя се справяше добре с работата. Дори превъзходно. Беше уловила здраво юздите на собствения си живот с непоколебимостта на боец, факт, който оцветяваше чувствата ми от тъмната страна на палитрата — изпитвах завист, удивление и непоклатимо убеждение, че съм фалшив, а тя носи в себе си истинското.
	Тя ме настани пред един монитор и започна да набира кодовете, докато на екрана излезе съобщението на Бърт. Отново забих поглед в него.
C>
	Хей, Арч…
#	СПРИНГФИЙЛД
	Кам — Специален 1.12 — У.пет, пет
	Кливланд 1.3 — Ситън пет, три Франклин
	1.5 — С Дж. пет, три Грант
#	НЮ БРЪНСУИК
	1.2 — С. Ф. единайсет, пет Грант
C$
	— Виждаш ли — рече тя. — Проверих в „Спорт“. Това не са само спортни резултати. Има и залагания. Дали пък не са от Лас Вегас? Нанесени са курсовете на залаганията и сумите. Ето. — Списъкът продължаваше четири страници — баскетбол, колежи и професионалисти, хокей с резултатите от всеки мач, всеки в отделна графа. — А после си зададох въпроса — продължи тя, — има ли някаква връзка между тези спортове и Спрингфийлд или Брънсуик?
	Баскетболът пасваше със Спрингфийлд, Масачузетс, но срещу Ню Джърси беше оставено празно място.
	— Това ще да е футбол — рече тя, — точно там се е състоял първият футболен мач между колежите. В Ню Брънсуик. А първият баскетболен мач е бил в Спрингфийлд.
	Накарах я да върне назад, за да погледна отново бележката на Бърт. Преди три седмици плейофите на Националната футболна лига бяха опропастили почивните ми дни.
	— Това са мачовете — каза тя. — Мисля, че той е залагал или на едните, или на другите. — Лина ме погледна, за да прецени доволен ли съм. Тя се справяше чудесно. — Започва ли да ти става ясно? Франклин и Грант са по парите, нали? Искам да кажа по банкнотите. Не ми е съвсем ясно това „Кливланд“*.
	[* Двайсет и вторият и двайсет и четвъртият президент на САЩ. — Б.пр.]
	— Гроувър Кливланд е върху хилядарката.
	— Той залага. И то здравата. Как ли си покрива загубите? — Лина беше наркоманка и притежаваше непоклатимото убеждение, че за греховете винаги се заплаща.
	Замислих се над въпроса й. След като е залагал между пет и десет бона на ден, Бърт, както и да си го мислех, не можеше да не краде.
	— Не разбирам значението и на това — каза тя. — „Кам — специален“.
	И аз нямах представа какво може да е.
	— Кой е Арч? — попита тя.
	Това бе малко по-ясно.
	— Букмейкър. — Статистиците, разбира се, не се занимават със залагания, а с курсовете, пък и носят бели ризи. Предполагам, че Арчи не е могъл да устои на изкушението да изпробва вероятностите на нещо по-забавно от статистическите таблици за смъртността. Самата мисъл бе чудновата — някой консервативен тип да се прави на букмейкър в стоманените кули.
	— Виж какво — рекох на Лина, — ако този тип Арчи има номера на сметката на моя човек и името на Кам Робъртс, той може да влезе в системата и да приема залози чрез пощенската кутия. Не съм ли прав? Както и десетки други, ако се е уговорил и с тях по същия начин.
	— А защо ще иска да го прави?
	— Защото да си букмейкър е незаконно, пък и за бизнеса е далеч по-добре, ако не те пипнат. — Още когато бях в патрула, още преди подслушвателните устройства да бъдат толкова разпространени, ония си водеха записки за тия неща. Ще почука някой невзрачен тип на някоя врата в беден квартал и ще предложи да наеме апартамент за един месец, три бона и без въпроси. Ще използват мястото четири седмици, след това ще се прехвърлят другаде и ще се надяват, че са една крачка пред федералните. Днес обаче, каквото и да направят, щом приемат облози по телефона, винаги е възможно някой да подслушва. На Арчи никой не се обаждаше. Който иска, избира сметка „Спорт“ и записва залаганията си за Арчи в пощенската кутия на „Инфомод“. Арчи е електронен информатор, човек на своето време.
	Това също обясняваше справката за „Арч Ентърпрайсис“ върху извлечението от банковата сметка на Кам Робъртс. Арчи бе намерил разрешение на древния проблем на букмейкърите — как да си получат парите без посредниците, които вземат своя процент до петак. Това бе чиста, професионална работа. Всичко — на кредитната карта. Печалби и загуби. Вероятно веднъж месечно минаваше съобщение за дебита и кредита. За онзи, който бе спечелил, то имаше стойност на пари в брой — покриваш си разходите за самолетни билети, за вечери в ресторанти, костюми, вратовръзки, абсолютно всичко. Ако загубеше, Арч покриваше загубите чрез банката. Без съмнение всички използваха междинни начини. По всяка вероятност „Арч Ентърпрайсис“ бяха филиал на някой холдинг, собственост на някой тръст. Може би основан в Пико Луан?
	— За какво е това дело? — попита Лина. — Може ли да работя по него? — По-добре това дело, отколкото разни трудовоправни отношения или застрахователни искове.
	Благодарих й, взех списъка и се върнах в стаята си, сякаш огорчен сам от себе си. Винаги се получаваше така, оставях развихреното въображение да ме завладее. Арчи не беше любовник на Бърт. Той беше букмейкър. Но дори и така, имаше още много неща, които не се връзваха. Все още не знаех какво общо има Бърт с Кам и не можех да си обясня защо Зурлата и момчетата му го преследваха. Тук не ставаше дума за комар, тогава разследването би било за нарушение. Зурлата и Дюи можеха да работят по случая чрез „Финансови престъпления“. Тази информация обаче наистина свърши нещо полезно. Чрез нея хипотезата ми, родена в малките часове, изглеждаше още по-правдоподобна и аз изрекох още веднъж, сам на себе си, макар и тихичко:
	— Бърт е мъртъв.
	Проблеснаха ледени кинжали светлина. Трябваше да разсъждавам над ситуацията, в която бе изпаднал Бърт, с тъй наречената логика на ченге. Да търся най-простото обяснение. Оня в Амана не си е вързал сам кордата от въдицата на врата. Лошите искаха да намекнат нещо. А като се замислех над местонахождението на трупа, това нещо изглеждаше свързано с Бърт. Той бе изчезнал, а аз откривам, че отгоре на всичко се е забъркал в някаква смахната хазартна комбинация, точно ситуация, в която хората най-накрая се хващат за гърлата за пари, кой кого е измамил, захващат подмолни кавги, които се уреждат само с кръв, защото в такива случаи не може да се заведе дело. А може би Бърт имаше и друг хладилник в мазето.
	Едно беше сигурно — има или не, аз не желаех да проверявам, особено след като бях изпратил Зурлата в тази посока. Ако бях надникнал в компютъра, който забелязах във всекидневната на Бърт, сигурно щях да понауча още нещо за Кам, за сделките и за целия му живот. Избрах другата възможност и прескочих до стаята на Бърт в дъното на коридора. Вратата бе заключена, точно в стила на Бърт, маниак и пазител на тайните на клиентите си, да не говорим за неговите собствени тайни. Бяха преместили секретарката му на друга работа, тъй като шефът й отсъстваше без официално разрешение, но аз знаех къде крие ключа и влязох.
	В дома на Бърт всичко бе с главата надолу, но кантората му, точно според неговите изисквания, бе влудяващо подредена. Всеки предмет бе излъскан и поставен на място. Обзавеждането на една адвокатска кантора е съвсем стандартно — диплома на стената, снимки на семейството и няколко предмета, които дискретно напомнят върховите моменти на юридическата кариера и би трябвало да слисват клиентите. Уош съхранява тези сувенири на една етажерка — съобщения за велики дела в „Джърнъл“, съхранени в малки пластмасови футляри, „библии“ на бизнеса, в които хиляди заключителни документи, до един в голям и еднакъв формат, са подвързани с кожа, а името и датата на събитието са гравирани със златисти букви върху подвързията. Аз притежавах рисунка в рамка от художник в местната телевизия — как произнасям защитна реч по едно голямо дело на „ТН“ относно уволнението на пилот, приет на работа под името Джон, а по-късно приел името и гениталиите на Хуанита.
	Единственото, което се набиваше на очи в кантората на Бърт, бе, че той е луд по спорта. Стените бяха украсени със спортни сувенири — топки за бейзбол с автографи, фланелка на „Ръцете“, подписана с неизличим маркер от всички играчи в шампионата през осемдесет и четвърта, при това поставена в рамка и окачена на един от бетонните пиластри. Не забелязах нищо друго, скъпо на сърцето му, освен огромния недодялан хладилник в ъгъла.
	Работейки по 397, аз бях научил всички кодови думи на Бърт, затова включих компютъра и минах през справочниците, като хвърлях поглед на някои документи с надеждата, че ще открия нови следи за Кам Робъртс или за Арчи. Не открих абсолютно нищо. Вместо това се зарових в безкрайната му кореспонденция. Ровех безразборно за следи, но и, нека си призная, за да задоволя извратения си порив на човек, тръгнал да си навира носа, за да разбере нещо повече за живота на Бърт като адвокат.
	Странните подходи не увеличаваха броя на клиентите му и те бяха неколцина. Бърт е, както се казва, „адвокат на разположение“ като мен, адвокат, поел работата, за която е бил нает някой от едрите риби във фирмата. Въпреки ограничения брой клиенти Комисията дава мило и драго за него. Всяка година Бърт отчита цели две хиляди и петстотин часа, а противните му методи на работа носят страхотни резултати в съда. Всяко дело за него означава тотално ангажиране. Пристига клиент с някакъв незначителен проблем, да речем, преструва се, че нощта е ден, а Бърт поема защитата, без да му мигне окото. Той е от онези адвокати, които не са съгласни с нито една дума от противната страна. Някой да продума нещо и той вече завежда преписка. Сменете часа на тръгване от два на един и ще получите послание от Бърт. В което, между другото, няма да откриете и думичка от разговора, който има претенции да отразява. Заявявам например, че моят клиент се е подложил на сърдечна операция, а в писмото на Бърт се твърди, че оня не може да се яви на делото, защото имал час при лекаря. С подобни номера Бърт си навъди врагове сред половината адвокати в града. Всъщност точно по тази причина аз се заех с 397, тъй като Джейк не е в състояние да се занимава със сто и петдесетте адвокати на ищеца, а повечето от тези момци горят от желание да включат касетофона още преди да са благоволили да рекат и едно „добро утро“ на Бърт.
	Чух, че в коридора викат името ми по уредбата, молеха да се обадя на вътрешния телефон на Лусинда. Значи бе време за делото на Тутс. Посегнах да изключа монитора, когато зърнах едно име в справочника с писмата на Бърт, и сърцето ми мигом подскочи — „Литиплекс“.
	Зачуках по клавишите, за да открия файла. Бях нервен, сигурен, че ще натисна погрешен клавиш и ще изтрия всичко, но това не се случи, въпреки че нямаше кой знае какво да се види, само няколко реда.
C>
	__ГЕЙДЖ и ГРИЗУЕЛ__
	__Служебна информация__
	__АДВОКАТСКО ПРОУЧВАНЕ__
	__СТРОГО СЕКРЕТНО__
@@	20 ноември

	До: Глиндора Гейнс
	Контрольор на счетоводния отдел
	От: Робърт М. Кеймин
	Относно: Нареждане за плащане по 397 — „Литиплекс Лтд.“

	Съгласно приложението, във връзка със споразумението с Питър Нокрис, моля, срещу мой подпис, да осребрите самостойни чекове на „Литиплекс Лтд.“ в размер на указаните суми.
C$
	Прочетох го четири-пет пъти. Накрая, разбрал-недоразбрал, го принтирах.
	— Хей!
	Подскочих. От шума на принтера не бях чул да се отваря вратата. Беше Бръши. Намерила нейното и моето сако и папката с делото на Тутс.
	— Десет минути. Трябва да бързаме. — Предполагам, че видът ми е бил смутен, защото тя се насочи право към стола на Бърт, където седях. Понечих да я спра, за да не прочете през рамото ми секретната информация на Бърт, но бях прекалено доволен от себе си и детективските си способности, за да си правя този труд.
	— Какви са тия чудесии — попита тя, — какво е „приложено“?
	— Дяволите да ме вземат, ако разбирам. Поразрових се, никъде другаде не се споменава за „Литиплекс“. Сигурно ще се наложи да питам Глиндора. И без това смятах да говоря с нея.
	— Нали в Комисията са ти казали, че няма никакви оправдателни документи за тези чекове?
	— Да.
	— Може би е нарочна измишльотина. Вероятно Бърт е искал да има нещо подръка, с което да се застрахова, когато някой го попита защо е подписвал чековете.
	Това беше възможно. Дори логично. Вероятността Бърт да постигне някакво „споразумение“ с Питър Нокрис се очертаваше с математическа точност. Нокрис е адвокат номер едно по дела за телесни повреди, набит малък демон, чиито властни маниери и успехи в съда даваха основание да го наричат „Принца“, а продължението „на мрака“ следваше, когато си обърнеше гърба. Двамата с Бърт не си бяха разменили нито една дума след делото „Марсдън“ отпреди няколко години, когато Нокрис нарече Бърт „нестандартен адвокат“ в своята заключителна реч и разсмя съдебните заседатели. Би било добре да разговарям с Нокрис, макар да не ми беше особено приятно.
	— Ще ми кажеш ли какво е положението, когато говориш с тях? — попита тя.
	— Разбира се, но да няма много приказки. Нека сме наясно: адвокат-клиент. Не искам да се разчува, преди да си обясня всичко.
	— Хайде, стига, Малой. Познаваш ме. Винаги съм ти пазила тайните. — Преди да ме изтика през вратата, тя се усмихна с нейната специална усмивка — закачлива, флиртаджийска, изпълнена със самодоволство и приключения, радост от нейните лични тайни приключения.


>>>	Б. Полковника

	— Моля, съобщете си името и кажете по букви фамилното за протокола.
	— Казвам се Анджело Нучо, Н-у-ч-о, но понеже съм младеж, предпочитат да ми викат Тутс. — Полковника, както му казваха всички — цъфна в широка театрална усмивка при вида на членовете на анкетния състав по наказанията на Комисията, насядали на дългата маса срещу него. Ние представяхме нашия случай пред тях — тричленно жури, съставено от адвокати, доброволци, които отделят част от времето си, за да утоляват стръвта си да съдят други. В отговор на Тутс председателката Мона Далс си позволи да му отвърне едва-едва, докато мъжете от двете й страни запазиха изражението си, с което подчертаваха пълен тенденциозен неутралитет. Мона работи във фирмата „Зан“, най-големия конкурент на „Г и Г“, и е приветлива, уравновесена и умна дама — качества, които не биха могли да помогнат в случая с Тутс, ако нещата се разглеждат от страната на защитата. На нас ни трябваше някой перко. Пред Мона се въртеше огромен магнетофон с две ролки, съхранявайки за ония, които биха проявили интерес в бъдеще, заключителната част от живота на една от най-колоритните личности в нашия край.
	Полковник Тутс е на осемдесет и три години и истинска развалина. Късите му криви крака, единият раняван при Анцио, са жертва на артрита, а дробовете му са проядени от тютюна и аз си ги представях нагърчени като сухи листа. Той хриптеше, говореше на пресекулки и се запъваше на всяка дума. Страдаше от диабет, който застрашаваше зрението му, както и от ред смущения в кръвообращението. Трябваше обаче да му се признае, че се държеше, и още как — полковник Тутс бе прекарал живота си като фурия. Градско чедо, той бе опитал от всичко — бе участник в три войни и патриотизмът му беше показен и комичен, бе политик, виртуозен кларнетист, наемал два пъти целия състав на симфоничния оркестър на Киндъл Каунти, за да му акомпанира в приличното изпълнение на произведение на Моцарт за кларнет, мафиот, адвокат, приятел на проститутки, гангстери и с всеки друг, за когото здравият разум му подсказваше, че ще се окаже полезен. Когато бях ченге преди двайсет години, той все още бе в силата си и го избраха за градски съветник в Саут Енд. Когато не се занимаваше с политика, той подкупваше съдии, продаваше длъжности и, така се твърдеше, дори бе убил един или двама. Човек никога не можеше да бъде напълно спокоен с него. Истината му бе противопоказна. Ала Полковника беше такъв сладкодумец, че би омаял и Одисей, той очароваше дори когато разказваше неща, които здравият разум определя като отвратителни — как е купил гласовете на „чернилките“ с пуйки за Деня на благодарността („Ноември е чудесно време за избори“), или как веднъж прострелял в коленете глупака, който отказвал да плати дълга си в игралния дом.
	На осемдесет и три години полковник Тутс бе преживял какво ли не, но не можа да се отърве само от КРСПН, която го взе на мушка шест пъти по време на кариерата му и сега отново се прицелваше. От скорошното федерално разследване на бял свят изскочи фактът, че в продължение на четиринайсет години полковник Тутс бе плащал членски внос за кънтри клуба на Даниъл Ший, шефа на окръжната данъчна служба, а това бе място, където фирмата на Тутс имаше твърде голямо вземане-даване. Съдията Ший съвсем благоразумно почина, преди Върховният съд да го подведе под отговорност по безброй данъчни обвинения. Правителството не успя да докаже, че някои от решенията на Ший са били повлияни, така че почти не им остана за какво да се заловят в Тутс. Само че вноските надхвърляха всякакви морални граници и Министерството на правосъдието отнесе въпроса към Комисията, където мои бивши колеги, мрачни и престорено добродетелни личности подушиха, че са спипали Тутс натясно, пък ако ще да бъде и на сто години.
	И така, в десет сутринта в сряда Бръши, аз и нашият клиент пристигнахме в старото училище, където заседаваше Комисията. Самото ни явяване вече бе знак за поражение. По настояване на моя клиент аз бях предприел различни маневри, за да отлагам нещата повече от две години и половина. Сега обаче гилотината щеше да падне.
	Позовах се на делото на председателя на окръжния съд, сборник с решения на съдебни заседатели, предложени от Том Удхъл, заместник-председател, който преди две години ми беше шеф. Изпълнен с решителност, Удхъл се появи — невъзмутим, висок, красив и непреклонен. Веднага наредих на Тутс да заеме мястото си с надеждата, че ще изглеждам нетърпелив да започна защитата.
	— Кога станахте адвокат? — попитах своя клиент, след като приключи с подробното описание на военните си подвизи.
	— Бях удостоен да практикувам право преди шейсет и две години и деветнайсет дни. Само че кой ли ще седне да ги смята? — Тутс пусна язвителната си усмивка.
	— Завършихте ли университет?
	— Ийстън Юнивърсити, там договорни отношения ми преподаваше покойният Лиотис Гризуел от вашата фирма, той си остана моя съвест през целия ми професионален живот.
	Извърнах се настрана, защото се страхувах, че ще се изсмея пред Комисията. Бях казал на Тутс да зареже хлапашкото си държане, но той имаше дебела глава. Беше се разположил на стола с бастун, подпрян на коляното, от тежкото дишане по устните му се спускаше тънка вадичка, над заобленото му туловище стърчеше пура, а рунтавите вежди се виеха и покриваха половината чело. Облечен бе както обикновено — яркозелено спортно сако, съчетаващо нюанси на светла диня и лимон. Бях готов да се обзаложа, че никой от Комисията не притежаваше чак толкова ярка вратовръзка.
	— От какво естество бе юридическата ви практика? — бе следващият ми коварен въпрос.
	— Бих казал, че практиката ми бе всеобхватна. Аз практикувах, за да помагам. При мен идваха хора, които имаха нужда от помощ, и аз им помагах.
	Това бе най-добрият отговор, който можехме да скалъпим, тъй като Тутс през всичките шейсет и две години като адвокат не би могъл да назове нито едно дело, което да е водил, нито едно написано от него завещание или договор. Вместо това хората прииждаха със своите проблеми и тези проблеми се решаваха. Практиката на Тутс бе напълно в духа на католицизма. Та кой би могъл да обясни някое чудо? Тутс помагаше и на мнозина държавни служители. В почти всяко важно държавно учреждение познаваше някой, с когото поддържаше близко приятелство. Имаше един весел як заместник-министър на правосъдието, на когото купуваше костюми, и един особено важен сенатор, чиито три разширения на къщата бяха извършени от предприемач, приятел на Тутс, за забележително ниската цена от четиринайсет хиляди. Щедростта го направи много влиятелен, най-вече защото постъпките му винаги се разчуваха. Разчиташе главно на очарованието си на мошеник. Той имаше и други приятели, момчета от близките квартали, които трошаха прозорци, палеха магазини или оперираха сливици без упойка, както се случи веднъж на един певец в бар, който се скара с Тутс.
	— Практикували ли сте по дела към данъчното управление?
	— Няма такова нещо. Никога. Ако ми се отвори работа там, ще трябва да питам къде се намира.
	Хвърлих поглед към Бръши, за да разбера как вървят нещата. Тя седеше до мен в тъмен костюм и се опитваше да записва всичко, всяка дума в един жълт бележник. Усмихна ми се леко, но това бе само усмивка на приятел. Беше прекалено резервирана, за да ми даде повече надежда, отколкото имах.
	— Така, познавате ли съдията Даниъл Ший?
	— Разбира се, познавам го от времето, когато и двамата бяхме млади адвокати. Бяхме страхотни приятели. Факт.
	— А плащахте ли, както твърди заместник-председателят, членски внос за кънтри клуба на съдията Ший?
	— Напълно. — Тутс не беше толкова категоричен, когато преди няколко години му бе зададен същият въпрос, но тогава той прекъсна разпита. Нямаше да му навреди кой знае колко, когато Удхъл подхванеше атаката, която при всички случаи щеше да бъде противна.
	— Можете ли да обясните как стана всичко?
	— Няма никакви проблеми. — Тутс сграбчи бастуна си и го премести напред, сякаш включваше на по-висока скорост. — Около седемдесет и осма се натъкнах на Дан Ший на една вечеря в чест на „Рицарите от Кълъмбъс“ и се заприказвахме за голф, както става между приятели. Той сподели, че винаги е искал да стане член на „Бавариан Маунд Кънтри Клъб“, който бил в неговия квартал, но за нещастие не познавал никой, който би му станал поръчител. С удоволствие поех това задължение. Скоро след това президентът на клуба, господин Шоукрос, ме уведоми, че Дан Ший има затруднения с членския внос. Тъй като бях негов поръчител, аз се чувствах задължен да го плащам вместо него и така…
	— Вие разговаряхте ли за това със съдията Ший?
	— Никога. Не исках да се чувства неудобно. По това време съпругата му Бриджит беше много зле със здравето и всякакви разходи и неприятности представляваха за него тежко бреме. Познавам Дан Ший и съм сигурен, че той е имал намерение да реши този въпрос, но някак му е изскочил от ума.
	— Обсъждали ли сте с него някои дела на вашата фирма, разглеждани в неговия съд?
	— Никога — повтори той. — Как бих си позволил? По-младите ми колеги в кантората се занимават с какво ли не. Никога не ми е минавало през ум, че могат да се отбият в оня съд. Нали знаете колко съдилища има в днешно време. — Тутс разпери ръце и се ухили, оголвайки проядените и пожълтели останки от зъби в устата си.
	Бръши ми подаде бележка, на която пишеше „Пари в брой“.
	— О, да. — Докоснах вратовръзката си, за да вляза отново в ролята. — Установихме, че господин Шоукрос е дал показания пред съдебните заседатели, че сте извършвали тези плащания в брой и че сте го молили да не споменава за това пред никого. Бихте ли обяснили този факт?
	— Няма никакви проблеми — заяви Тутс. — Не исках да се разчува сред членовете на клуба, че съдията Ший има затруднения с членския внос. Това би го притеснило. Ето защо плащах в брой, надявайки се, че счетоводителят и другите служители няма да обърнат внимание на името ми върху чека. Помолих Шоукрос да бъде така любезен и да запази мълчание по този въпрос. — Тутс се обърна с усилие, за да погледне към Комисията. — Направих го от приятелски чувства — добави той.
	Не забелязах някой да посегне за носна кърпичка.
	Около петнайсетина минути Удхъл се пънеше в кръстосан разпит. Тутс, който не бе пропуснал нито дума досега, внезапно оглуша напълно. Удхъл повтаряше всеки въпрос по три-четири пъти, а Тутс отвръщаше с неясен, изкуфял поглед. Към обед Мона обяви почивка. За днес бе достатъчно. В залата бяхме седмина адвокати и всички измъкнахме бележниците си, за да уточним кога бихме могли да продължим. Минахме през сутрините и следобедите си до следващия вторник, когато всички се оказахме свободни.
	— Справям ли се? — попита ме Тутс на излизане.
	— Чудесно.
	Лицето му грейна детински и той се засмя, защото беше на същото мнение.
	— Защо един осемдесет и три годишен държи да не бъде лишен от право да практикува? — попита Бръши, след като натоварихме Тутс в такси. — Защо просто не се оттегли от практика?
	Четирийсетгодишната кариера на Тутс като съветник от Саут Енд бе приключила в началото на осемдесетте, когато се разчу, че градската Комисия по паркове и игрища, която Тутс ръководеше по споразумение, бе гласувала да предостави за цели десет години извозването на отпадъци на компанията „Ийстърн Салвидж“, собственост чрез посредници на един от синовете на Тутс. Оттогава животът му бе сведен до ролята на човек за безнадеждни ситуации. Той се нуждаеше от разрешителното да практикува, за да придаде на действията си някаква отсянка на законност. Обясних всичко това на Бръши, докато се връщахме обратно към Кулата, пробивайки си път през обедната тълпа. От снощи преваляваше лек снежец и сивата каша каляше бомбетата на обувките ни.
	— В „Жълтите страници“ няма списъци на тия, които подкупват длъжностни лица. Пък и това ще опетни честта му. А той е човек, който държи да си носи ордените в съда. Не би приел обществения позор.
	— Честта му ли? — учуди се Бръши. — Та той стои зад няколко убийства. Онези типове в Саут Енд? Той обядва с тях. И вечеря.
	— Това също е въпрос на чест.
	Бръши поклати глава. Влязохме в Кулата и се изкачихме с асансьора до приемната на „Г и Г“ с дъбови библиотеки и купища древни томове, купени на едро, за да й предават подобаващ вид. Преди няколко години нашите кантори бяха обзаведени според инструкциите на Мартин в стил английска ловна хижа. Голямата приемна бе подновена с чамови дъски и кожени светлокафяви фотьойли с пискюли, с малки пейзажи и ловни сцени по стените, с картини в месингови рамки на широки зелени подложки — евтини декоративни боклуци, но кой ли ме питаше? Този начин на обзавеждане предразполагаше към царящата наоколо атмосфера — всеки ден нови лица, млади хора, които сноват с подчертано измъчени лица, помпозни глупости, които ме заобикалят и всъщност нямат нищо общо с мен. Договори. Сделки. Човек можеше да наблюдава всичко това отдалеч — мъже с фалически символи на шиите. Жени с полуголи крака. Към какво се бяха втурнали всички те, за бога? На какво отдаваха толкова голямо значение, а на мен не ми пукаше?
	— Казах му, че не можем да спечелим — обърнах се към Бръши. — А той непрекъснато ми говореше за отлагане на делото.
	— Така, така. — Барабанене по папката. — Две години и четири месеца. И за какво? — После тръгна по коридора. Имаше среща с Мартин, но ми напомни за тениса в шест.
	— За време.
	— За какво му е това време? — попита Бръши.
	— За да умре.


>>	IX. Упорити клиенти

>>>	А. Робинята кралица на счетоводството

	Подобно на машинното отделение на презокеански параход, където черни от сажди ръце хвърлят въглища в огромни пещи, счетоводният отдел на нашата фирма работи с пълна пара под палубата. На трийсет и втория етаж, между „Инвестиционни банкови операции“ и една туристическа служба човек получава усещането, че се намира под земята, защото отделът е откъснат от трите етажа, които заемаме. Въпреки това в много отношения там тупти сърцето на „Г и Г“, там се отчитат всекидневно изработените от нас часове, оттам всеки месец излизат официалните бюлетини за свършената работа. Приходоносният двигател на нашата юридическа фирма боботи на пълни обороти.
	Едно от най-странните неща, които човек изживява, когато се прехвърля от КРСПН в „Г и Г“, е необходимостта да привикне към един свят, където парите, които като ченге и после като обществен адвокат считах в самото им естество за зло, се оказват опорната точка на оста на цяла една вселена. Точно парите са причината нашите клиенти да ни наемат — от нас очакват помощ да печелят още повече или поне да запазят това, което притежават. Бог ми е свидетел, парите са онова, което ние очакваме от тях. Те са и единственото, което ни свързва. По времето, когато приключва финансовата година, фирмата прилича на университет преди мача на годината. Събранията на съдружниците, на които обсъждаме приходите, почти не се различават от разбора преди важен мач, на тях Мартин и особено Карл държат речи, за да ни вдъхнат кураж и да притиснем клиентите да си плащат сметките. Едно от многобройните остроумни нововъведения на Карл бе да измести края на финансовата ни година един месец по-рано, на трийсет и първи януари, за да имат възможност клиентите да декларират дължимите хонорари в предходната и следващата календарна година. На втори февруари, Сретение Господне, след като всички приходи са осчетоводени, съдружниците навличат смокингите за общото събрание, където Комисията обявява „точките“ на всеки — процентния дял от приходите на фирмата.
	Счетоводният отдел се помещава в две стаи с флуоресцентни лампи, където работят девет жени, заобиколени от бяла пластмаса. Техните цифри се отчитат всекидневно и се докладват на Комисията. Главен контрольор и завеждащ отдела е Глиндора Гейнс. Когато влязох, я заварих да чете изрезка от вестник. Вестникът лежеше отворен върху бюрото й, на което единствено се мъдреше снимка в рамка на сина й. Щом ме зърна да влизам, тя тръгна в обратна посока.
	Бях с палто, щях да излизам, за да се срещна с Питър Нокрис. Бях й се обаждал три-четири пъти, но без резултат и затова я попитах дали са й предали, че съм я търсил.
	— Заета съм — заяви Глиндора, макар че току-що четеше „Трибюн“. Следвах я по петите из отдела, докато тя вървеше и затръшваше вратите на шкафовете.
	— Важно е — добавих аз.
	Тя ми хвърли поглед, който би разтопил олово.
	— И аз се занимавам с важни неща. Десет процента не ни стигат за бюджета и търсим начини да преразпределим всички разходи. Ти нямаш ли намерение да печелиш пари?
	Небеса, ето това е жена с мнение — и то с главно „М“ — една от онези афроамерикански хали, които, както изглежда, тъжат, че имат само един живот, за да вилнеят срещу безобразията, извършени през последните няколко века. Никой не е в състояние да се разбере с нея. Нито адвокатите, нито останалият персонал. През годините, когато е била секретарка, Глиндора е работила с половината адвокати на фирмата. Тя не може да мели брашно с други жени и е изкарала само седмица с Бръши. Глиндора представляваше огромна заплаха за Уош, както и за мнозина други. Във всички деликатни положения Глиндора се радва на закрилата — познайте на кого? — на Мартин Голд, светията, покровителя на местните ексцентрици. Той я намираше забавна, пък и това ми бе добре известно, Мартин е склонен да прости всеки грях с изключение на мързела, единствено заради способностите. А че Глиндора е способна, в това няма съмнение. И точно там е проблемът. Тя е изпълнена с негодувание срещу начина, по който е заробена от обстоятелствата. Родила на петнайсет, отгледала съвсем сама детето си, без шансове да си проправи собствен път в живота.
	Тъй като бе сигурен, че Глиндора няма да устои на изкушението да покаже колко е способна, Мартин накрая я събра с Бърт, адвоката, с когото бе работила най-дълго. Глиндора попълваше формулярите му за съда, съставяше графика му, водеше кореспонденцията, попълваше бланките на стандартните справочници, извиняваше го, когато изчезваше, дори няколко пъти се явява по спешност в съда вместо него. (А получаваше около десет процента от неговия доход, ако можете да простите на сина на ирландец.) Единственият проблем бе, че преди около година те започнаха страхотно да се карат. Тук няма място за евфемизми. Те не си разменяха сърдити погледи или остри думи. Те си крещяха неистово в коридора. Хвърчаха документи, а клиентите по вратите на залите ги гледаха изумено. Страхотни сцени. Накрая на някого, който сигурно е бил в армията или пък е бил ченге, му хрумна спасителната идея да я повишат. Глиндора бе много по-човечна като шеф, отколкото като подчинена, и не криеше колко се гордее да властва над своя собствена вселена. Естествено, Бърт се опечали, когато го напусна. А Глиндора несъмнено се гордееше и с това.
	— Глиндора, става дума за онази история с „Литиплекс“. За парите. — Това я закова. Бяхме застанали пред редица от шкафове, боядисани в мъртвешкобяло. Чертите й се изостриха от присъщата подозрителност. — Когато си прехвърляла документите, мисля, че си пропуснала една бележка. От Бърт. Може би е била приложена към някакво споразумение с Питър Нокрис.
	Тя моментално тръсна в знак на несъгласие буйните си дълги коси, прихванати с шноли. Аз обаче кимнах решително в отговор.
	— Слушай какво! — Тя направи широк жест с ръка. — Тук имам осемдесет хиляди папки и съм си пъхала носа във всяка една от тях. Ако смяташ, че можеш да свършиш по-добре работа, Мак, моля, заповядай. Затваряме в пет.
	Тогава иззвъня телефонът и тя го вдигна, ноктите й бяха дълги, зловещи и изваяни, боядисани в яркочервено. Глиндора прехвърли четирийсетте, но годините не й личат. Изглежда чудесно и го съзнава — пищна жена, внушителна, към метър и осемдесет, дълги крака, от горе до долу жена от чиста проба, невероятни цици, голямо черно дупе и горди, царствени черти на лицето, чийто властен израз и възголям орлов нос свидетелстват за семитски лудории в Западна Африка отпреди няколко века. Подобно на всяко красиво човешко същество, което съм срещал, тя може да бъде чаровна, когато има нещо, което желае, а с мен, при определени настроения дори флиртува и така, предполагам, опипва почвата. Почти през целия си живот съм живял с подобни жени, които страдат от характерното женско безсилие при усещането, че няма начин да подхванат инициативата. Всеки, който я погледнеше, оставаше смаян от външността й. Чувал съм мъжете да говорят с възхищение за нея в продължение на години — но само от разстояние. Както каза един ден Ал Лагодис, стар приятел от полицията, когато се отби да хапнем на обяд, на човек ще му е необходим член като върлина.
	В този момент аз не й бях необходим.
	— Мак, казах ти вече. — Тя бе свършила разговора си по телефона. — Нямам време за това.
	— Ще дойда в пет. Ще ми покажеш какво си прегледала.
	Тя се засмя. Нещо несъвместимо — Глиндора и безсмислената работа в извънработно време.
	— Тогава кога? — попитах аз.
	Тя си взе чантичката, пъхна нещо вътре и ми се усмихна със стиснати устни, сякаш казваше: „А познай!“. После тръгна по коридора и аз се отказах да я следвам. Напразно я повиках. Останах до бюрото й. Вестникът все още лежеше отворен. Изрезката приличаше на статия, една осма от страницата. Беше се запазила малка част от заглавието. „Уес…“ — може би част от Уест? Вдигнах поглед. Шарън, една от подчинените на Глиндора, ме наблюдаваше, дребна женица с мургава кожа, в розова възтясна рокля. Тя ме наблюдаваше с подозрение — чиновник срещу шеф, жена срещу мъж, малките подмолни вражди из канцелариите. Очевидно мислеше, че каквото и да търсех, няма да го намеря.
	Насилих се и се усмихнах глупаво, после отстъпих от забранената зона, която принадлежеше единствено на Глиндора.
	— Кажи й да ми се обади.
	Шарън само ме гледаше. И двамата знаехме, че нямам никакъв шанс.


>>>	Б. Принцът на мрака

	Самолет 397 на „Транснашънъл“ се превърна в огнено кълбо, което се стовари на градското летище на Киндъл Каунти през юли осемдесет и пета. На летището се намирал случайно телевизионен екип, който щял да снима цирка на Пекин на съседната писта, и лентата бе прожектирана из цялата страна безброй пъти, сигурно сте я гледали, самолетът отскача върху предното колело, издига се отново, досущ илюстрация от детска книжка, където хипопотамите танцуват балет, всичко това в забавен кадър, грациозно, после се накланя напред, забива нос, избухват пламъци, които обгръщат кабината на пилота, устремяват се към туловището на самолета, озаряват прозорец след прозорец, докато накрая двигателите и долната част лумват в страхотна експлозия от оранжев и жълт пламък. Оцелели нямаше — опекоха се двеста четирийсет и седем души.
	От този миг адвокатите на ищеца взеха нещата в свои ръце, млади момчета и момичета, които заливаха съдебните заседатели с порой от думи за мъката на вдовици и сираци, а след това прибраха по една трета от изплатеното състрадание. Като човек, който работи за другата страна, аз ще пощадя знаменитостите — позволете ми само да отбележа, че Питър Нокрис, главната баракуда на местните ищци, заведе три дела от името на семействата на жертвите при катастрофата, и то не преди погребението, ами буквално преди труповете да са изстинали. За шест месеца бяха заведени повече от сто трийсет и седем дела, включително и четири общи, от името на всички, които някакъв енергичен адвокат претендираше да представлява. Всички тези дела бяха консолидирани, преди да отидат при съдията Итън Бромуич от Върховния съд на Киндъл Каунти, бивш професор по право в Ийстън, чийто блясък превишаваше единствено преклонението пред собствените му способности. При всяко отделно дело нашият клиент, „Транснашънъл Еър“, бе основният ответник.
	Да сте авиокомпания при дело за въздушна катастрофа е все едно да карате някоя от увеселителните колички, които се блъскат по панаирите. Шофиращите са повече, отколкото сте в състояние да броите, никой не знае, а и не се интересува от правилата на движението, всеки кара в посоката, която му харесва, и всеки умира от кеф да нанесе удар отзад. Не само че имаше двеста четирийсет и седем жертви, всяка със своите роднини и адвокати, които душат за пари, облекчавайки мъката си, ами имаше и десетина или двайсет допълнителни ответници, безмилостно притискани, за да бъдат на свой ред впримчени. Всеки съди всекиго, не само авиокомпанията и пилота, но и всеки нещастник, който едва-едва се е докоснал до самолета — строителите, производителите на двигатели, контрольорите на полетите, дори компанията, производител на бензина, всички с дълбоки джобове и възможности да бъдат обвинени или поставени натясно от перспективата за цяло десетилетие с прескъпо съдопроизводство и няколко милиона на масата. Всеки един си има застрахователен агент, който се появява на сцената и се ослушва как да избегне обезщетението на компанията, която осигурява премиите, ако ли пък не успее, съответно обвинява някой друг и го принуждава да плати. Дори ветропоказател не би могъл да се завърти в толкова много посоки. Ние обвиняваме хората от кулата за управление на полетите; те от своя страна твърдят, че елероните не работели; производителят настоява за грешка на пилота. Ищците стоят отстрани и злорадстват.
	Около година след катастрофата Мартин Голд се захвана с нещо, което ми се струваше романтично и необмислено като кръстоносните походи — беше си наумил да се разплати за 397. Мартин притежава ум като уилсънова камера — устройство, където атомните физици проследяват пълната атомна реакция. Той е вероятно единственият адвокат, когото познавам, който е в състояние не само да захване, но и да успее в преговори, при които се налага да отговаря на телефонните обаждания на сто шейсет и трима различни адвокати.
	В изпълнение на това, което Мартин винаги много предпазливо, понякога дори и в кантората, наричаше „планът «Бромуич»“, ответниците, по-точно застрахователните им компании, учредиха фонд от 288,3 милиона долара. Ищците, предвождани от Нокрис, се споразумяха, че щетите на всички пострадали, взети заедно, не трябва да надвишават тази сума. През последните пет години всяко дело или се препращаше за становище от вещи лица, или, много по-често, уреждаше обезщетенията, а капитан Бърт предвождаше екипа при разрешаване на споровете на „ТН“ и упражняваше надзор над управлението на фонда за обезщетения, който „Г и Г“ бе внесла като лихвоносен депозит.
	Напоследък, когато приключваха и последните дела, ние се натъкнахме на нещо непредвидено — в тази сметка щяха да останат милиони, които, естествено, се оказваха собственост на малката „Транснашънъл Еър“. Разбира се, единствената грижа на „ТН“ бе да запази новината в тайна. Би се разразил кошмарен скандал, ако трябваше да се обяснява как, след като всичко е осчетоводено и разплатено — правни такси, лихви, остатъци и началната вноска на „ТН“ във фонда — как тогава компанията си е докарала чиста печалба от близо двайсет милиона чрез убийството на двеста четирийсет и седем човека. Още повече, адвокатите на ищеца, които не са помирисвали нито долар повече от това, което им се полагаше, щяха да използват слабото ни място, за да се облажат с по-голям дял, а допълнителните ответници щяха да вият жалостиво. Бяхме подели деликатна кампания, за да се уверим, че всеки ищец си е получил своето срещу собственоръчно подписан отказ за предявяване на каквито и да е права, след което изпратихме окончателния си финансов отчет по този фонд за обезщетение на съдията Бромуич. Въпреки това, ако почерпите с по някое питие Тад Кшишински в по-интимна обстановка, можете здравата да го разсмеете с неизбежните шеги за увеличаване броя на самолетните катастрофи.
	Около четири и половина най-после ме допуснаха да вляза при Нокрис. Той ядеше на бюрото си печено филе от риба тон. Току-що бе излязъл от съдебната зала и се отморяваше с лека вечеря, събирайки сили за тежка работна вечер. В кантората си имаше напълно обзаведена кухня и готвач. Във въздуха се носеше аромат на джинджифил, но натрапчивото усещане за съд бе ясно доловимо. Копринената му стодоларова вратовръзка бе разхлабена, ръкавите на бялата копринена риза — навити. Хранеше се прав, боботейки откъслечни изречения като команди. Четирима-петима помощници дотичваха и изхвърчаваха с въпроси за документите, необходими за следващия ден. В ръцете на Питър предстоящото дело за изоставено дете щеше да възлезе на не по-малко от десет милиона. Майката щеше да се яви сутринта.
	През цялото това време седях с вид на човек, който се кани да проси — предпочитана поза от Питър за всеки, който се мярка наоколо. Хранех надежди за бърз отговор и веднага щях да се омета. Бях донесъл ордери на разплащателни документи по 397, споменах между другото и за „Литиплекс“ по начина, за който Уош твърдеше, че се прилага и от други — не можем да препратим кореспонденцията, та дали той няма някаква представа за адреса?
	— „Литиплекс“ ли? — Питър докосна чело. Беше се втренчил, без да забелязва нищо. — Разговарях с някого за това…
	— Така ли? Да не би с Бърт?
	— Бърт ли?
	— Не беше в града, нямаше как да го попитам.
	— Аха. Сигурно е бил при семейството си на Марс. — Нокрис се загледа в тавана. — Не е той. Кой ли беше? — Забарабани с пръсти, после изкрещя да дойде една от секретарките, но я спря със силно плясване на ръцете. — Спомних си кой ме питаше за „Литиплекс“. Дяволите да ви вземат, ама и вие сте едно шантаво племе. Никога ли не си говорите помежду си? Голд! Голд ме питаше нещо. И той ли не е в града, или е прескочил да хапне нещо, а?
	Сърцето ми замря, дори не бях сигурен защо, но усещах, че нещо не е наред. Мартин би си позволил да говори открито дори с хора на ищеца, докато само за един поздрав с Питър на улицата му бяха необходими пълни бойни доспехи, а след това и „Алка Зелцер“.
	— Мартин ли?
	— Той ами, кой друг? Точно така, Голд се обади преди три-четири седмици. И той като тебе шикалкавеше и ми надуваше главата с глупости, после се опита да ми пробута между другото „Литиплекс“, така че да не му обърна внимание. В какво сте се замесили този път, а?
	В нищо, рекох. Да се лъже Питър не е дори неволен грях — все едно да говориш на френски с французин. Уош бе споменал, че Мартин е звънял на няколкото адвокати на ищеца, като се интересувал дискретно за „Литиплекс“, но и през ум не ми е минавало, че между тях може да бъде и Нокрис. През това време се опитах да загладя интереса, който бях предизвикал с подпитването за „Литиплекс“. Само се подготвяхме да уредим всичко, да изпипаме детайлите, та кой би могъл да знае повече от Питър?
	Ласкателството при Нокрис винаги беше най-печелившата карта. Вероятно защото е област от обществения живот, предполагаща максимална сдържаност, правото сякаш привлича най-много такъв тип хора, опиянени от самите себе си, които смятат юридическата професия за пътечка към оная ничия земя, където волята и собственото „аз“ могат да се развихрят до безкрай. Едноличен съдружник във фирма със седемнайсет души адвокати, Нокрис е единственият адвокат, когото познавам, който печели повече и от най-знаменития питчър левак в Националната лига. Официалните му доходи са между четири и шест милиона, но тази година с около трийсет милиона за разплащане по обезщетенията по 397 доходът му, както сам се изразява притворно, „ще достигне суми от порядъка на осемте цифри“.
	Този успех не се постига, когато човек се придържа към някакви скрупули. Даренията на Питър в политиката са безкрайни — тук той прехвърля всякакви граници и дарява от името на своите шестнайсет помощници, съпругата и децата си. Въпреки всичко не оставя нищо на случайността. Неговите свидетели са ловко обработени, често изчезват документи, а в лошото старо време, което сякаш още не е свършило, когато пари в брой купуваха съдийското благоволение, Нокрис се славеше, че умее и това. Най-противното в цялата работа е, че неговата популярност прави възмутителна реклама на корумпираността на правната система. Достатъчни са само десет минути с този човек, и картинката ти е ясна — необуздано вътрешно „аз“, несъмнени душевни смущения. По някакъв странен начин обаче романтичната осанка на Питър, себехвалебственият му баритон и сребристата грива са докарвали в продължение на четирийсет години само възторжени отзиви от съдебните заседатели. Той продължава напред, а всички ние сме уверени, че независимо колко бляскави са неговите успехи, богатство и хвалебствие в национален мащаб, всичкото това извоювано възхищение, единствената движеща сила в природата, по-стабилна от гравитацията, е стремежът на Питър за повече и повече.
	Той продължи да говори за Мартин, за тази вечно кървяща рана.
	— А, да. Какво разправяше Голд? Нещо като теб. Някакво писмо, което трябвало да се преправи. Попитах го: що за игра е това? На поща ли ще си играем? Помислих си, че това е някаква детска игра. — Нокрис прихна с пълна уста. Не даваше пет пари за никого и се подиграваше с Мартин.
	— Все пак, Питър, какво ще кажеш за това? За „Литиплекс“? Какво е то?
	— Слушай какво! Откъде, по дяволите, да знам? Колко пъти да ти го казвам. Обади се на „Информация“. Питай ги за „Литиплекс“. Боже — продължи той, — как се издържа на това, Малой? Сто и четирийсет адвокати тичат наоколо и се блъскат един в друг. Двама старши съдружници разпределят пощата. А сега ще накараш Джейк Айгър да се бръкне за петстотин долара, защото си хвърлил поглед на един плик, и ще му се оплачеш, че адвокатите на ищеца са виновни, защото съдебните разходи са толкова високи.
	Може да се каже, че Джейк и Нокрис поддържаха някакви отношения, защото бащата на Джейк бе един от политиците, към когото Нокрис се бе лепнал преди много години. После Питър пое по свой път, присламчи се към големите юридически фирми, стана един вид Гог и Магог*. С характерния си мазен маниер той дори се опитваше да получи моята подкрепа. Знаеше мястото ми в „Г и Г“ — в главата си носеше подробна карта на цялата правна система: национална и местна. Тъй като едва се крепях на ръба, бях удобен да ме използва срещу останалите съдружници във фирмата. Вместо това аз нескопосано го парирах с остроумие.
	[* В Библията — представители на народите, които водят война срещу Божието царство на земята, предвождани от сатаната. — Б.пр.]
	— Питър, ако не бях наясно с нещата, щях да си помисля, че ми предлагаш работа. — Щом като го изрекох, усетих, че направих грешка. Острият нюх на Нокрис долови нещо, което му намирисваше на корупция, а в тази кантора тя винаги е витаела във въздуха подобно на въглероден двуокис. Замълча за миг, преди да отхвърли тази мисъл.
	— Няма да стане, Малой. Ти си стар, товарен кон. — Това бяха единствените му думи. Така или иначе, не прибави „умрял“ или „умиращ“, но според него моите кости скоро щяха да бъдат под земята и да се слегнат от следващата каруца, която щеше да поеме по моя път. Той се залови с работата си, а аз поех пътя си, като опитвах да не мисля за него, да не се оставя да бъда смазан от неговата преценка, но, естествено, се почувствах напълно съкрушен. Дори не си струваше някой да ме купува.
	Бях на улицата, палтото ми беше разкопчано, тъй като Кулата бе съвсем наблизо, плътният поток пешеходци ме блъскаше от всички страни, работниците се разотиваха в мрачната, гаснеща зимна вечер. Над главите небето мержелееше с цвета на изпечена глина. От сутрешния сняг бе останала само влагата по тротоарите и тя замръзваше сред купчинките сол, които набраздяваха бетона и оставяха следи по обувките ми.
	Крачех и се опитвах да осмисля положението. Не бих казал, че вярвам на Питър. По-безопасно би било да разчитам на вятъра. Чудех се защо ли трябваше да крие нещо. Изпитвах гадното познато старо чувство на ченге, когато всеки ти се струва подозрителен. Бърт. Може би Глиндора. Та дори и божият пратеник на земята — Мартин Голд. Особено ме дразнеше съмнителната непредсказуемост на поведението му, начинът, по който се държа с Джейк, фактът, че се бе обаждал на Нокрис, което правеше само когато някой плаща допълнителни проценти. Спрях на ъгъла, до момчето във фланелка с качулка, което продаваше вестници, и изведнъж внезапният вятър запрати шала в лицето ми. Ето ме насред града, където съм изкарал целия си идиотски живот, сред каньоните, в които скитах от десетилетия, чувствайки се потиснат и несигурен, обзет от убедителната, макар и мимолетна илюзия, че не знам, по дяволите, къде се намирам.


>>>	В. Момичето на някой друг

	По необясними причини винаги се сепвах, когато видех бледите пълни бедра на Бръши по шорти. Младежките пъпки продължаваха да цъфтят по ония части на тялото, които обикновено са скрити, около раменете и V-образното деколте на фланелката за тенис, но като цяло аз я намирах за привлекателна. Бръши не ми остави много време да я оглеждам, а забуха топката по корта. Всяка седмица правехме почти едно и също. Успешно притичвах вляво и вдясно, проявявах се все по-добре и ударите ми ставаха по-точни. Бръши се въртеше със сковано тяло, със свит лакът, но шареше по обградения с бели стени корт като катерица и отвръщаше на всеки удар. Тя повече ме надбягваше, отколкото надиграваше. Всяка седмица първите две игри завършваха наравно. Препусках насам-натам, проклинах и ругаех при всеки несполучлив удар. Тогава Бръши, която се въздържаше от ниските топки заради коляното ми, започваше да ги пуска една след друга, само ниски, аз окуцявах и така се запъхтявах, че ми се струваше, че ще припадна.
	Беше настъпил фаталният час между втората и третата игра и двамата бършехме потта си в малкия коридор до корта. Тя ме попита има ли някакъв резултат от срещите ми с Глиндора и Нокрис.
	— Абсолютно никакъв. Никой нищо не знае. Може би си права. Бърт се е опитвал да извърти някакъв номер, за да прикрие следите си.
	Тя ме засипа с въпроси и аз й споменах нещичко за Арчи и неговите схеми за залагания и за вчерашните ми печални приключения, в които, според моята версия, се бях защитавал героично срещу стария си враг от полицията.
	Бръши премисли всичко и с обичайната си проницателна мисъл бързо стигна до същността.
	— Добре, в края на краищата чия беше картата? — попита тя. — На Бърт или на Кам?
	Нямах представа.
	— Ти, между другото, къде я намери?
	Все още пазех тази част от историята само за себе си. Нямах желание някой да ме замъкне до хладилника на Бърт. Призовах на помощ вълшебните думи „адвокат — клиент“ и изтиках Бръши обратно на корта, където ме размаза с 21:7, запращайки топката по ъглите или към тавана, откъдето връхлиташе като огромен куршум.
	— Какво толкова ще се случи, ако те бия поне веднъж? — жалвах се аз на тръгване.
	— Познавам те, Мак. Ти имаш слаб характер. Ще искаш да ме биеш всяка седмица.
	Не се съгласих, но тя държеше на своето. Запъти се към женската съблекалня и аз я поканих да вечеряме, което се случваше понякога, когато и двамата работехме до късно.
	— Не мога. Може би към края на седмицата.
	— Кой е щастливецът?
	Тя се намръщи.
	— Тад, ако чак толкова трябва да знаеш. Имаме среща да пийнем по нещо.
	Случайните срещи на Бръши с Кшишински за обяд, за по питие или вечеря не бяха от вчера и никой в „Г и Г“ не бе сигурен какво става на тях. Тад работеше в „ТН“ не повече от месец, когато се оказа участник в дело за измама с ценни книжа, което се водеше от Бръши; тя го оправда напълно и делото бе прекратено. Очевидно Кшишински бе продължил да се вижда с нея, но всеки от фирмата подозираше или се надяваше, че той ще си получи обичайното от нея, защото преките контакти с по-горните се ценяха, особено ако имахме предвид несигурните взаимоотношения с „ТН“. Нелогичното в цялата история бе, че Кшишински се ползваше с репутацията на човек, който особено държи на семейството си, той имаше девет деца и се връщаше чак от Фиджи, за да присъства на съботната семейна служба. От друга страна, както казваше майка ми, дяволът си няма работа.
	Посрещнах думите й с похотливо повдигане на веждите и възглас:
	— О-ла-ла!
	Бръши обикновено приема спокойно тези закачки, но днес се впрегна.
	— Държиш се гадно — рече тя с пламнал поглед.
	Бръши обичаше да я смятат за съветник на великите, за важна клечка, която съвсем естествено си пие питието с някой от най-преуспелите. Вместо това пред нея бе нейният партньор по тенис и приятел, който намекваше, че с едната си ръка тя ще държи чашата с мартини, а другата ще положи върху скута на Тад. Стоях в коридора, с една глава по-висок от нея, потях се и се чувствах жалък, защото не можех да измисля хитър отговор.
	— Освен това нещо грешиш — продължи тя — и ще се окажеш по-кофти и от другите. Защо изведнъж си науми, че моят полов живот ти влиза в работата?
	— Може би защото нямам свой собствен.
	Бръши продължаваше да гледа сърдито.
	— Ами вземи мерки — заяви тя и пое по тесния бял коридор към съблекалнята. Вратата беше твърде тежка, за да я затръшне, но все пак опита.
	Това не се случваше често, но имаше моменти като този, когато между Бръши и мен се прокрадваше нещо, може би пропуснатата възможност. Особено в първите дни, когато постъпи при нас, Бръши даваше на всеки да разбере, че не е недостъпна, и в продължение на десетина години между нас се таеше онова нещо, свързано с голямото удоволствие, което ми липсваше. Усмихвах се, но се държах настрана. Не че съм кой знае колко добродетелен. Но беше много гадно да си известен в кантората като пияница. Освен това нещо в Бръши я правеше да изглежда труден обект, може би заради изтърканата история за студента, работещ в деловодството, която се разчу след една вълшебна нощ през лятото — Бръши така го възбудила, че те, представете си, извъртели девет сеанса между седем и половина вечерта и утрото, постижение, заради което младежът стана известен като _Nueve_* а тази история така захлупи всичко мъжко в кантората, че когато момчето се върна в колежа, тържествуващо настроение подлуди всички до един.
	[* Новака (исп.). — Б.пр.]
	По онова време животът ми сякаш приличаше на закон от термодинамиката или ентропията, в смисъл че ако нещата могат да са шибани, защо да не са абсолютно шибани — сестра ми умираше, Нора скитореше, Лайл страдаше от юношеските си депресии, а аз бях неразделен с бутилката. И тогава най-сетне и аз прекарах един следобед с Бръши в „Дулсимър Хаус“, шикозен хотел на съседната улица. Сексът с Бръши бе, как да се изразя, мигновен. Не се посрамих напълно, но мислите за дом и съпруга, за уравновесен живот и дори за някоя болест ме връхлетяха внезапно и аз станах безпомощен като дете и бърз като живак.
	— И какво от това? — рече тогава Бръши и аз се разтопих от нейната доброта. Така или иначе, за нея това бе още едно завоевание. Сигурно се бе почувствала по-добре, когато е разбрала, че не е пропуснала кой знае какво.
	Колкото до мен, аз си го знаех. В секса ме биваше само когато се напиех, а това трябва да ви говори нещо за мен, но какво точно — не знам. Пък и много по-лесно е, когато мога да прехвърля вината за някоя несполука върху бутилката. „Бях толкова поркан“ и тъй нататък — и точно затова хвърлих двайсет долара на проститутката, която ми го лапна на задната седалка в таксито; и пак заради това здравата го начуках на онова момиче, дето дори повръщаше. В такова състояние почти всички губят потентността си, но от време на време, след половин бутилка „Сийграмс 7“, аз се възпламенявам като фойерверк.
	Това е то, не виждам какво повече може да се каже. Рядко ми се случва да превъртя, и то от най-невероятни неща — някое момиче от реклама на козметика или някоя съвсем обикновена жена, чиято пола се понадига възбуждащо, докато прекосява улицата — тогава моя милост се залавя за най-древното мъжко удоволствие. Знам, че е противно да си го представите — възрастен мъж, и то огромен, сграбчил го с ръка и не си го пуска, но за тия неща не се говори. После ме изпълва католически срам, но и любопитство. Какво ли ми има, чудя се аз. Дали вече не съм на края на курса, или няма жена, която да отговаря на мечтите ми? А за какво си мечтаеш, ще попитате вие. Представям си. Двойки, честно казано. Признавам, обичам да гледам. От ония филми, но в моето кино. Аз никога не участвам.
	Точно за това си мислех, когато излизах от съблекалнята във фоайето на спортния клуб „Доктор Здраве“. Имаше няколко стола с малка масичка, където бяха натрупани повечето вестници от тази седмица, както и обичайните здравни списания, и тъй като нямах настроение, аз седнах до масичката с намерение да прегледам вестниците, макар че в момента не можех да си спомня какво точно ме интересуваше. Спортната страница бе пълна с реклами за Супер Боул в неделя, както и за най-голямото събитие за местните запалянковци — мача на „Ръцете“ в петък вечерта с университета от Милуоки. Резултатите през сезона между „Ръцете“ и „Майсторите“ бяха дадени в каре на вътрешните страници и докато ги преглеждах, аз открих, че Бърт, или Кам, който и да беше, беше спечелил пет хиляди от залагане, след като бе набрал „Кам-Специален“ в „Инфомод“ за победата на университета на Кливланд. Замислих се. Извлечението по картата показваше приход от девет хиляди за декември. Кам, или Бърт, който и да беше, печелеше, което означаваше, че никой няма мотив да краде, за да плаща на Арчи.
	И тогава изведнъж си спомних защо искам да прегледам вестника — трябваше да проверя какво беше откъснала Глиндора. Прехвърлих два пъти днешния „Трибюн“ и тъкмо се канех да го захвърля, когато зърнах в следобедното издание кратко съобщение в „Градски новини“ — „Изчезнал чиновник от Уест Банк. Съпругата на известния функционер в застрахователния бизнес Върнън «Арчи» Коучъл потвърди, че съпругът й не се е прибрал вкъщи и не се е появявал на работа през последните две седмици. За изчезването на Коучъл е сигнализирана градската полиция, която разследва възможната връзка с неразкрито финансово престъпление“. На предната страница имаше снимка на Арчи, достолепен бизнесмен с кръгло лице и с обрасло чело. Снимката бе стара, отпреди двайсет години, но аз го познах, нямаше никакво съмнение. Бяхме се сблъскали лице в лице, така да се каже, и дълго нямаше да забравя човека, когото бях видял в хладилника на Бърт.


>>	X. Вашият детектив подновява някои стари лоши навици

>>>	А. Вашият детектив е заблуден

	Глиндора живее в тристаен апартамент в един от реставрираните квартали в сянката на строителните обекти. Кълна се, ако някой ден се преродя, държа да бъда агент по недвижими имоти. Ще продавам на хората тристайни за по двеста хилядарки и когато сутрин излязат на улицата, от колите им ще липсват тасовете на джантите. Две преки по-надолу се виждат деца с окъсани палтенца в тоя студ, играят баскетбол и надничат през мрежата с ужасяващо безизразни лица. Тук обаче сградите наподобяват Холивуд, всичко, що се открива пред погледа, е изпипано до най-малките подробности, сякаш не го е докосвала човешка ръка. Крайният резултат се зовеше Уилямсбърг. Дървени пинизи по покривите и перила от ковано желязо, а в малките квадрати сред плочника крееха фиданки, голи пръчки през януари, които навяваха мисълта за семплите типови паркове.
	— Глиндора, Мак се обажда. — Бях изровил адреса й от справочника на фирмата и не бих казал, че ме очакваше. Извиних се по бучащия домофон, че я безпокоя вкъщи. — Трябва да говоря с теб и не разполагам с много време.
	— Добре. — Мълчание. — Казвай.
	— Моля те, Глиндора. Няма нужда да се правиш чак толкова на интересна. Пусни ме да вляза.
	Мълчание.
	— Глиндора, хайде стига глупости.
	— Ще ти се обадя утре.
	— Колкото и днес. Ще стоя тук, докато ми измръзнат топките, ще натискам звънеца и ще крещя името ти. Ще направя страхотна сцена и ще шашна съседите ти. А сутринта отивам право в Комисията, за да им разкажа как ме разиграваш. — Все нещо от цялата тирада можеше да мине за реална заплаха. Особено това за Комисията. Затропах с крака по площадката в тъмнината, издишвайки кълбета пара под месинговата улична лампа в колониален стил, с брада, забита в шала. Накрая чух домофона.
	Тя ме чакаше на върха на стълбите, осветени от антрето, и преграждаше пътя към вратата. Беше в обикновена домашна рокля и без грим, а твърдата й коса без шноли изглеждаше разрошена. Почти я изблъсках навътре, размахвайки ръце в знак, че не приемам отказ. Настаних се на дивана и си разкопчах палтото. Направих всичко възможно да изглеждам отпуснат и неподвижен.
	— Няма ли да ми предложиш кафе? Навън е страхотен студ.
	Застанала до вратата, тя не проявяваше никакви признаци, че ще помръдне.
	— Виж какво, Глиндора, има две неща. Първо, може би ще се опиташ пак да си спомниш дали си срещала малка бележка на Бърт за чековете на „Литиплекс“. Второ, да ти говори нещо името Арчи Коучъл?
	Тя се опитваше да ме прониже с оня поглед, с който цирковите артисти усмиряват някой ужасен звяр — кобра или мечка. Сложи ръце на кръста си и бавно поклати глава.
	— Глиндора, години наред ти отговаряше на телефона на Бърт, а тоя Арчи му е бил голям приятел. Опитай се да си спомниш. Той е статистик. Изчезнал е. Също като Бърт. Има съобщение в днешния вестник. Може да си го прочела.
	Мълчание. Същото злобно изражение. Духах си пръстите да ги постопля и отново помолих за кафе.
	Тя склони, но не и преди да ме наругае, клатейки недоверчиво глава. Обиколих хола. Чудесен апартамент. Дискретен вкус в стила на средната класа, който бих избрал и за своя дом. Светъл килим с берберски мотиви, а възглавниците по мебелите — в плат на едри цветя. Над дивана имаше декоративно платно с прииждащи нежни вълни. Останалите стени бяха голи. Глиндора не беше от хората, които се пристрастяват към образи.
	Докато я нямаше, огледах кухнята, малко, тясно пространство, свързано с друго, също миниатюрно помещение, което архитектът сигурно беше нарекъл „място за ядене“, но и там я нямаше. Нито вареше кафе. Чух я как се движи през една-две врати и ми се стори, че долових гласа й. Може би беше в тоалетната или навличаше бойните доспехи. Нямаше да се учудя, ако приказваше оживено сама на себе си, но си помислих дали да не вдигна телефона, за да разбера не говори ли с някой друг. Затаих дъх, но не успях да схвана нито дума.
	Срещу мен, в ъгъла на трапезарията, имаше малка _étagère_ — полици от хром и стъкло. По тях бяха наредени множество стъклени животинки — Щойбен*, ако питате бившия съпруг на Нора Гогинс, както и снимки на сина й: с четвъртитата шапчица от дипломирането в гимназията, и още една, по-малка и по-скорошна, в рамка. Хубаво момче, слабо и мускулесто, наследство по майчина линия — добро телосложение и приятен външен вид, но с дяволито и разсеяно изражение, което никога не се бе появявало на лицето на Глиндора.
	[* Барон фон Щойбен, американски генерал от революцията, роден в Прусия (1730–1794). — Б.пр.]
	— Още ли си тук? — Гласът й зад рамото ми прозвуча, сякаш бе поразвеселена, вероятно от самата себе си.
	— Още се топля.
	Тя се беше сресала и сложила малко червило, но държането й оставаше непреклонно.
	— Виж какво, Глиндора, ти си умно момиче, аз също не съм глупав, така че нека престанем да се разиграваме.
	— Мак, ти не си никакъв полицай от двайсет години, а пък аз никога не съм била глупачка. Затова върви опитай някъде другаде, а? Аз съм гроги. — Глиндора често плямпаше като цветнокожа в компанията на бели, особено когато нападаше. Днес в кантората говореше същия английски като моя.
	— Хайде, Глиндора. Вече ти обясних как стоят нещата. Аз задавам въпросите, ти отговаряш. Ако не, утре ще се съберем всички — ти, аз и Комисията — и ще го обсъдим заедно. — Надявах се, че подновената заплаха, достатъчна да ми отвори вратата, ще я направи по-отстъпчива. Само че думите ми като че ли я изпълниха с агресивно оживление.
	— Значи трябва да направя тъй, както ти искаш, а?
	— Нещо такова.
	— Това вече значи нещо! Така ти харесва, а?
	Свих рамене.
	— Аха, харесва ти. Само ние двамцата, защото аз нямам избор.
	— Стига, Глиндора.
	— Ами ти затуй си дошъл у дома по тъмно. Защото нямам избор.
	Глиндора винаги противопоставяше нещата и ги свеждаше до отношение господар и роб. Вървеше срещу мен леко и плавно полюляваше бедра — походката й бе възбуждаща и предизвикателна. Скочих на крака, но тя не се приближи толкова, колкото трябваше. Знаеше какво предстои, аз също, и двамата гледахме филми. Тя смяташе да ме прекърши със своята безочливост. Прихвана роклята в талията и изпъчи внушителните си форми, полюлявайки се на пръсти, с ръце над бедрата. Сега беше моментът да ми каже: „Хайде де!“.
	— Е, господин Мак, кажете ми какво мога да направя за вас? — Съвсем отблизо тъмната й кожа бе многоцветно, поантилистично съчетание. Тя ми се усмихваше подигравателно, а усмивката откри разстояние между зъбите й, което не бях забелязвал през петнайсетте години, в които я познавах.
	Повторих тихо:
	— Стига!
	Стоеше пред мен с вирната глава и огнен поглед. Като пълнолетен човек аз вярвам, че свещеници, учители и криминални детективи не би трябвало да опознават плътски хората, върху които упражняват своето влияние. Естествено, навсякъде гъмжи от изкушения. Няма нужда да се коментира това, което се случва с някои момичета, но понякога нещата се подреждат така, че те се редят на опашка, за да легнат с дадено ченге. Вземете някой мъжага с плещи като гардероб, пооплешивял и с гадна мутра, който цяла нощ дреме в края на бара, без да му обръщат внимание, изведнъж го обличате в униформа, запасвате му пищов и същият този тип става страхотен сваляч. Така стоят нещата. За някои момчета в полицията това е сбъдната мечта, те са готови да работят безплатно и тъй нататък, така че работата е ясна.
	За мен това бе едно от малките неща в живота, където действително проявих въздържание. Естествено, не съм безгрешен. Един път една мадама от Минесота истински ме подлуди, беше свидетелка по дело с бели робини, в което се напрягахме, както обикновено под прикритие, да пипнем някои от красавците. Тя беше на двайсет, двайсет и една години, красива руса фея, която имаше толкова невинен вид, ще речете, че току-що е пристигнала от някой фиорд. Отвратителен живот. Избягала от къщи, защото баща й всяка нощ я шибал, в града попаднала на долни типове и, небеса, прощавайте, ако думите ми звучат, сякаш съм с католическо образование, но след това направила всичко възможно, за да пропадне. Има една голяма телевизионна звезда, комик, не може да не го знаете, който й плащал по две хилядарки, за да ходи в хотела му, когато е в града, да му позволява да сере отгоре й и след това — дръжте се! — да я гледа как тя го яде. Това не си го измислям. Въпреки всичко Големия Лош Мак смята, че тя е много свястно момиче. Господи, та това е нейният живот, тя така си го разбира, като цветето, което се извива, за да погледне слънцето. И един ден пътищата ни се срещнаха, аз трябваше да я заведа от полицейския участък до апартамента й, за да вземе някакво тефтерче с адреси, където била записала имената на един-двама от големите мафиоти, ала и двамата чувствахме какво предстои, природата щеше да си каже думата. Тя отваря вратата на скапаното си жилище — помня, че вратата беше като сипаничаво лице, някой бе пробвал брадва или лост върху нея, а вътре се мъдреше малко чихуахуа, куче пигмей, цялото на черни ранички от краста или нещо подобно, което се нахвърли върху краката ни. Тя го пропъди, после погна бедното кутре, срита го и го наруга с такава неприкрита и дълбока омраза, изписана на лицето й, че сърцето ми направо замря. Признавам, че това ме накара да се осъзная, наблюдавайки отвратителния отпечатък, който жестокостта бе сложила върху нея, пребита и насилвана като вратата.
	Осъзнах се и сега с Глиндора. Почти бях чукнал петдесетте, имах голямо шкембе и много добре ми беше известно, че не олицетворявам образа, който би предизвикал горещи еротични вълни у нея посред нощ. Нещо необуздано и похотливо обаче бе лумнало в душата ми, най-вече за да разбера докъде може да стигне всичко това, и усещайки дързостта, която винаги избуява в мен (инак бих умрял от страх), аз насочих показалците си и с главозамайваща агресивност ги притиснах едновременно върху зърната на гърдите й, после внимателно, като човек, който чете по азбуката на слепите, разположих върховете на пръстите си върху тънкия плат на роклята. Чувствах отдолу дантелената материя на сутиена й.
	На това, което се възцари между нас, едно време му викахме „Иска, ама не му стиска“. Никой от двамата нямаше намерение да престъпва границата. Нито аз щях да й мачкам циците, нито на нея щеше да й хареса. И двамата се преструвахме и надлъгвахме. Сякаш бяхме пред камера. Запечатвах всичко в съзнанието си — телата бяха тук, а духовете се рееха някъде далеч над нас, подобно на ангели, които се бият заради нечия душа. На теория деляхме власт и терен. Но с тези лица вътрешното „аз“ се отскубваше на свобода и върлуваше наоколо. Тия нейни великолепни кафяви очи останаха впити в моите, изпълнени с насмешка, унищожително предизвикателни. Гледам те. Е, и какво? Гледам теб. Какво да ви обяснявам, и двамата бяхме страхотно възбудени.
	Това докосване, този сблъсък, както искате го наречете, трая само секунди. Ръцете на Глиндора отскочиха нагоре и бавно отместиха моите. Очите й нито за миг не се откъснаха от моите.
	— Няма да можеш да се оправиш, драги — рече тя и се обърна към кухнята.
	— Обзалагаме ли се?
	Глиндора не отговори. Вместо това я чух да казва, че иска да пийне нещо.
	Треперех целият, като след токов удар. Там бе смисълът на всичко — аз да си поиграя с нея, тя — с мен. Отдолу оня щръкльо също бе надигнал глава. Чух я, че рови из шкафа и мърмори.
	— Какво има? — попитах. Нямала уиски. Предложих да прескоча за една бутилка. Исках да се поотпусне. От това можеше да излезе дълъг разговор и още по-дълга вечер. — А ти направи кафе — казах аз, но не се помайвах, когато се отбих в малката кухничка. Страхувах се да видя какво става там. Фаталната интимност на предишния миг не ме напускаше. При най-малкия знак от нейна страна бих я целунал за довиждане.
	Втурнах се към „Браун Уол“, местната верига магазини, която бях забелязал на идване — възрастен мъж, провесил нос, хукнал по улицата посред зима. Магазинът се намираше в неутралната зона между строежите и богаташкия квартал, тухлените му стени бяха изписани със спрей от бандите, витрините му въодушевяваха, но се охраняваха от сгъваеми решетки. Сграбих една бутилка „Сийграмс“ от рафта с чувството, че съм видял нещо порнографско, хвърляйки поглед на стъклените войничета, наредени едно до друго. Поразмислих и се отбих на щанда с лекарствата, взех опаковка с три презерватива, за всеки случай, рекох си, защото един скаут трябва да бъде винаги готов. След това хукнах обратно към блока, напълно забравил за тримата съмнителни типове, които висяха на ъгъла в ярките си одеяния и ме измерваха с поглед. Взех входните стъпала на един дъх и натиснах звънеца в очакване да ме пуснат в рая.
	Звънях може би минута и половина, преди да започна да се чудя защо не ми отваря. Първата ми мисъл ли? Че съм страхотен глупак? Че оставих малката глава да решава вместо голямата? Не, не, аз наистина се безпокоях за нея. Да не би да й е призляло? Да не би някой квартален бандит да се е вмъкнал през прозореца и да я е подредил, докато ме нямаше? Тогава си припомних краткото, фатално щракване зад гърба си, на което не обърнах внимание, летейки надолу по стълбата. Внезапно, застанал на площадката и разтреперан от студ, аз осъзнах, че това е бил звукът на резето, с което стопанката се заключва за през нощта.
	За себе си ще кажа следното — не, не си отидох по живо, по здраво. Натисках оня звънец така, сякаш натисках проклетия й нос. След около пет минути чух гласа й, съвсем ясно, но само за миг, за да не позволи никакъв ответ.
	— Махай се! — Беше жива, нищо й нямаше и въобще не бях желан.
	Нека бъда откровен — почувствах се доста гадно. Бях свил колата си, скапания мой шеви, от Лайл, Нора прибра по-хубавата, светлозеления биймър, който винаги карах с удоволствие, сякаш бях дрогиран. Намъкнах се в скапаната трошка, където винаги ми се гадеше от петната, които Лайл и приятелчетата му оставяха по седалките, и се опитах да обмисля ситуацията. Добре де, рекох си, някакво момиче не те пуска, после ти дава аванси, след това заключва вратата. Въпросът е… Попълнете празното. Снимки? Може би имаше някой идиот в килера с фотоапарат…
	Въпреки това й се възхищавах. Глиндора умееше да напипва слабото място. Пуска ти ръка, после му пъхваш чашата в ръката. Бутилката, която стисках, излъчваше нещо странно и вълшебно. Винаги съм пил уиски, по това приличах на моя старец. Господи, колко обичах уиски. Усетих лека тръпка, когато палецът ми докосна етикета около гърлото на бутилката. Бях от почтените пияници, не близвах преди залез-слънце, но още от два следобед слюнчените ми жлези пресъхваха и първата глътка винаги ми врътваше главата. Винаги си мислех за Дом Периньон, монаха, който пръв е произвел шампанско. Претърколил се няколко стъпала надолу по стълбата и обявил пред братята, които се втурнали да го спасяват: „Пия направо от звездния свод небесен“.
	Гледайки през прозореца на колата към апартамента на Глиндора в мрачната нощ, внезапно ми мина през ума, че всичко това е много тъжно. Дъхът ми замъгляваше стъклата и аз включих двигателя, за да се постопля. Целият смисъл на рискованата ми постъпка се състоеше в това да наложа внезапен, смайващ контрол над собственото си съществувание. Отново почувствах обаче далечния, властен кукловод, чиито конци бяха закачени за ръкавите ми. И истината, главната истина лъсна отново — аз бях само един окаян неудачник.
	Започнах да си задавам въпросите, които винаги съм си задавал — докъде ще я докарам по този път? Или така ми било писано? В нашия квартал, ако баща ти е ченге или пожарникар, в теб не съществува никакво съмнение, че той е герой — всички тези мистични, безстрашни мъже, които налагат шлемове и обличат тежки шинели, за да се захванат с едно от най-загадъчните явления в природата — начина, по който материята се превръща в топлина и цвят, а блестящите, неуловими пламъци танцуват и рушат. Бях три-четиригодишен и вече се бях наслушал на какви ли не истории — спускане по метална върлина и разни други подвизи, и бях съвсем сигурен, че когато нахлузи ботушите и защитната си мушама, татко ще може да полети. А той не можеше. Разбрах го с годините. Баща ми не беше герой. Беше крадец. Той го произнасяше „кратец“, но никога нямаше предвид себе си. Подобно обаче на Язон или Марко Поло той носеше съкровища след всяко свое приключение.
	Често бях свидетел как обяснява своите разбирания, принуждавайки майка ми да присъства на пиянските му излияния, в които сам си бе защитник. „Чувай, жено, ако една къща гори от основите до покрива, защо да не прибера бижутата, тъй и тъй ще се стопят, дяволите да ги вземат, нали си рискувам живота, ръка или крак, да не мислиш, че ще изляза навън да питам собствениците, докато пламъците поглъщат всичко, що притежават, съгласни ли са, или не? Когато учихме икономика в колежа, много бързо разбрах какво означава възнаграждение на ползвателя.“
	Само че аз не бях склонен да му простя. Като дете се чудех дали хората знаят, че пожарникарите крадат. Може би всички в квартала знаеха за това — вечно душеха и тръпнеха да си купят нещо дребно, задигнато и скътано на безопасно място под гуменото наметало. „За какво смяташ, че са им направили такива огромни джобове?“ — питаше баща ми, но никога мен, а ония, които се промъкваха да огледат сребърните прибори, часовниците, скъпоценностите, инструментите, хилядите дребни неща, които потъваха в нашия дом. Баща ми се смееше и излагаше на показ компрометиращите притежания. „Това пък откъде е?“ — питаше посетителят, баща ми се подсмиваше и подхвърляше онова за дълбоките джобове. Не беше умен, разбира се, но държеше да го смятат за смел — всички наплашени хора са такива, напъват се да приличат на ония, от които се страхуват. Имах една братовчедка, Мери Клер, която дойде да го помоли за дрешка за кръщаване и той й намери нещо невероятно красиво — за какво смяташ, че са им направили такива огромни джобове?
	Толкова се срамувах като дете, че чак сърцето ме болеше. Когато започнах да се изповядвам, доверих и това: „Баща ми краде“. Отците винаги проявяваха интерес. „О, така ли?“ Исках да им оставя името и адреса си с надеждата, че ще го накарат да престане да краде. Бащата за едно момче, това е неговата съдба. Този вид кражба обаче едва ли не се толерира в обществото и е нещо обичайно, което може да се прости. Поучаваха ме да почитам баща си, да се моля за душата му и по-добре да се грижа за собственото си поведение.
	„Животът — това е волята.“ Бях развил капачката на бутилката, преди да разбера какво съм направил, и си повторих, сам на себе си, тези стари думи. Чувал съм ги от Лиотис Гризуел малко преди да умре. Погледнах отворената бутилка, сякаш бе сляпо око, и това ми напомни как наблюдавах нещо друго там долу, един друг извор на удоволствие. Натрапчивият аромат на алкохола предизвика у мен болка, остра и пронизваща като далечния образ на красива жена, чието име никога не ще науча.
	„Животът — това е волята.“ Лиотис ми говореше за Тутс, негов едновремешен студент. Лиотис притежаваше дарбата, присъща на мнозина от най-добрите адвокати — те бяха пламенни защитници, които в същото време държаха клиентите си на разстояние. Когато говореше за тях, Лиотис често бе коравосърдечен и не искаше да бъда заблуден от Тутс. „Той ще те засипе с извинения за тежкия си живот, но аз никога не съм давал и пукнат цент за социологията. Тя е изцяло негативна. Не ми е необходимо да научавам какво потиска масите. Всеки човек, който има малко ум в главата си, може да го проумее — такъв е животът. Откъде обаче се е пръкнало това единствено по рода си нещо и каква е разликата? С часове седя и размишлявам. Откъде идва тази сила, за да не се предаваме. От волята. Животът — това е волята.“ Неуловим плам пронизваше стария човек, докато го изричаше, а крехкото му тяло все още съхраняваше неговия огромен дух. Споменът за това, както и стандартът, който той наложи като личност, ме терзаят сега.
	Лиотис имаше право и за живота, и за волята. Подходящо убеждение за човек, роден през последните години на деветнайсети век, въпреки че за всички други то е остаряло. Сега ние вярваме, че една нация има право на себеопределение, но душата е роб на материалното — крада, защото съм беден; опипвам дъщеря си, защото майка ми правеше същото с мен; пия, защото майка ми понякога бе жестока с мен и ме ругаеше, а от баща си наследих ето тази черта като някаква злощастна пътеводна звезда. Като цяло продължавам да предпочитам възгледите на Лиотис, те са същите, на които ме учеха в църквата. Вярвам по-скоро във волята, отколкото в предопределението. Мога да пия, мога и да не пия, мога да се опитвам да открия Бърт, мога и да не се опитвам. Мога да задигна парите и да хукна, но мога и да ги върна. По-добре да имам правото на избор, отколкото да нахлузя веригите на причина и следствие. Всичко това води началото си от Августин. Ние избираме Доброто. Или Злото. И си плащаме за това.
	А то, то може да се окаже най-примамливата ябълка на змията. Само че аз като че не посягам към нея.
	Пия направо от звездния свод небесен.


>>>	Б. Вашият детектив губи и нещо друго освен себеуважението си

	_Четвъртък, 26 януари_
	Толкова сутрини съм се будил и съм се клел никога повече да не постъпвам така, че вече почти изпитвам удоволствие от болката. Чувствам се като вещ, изровена от боклука. Лежа абсолютно неподвижен. Всеки слънчев лъч пронизва като кинжал мозъка ми. По вътрешната линия, която свързва главата с червата, изпитвам мъчително усещане, някакъв спазъм, който ще ме доведе до повръщане. Полека, рекох си и точно тогава усетих за първи път, че не съм сам.
	Когато отворих очи, едно момче ме гледаше в упор. Приличаше на латиноамериканче, приклекнало на една ръка разстояние от мен, на мястото на шофьора, под таблото. Едната му ръка бе на касетофона на колата, вече почти измъкнат, а отзад се виждаха неясните вътрешности: цветни и тъмни кухини. Следваше прерязване на кабелите. Вратата зад него бе открехната и лампичката на тавана светеше. Лек повей на студен въздух лъхна край носа ми.
	— Спокойно — рече то.
	Не забелязах нито пищов, нито нож. Само момчето. Тринайсет-четиринайсетгодишно. Пъпките още покриваха цялото му лице. Едно от нашите мили, малки, градски авантюристи, които се измъкват на зазоряване и обират пияниците. Наближавах петдесетте, но все още ме биваше да размажа това лайно. Или поне да му дам да разбере. И двамата го знаехме. Отново се взрях в очите му. Би било страхотна победа, ако забележех у него поне сянка, полъх, искрица страх или някакво мимолетно колебание.
	— Махай се — рекох, без да помръдвам. Бях се превил на седалката като захвърлен пазарски сак, отпуснат на една страна на мястото до шофьора. Адреналинът се повишаваше, бързо се пробуждах, виеше ми се свят, а градът наоколо се вихреше във въртележка. Стомахът ми бушуваше.
	— Не се заяждай, мъжки. — Той обърна отвертката към мен.
	— Ще го отнесеш, копеленце. Ще те размажа. И ще ти мине меракът, ясно! — Насилих главата си да кимна решително. Груба грешка. Все едно да наклониш прекалено назад някой стол. Ококорих очи. Подпрях се на лакът. И стана каквото стана.
	Блъвнах и го залях.
	Залях го целия. Капеше дори от миглите му. Къдравата му коса бе покрита с дребни частици от гадната смес. Дрехите му подгизнаха. Момчето се задави, запелтечи, затрепери и ме запсува, като бръщолевеше нещо несвързано и повтаряше: „Ох, гадост, ох, гадост!“. Ръкомахаше безпомощно — явно се страхуваше да се докосне. Мигновено изскочи навън. Очакването да ме убие така ме бе погълнало, че изобщо не го видях кога изскочи, докато не хукна по улицата.
	Е, Малой, рекох си, хубаво се представи. Тупнах се няколко пъти по гърба, за да се стегна, след това си помислих, че тази история, както и действително случилото се между мен и Зурлата щяха да останат неразказани. В края на краищата аз бях този, който се изложи. Бях слаб. Бях пил. Цяла бутилка. Бях се подиграл със съдбата.
	Приятелят ми в Анонимните алкохолици, моят ангел хранител и ръка в мрака се казваше Джандоменико, ФИН, както се изразявахме в полицията — фамилно име неизвестно, пък и никога не го използваше. Въпреки че не се бях появявал на сбирките от шестнайсет месеца, знаех, че той ще разговаря с мен и ще ме увери, че за мен все още има надежда. Днешният ден не беше по-различен от оня ден. Днес като оня ден нямаше да пия. Днешния ден щях да го изкарам някак, а утре щях да продължа да работя. Познавах симптомите. Запомнил бях всичките дванайсет степени. През дългия период на избавлението Анонимните алкохолици ми се струваха много по-тъжни, отколкото да си пияница и да слушаш всичките тези хора. „Казвам се Шийла и съм алкохоличка…“ Следваше нейната история, как крадяла, блудствала и биела децата си. Господи, понякога се чудех дали хората не постъпват така само за да могат останалите да не се чувстват толкова нещастни заради собствения си живот. За мен това представляваше нещо малко по-възвишено от култ. Религията на себеосъждането, както я наричах, цялата тази история с изявления като „аз съм боклук“ и „предавам се в ръцете на една по-висша сила, ФИН, която ще ме пази от Джон Барликорн*, дяволът неден“. Приветствам подкрепата и съм изпълнен с най-топли чувства към групата хора, които идват всяка седмица, държат ме за ръка и аз се надявам, че те са все още живи и здрави. Само че аз съм прекалено ексцентричен и изпълнен с неохота да размишлявам върху тайнството на това защо, а след смъртта на сестра ми вече не изпитвам необузданата нужда да пия. Дали не съм напълнил най-после и собствената си бездънна чаша на страданието? Или това е, както често съм се страхувал в най-мрачните си мигове, някакъв вид прослава?
	[* Синоним на уиски. — Б.пр.]
	Малкият блок на Глиндора бе през улицата, сив на сивия фон, с цветове и нюанси, почти неразличими в унилото зимно утро, и все още ми изглеждаше като декор, с изключение на табелата, обявяваща, че все още има свободни апартаменти от сто седемдесет и девет хиляди нагоре. Какво целеше тя снощи? Тази история, прелюдията, само за забавление ли беше? Не мисля, че Глиндора си падаше по подобна изтънченост. Тя бе от хората, които не си поплюват. Имаше обаче някаква причина да не съм желан. Да не би да се страхуваше, че ще подуша нещо? Че си има приятел? Може би дрехите му висяха в килера, а обувките се намираха до вратата. Чии? На Арчи? Или на Бърт?
	Поизправих се и ме досмеша, като си помислих как Лайл се намъква в колата с приятелчетата си и подушва миризмата. Обзалагам се на куп пари, че няма да знае кой го е направил. Ще седи и ще се чуди кого е возил по-предишната нощ. Онова лайно бе изчезнало в по-окаян вид и от моя. Отворих всички прозорци и изхвърлих постелката на пода. Натъпках обратно радиото в трошливата пластмасова кухина на таблото. Малкият крадец сигурно тичаше към Норд Енд в студа и търсеше маркуч. Ще вони, когато влезе в училище. Чувствах се жалък и смешен. Стегнах се, наместих се на мястото зад волана и едва тогава усетих, че нещо в джоба на панталоните ми липсва. Избухнах в ругатни. Проклетото копеле ми беше задигнало портфейла.


>>	XI. Всичко на този свят е Джейк

>>>	А. Вашият детектив е осуетен

	Ако Бърт Кеймин бе мъртъв, тогава у кого бяха парите?
	Този въпрос внезапно ме порази, докато стоях пред огледалото в клуба, където бях решил да се пооправя, преди да тръгна към кантората. Душът и бръсненето не ми помогнаха много. Все още имах мрачния вид на типовете „Търси се“, а главоболието ми припомни за ония пещерни хора, които пробивали дупки в черепите си. Позвъних на Лусинда, за да й кажа къде се намирам. Помолих я да обяви за невалидни и да подмени кредитните ми карти. После намерих един усамотен ъгъл в съблекалнята, за да премисля нещата. У кого бяха парите? Мартин бе казал, че банкерът, с когото говорил в Пико, му намекнал, че сметката, по която отивали чековете, била на Бърт. Това обаче едва ли бе достоверно.
	Убежище, дори и привидно, е всяко място, което си избереш, и затова страшно се вбесих, когато прислужникът ми каза, че ме търсят по телефона. Едно от нещата, които най-много мразя в света на бизнеса в края на този век, е, че човек може да бъде открит навсякъде — факсове, мобифони, плюс всички ония енергични, жертвоготовни и примиращи от услужливост служители от проклетите Федерални съобщения. Конкуренцията в света на големите пари направи уединението явление от миналото. Очаквам Мартин, господин Нетърпение, който умира да ви се обади за поредната си бляскава идея по някое дело, и то посред нощ от самолет, който лети към Бангладеш. Не беше той. Не беше той.
	— Мак, ти ли си? — Беше Джейк Айгър. — Бих искал да те видя, важно е.
	— Разбира се. Само да се свържа с Мартин и Уош.
	— По-добре да сме само двамата — рече Джейк. — Защо не се качиш тук? Искам да те открехна за нещо. За онази работа. — Той се покашля многозначително и на мен веднага ми мина през ума какво предстоеше. Големците от „ТН“ бяха обсъждали това фиаско — Бърт и парите — и бяха стигнали до извода, че могат да минат и без услугите на една голяма юридическа фирма. Зарязвай разследването и стягай багажа. Трябваше да уведомя съдружниците за новината като „изтекла информация“.
	С Джейк отдавна не се бяхме срещали очи в очи. Беше ми неудобно да се виждам с него след развода с братовчедка му — оттам и решението на Джейк да не насочва дела на „ТН“ към мен. Никога не говорехме нито за едното, нито за другото. Премълчаването, малко или повече, бе основата на нашите отношения.
	Дълга история, както обикновено. Като студент Джейк не блестеше кой знае колко. Винаги съм подозирал, че учеше право под натиска на баща си. Той е достатъчно умен, а понякога и твърде лукав, но изпитва страхотни затруднения да излага писмено мислите си. Беше фурия при вземане на сложни решения, но блокираше, когато се налагаше да напише есе. Сам се определяше като „криптофоб“, но аз си мисля, че на езика на днешната терминология щяха да го класифицират като негоден за обучение.
	Бях изкарал около година в КРСПН, когато Джейк ме покани на обяд. Помислих си, че става дума за нещо като роднинско задължение — някоя от Норините лели го беше помолила да почерпи Мак и да го посъветва, пък дано от него излезе нещо. Само че той ми се видя много неспокоен. Покатерихме се в някакво шикозно заведение на покрива на една сграда и Джейк запремигва срещу слънцето. Краят на чадъра над главите ни припляскваше на вятъра.
	— Хубав изглед — каза той.
	И двамата пиехме. Красотата на Джейк се съчетаваше единствено с някаква момчешка непринуденост. Тревогите се изписваха на лицето му като на екран.
	— Е — попитах аз, — какво има? — Нещо сигурно се беше случило. Нашите контакти не бяха светски в истинския смисъл на думата.
	— Изпитът за правоспособност — отговори той.
	В началото не го разбрах. Помислих, че това е едно от неговите остроумни, елегантни подмятания, които не бяха лъжица за моята уста — такива бяха маниерите на богатските момчета. Той беше трета година в „Г и Г“, при това любимият помощник на Уош, беше завършил университета преди три години, имаше една година стаж като съдия и бе нормално да си е взел изпита отдавна и да го е забравил. Поръчах обяда. Отгоре се виждаше стадионът на „Траперите“ и ние побъбрихме за отбора.
	— Трябва да се справя — каза той. — Нямам много възможности.
	— Зает ли си? Много сделки, а?
	— Изпитът — повтори Джейк. — Току-що се явих за трети път. — Той се загледа в мен с оня спокоен, искрен и измъчен израз, който сигурно се появяваше на лицето му, когато искаше да легне с някоя мадама. Не ми беше необходим наръчник с тълкувания, за да разбера, че тук нещо ми се крои.
	— Три опита и си вън — каза той. Ако три пъти се провалиш, трябва да чакаш пет години, за да се явиш отново. Правилникът ми беше известен. Аз бях един от съставителите. — Фирмата е длъжна да ме уволни. Баща ми ще умре. Направо ще умре. — С неговата кариера на адвокат фактически бе свършено, но Джейк не се съмняваше, че най-трудно щеше да му бъде със собствения му баща.
	Когато бях момче, бащата на Джейк бе важна личност и колега на Тутс в Градския съвет. Облечен в средновековна власт, типично упражнявана от всеки съветник в Дюсейбъл, бащата на Джейк живееше в нашия херметизиран католически квартал като владетел сред своите поданици. На осемнайсети юни шейсет и четвърта, когато навърших двайсет и една, баща ми ме взе и заведе при съветника Айгър, за да го помоли да ми намери място в полицията. Бях изкарал няколко години в колеж и се прехранвах криво-ляво като пътуващ търговец на прахосмукачки, мотаех се из Факултета по изкуствата, бях нещо като битник по книжарниците, средностатистическият объркан младеж, ирландче, което все още живее вкъщи при мама, без идея за собственото си бъдеще. В полицията поне нямаше да бъда съвсем нищо, щях да се отърва и от военната служба, макар да не го разправях наляво-надясно, като всичко това не беше следствие от никакви левичарски убеждения, а просто временна спирка по житейския път, където въобще нямах желание да се отбивам, защото никога не съм понасял заповеди от когото и да е. Минаха три години, разбих си коляното и влязох без изпити в университета, никакви наборни комисии, никакъв Виетнам, записах се най-вече за да бъда отново в учебно заведение, още една от странните случайности, с които човек се сблъсква в живота.
	Седнал в кабинета, който приличаше на помещение в сутерен, украсен с карти и плакати от минали политически кампании, с четири масивни, старомодни телефона, които заемаха почти цялото бюро, толкова огромни, черни и тежки, че можеха да се използват и като смъртоносно оръжие, съветникът Айгър ме увери, че молбата ми за постъпване в полицията ще бъде удовлетворена без никакви проблеми. Човек не можеше да не му се възхити, разполагаше с такава власт и толкова разточително я използваше. Беше от типа политици, които човек можеше да разбере, а и чиито правила за почтеност бяха отдавна установени и добре известни — първо аз, после семейството, после приятелите. Той не беше противник на правото или принципите. Само че те не бяха оперативни елементи. След три седмици бях курсант в предварително избрания клас, който постъпваше в Академията. А сега синът му седеше срещу мен и въпреки че Джейк отричаше баща му да има представа как стоят нещата, това нищо не променяше. Аз бях задължен. Бях задължен на семейството. Човек отлично разбираше, че баща му би разглеждал нещата точно така.
	Направих единствения си опит по отношение на нравствеността.
	— Джейк, мисля, че би трябвало да поговорим за нещо друго.
	— Да, разбира се. — Той заби поглед в чашата си. — Миналата седмица се явих на теста. Имаше един въпрос, обърках го ужасно, нещо от гражданското право, ставаше дума за решение за развод, аз изписах куп хартия, но за брачните договори. — Той поклати глава. Горкичкият красавец Джейк, щеше да се разплаче. И наистина се разплака. Голям мъж, а ронеше сълзи в джина с тоник като хлапе. — Нали ме разбираш, ужасно съжалявам. — Той се овладя. Обядвахме десетина минути в гробно мълчание, после той повтори колко съжалявал и си тръгна.
	Едно от чудноватите неща, които човек научава в живота, е, че важните институции са важни вследствие на качествата, приписвани им от хората, а не като отражение на реалната им дейност, понякога твърде прозаична. Резултатите при този изпит се изчисляват по следния начин. Разпращаме изпитните работи на десет души екзаминатори в щата, по един за всеки въпрос. Те се връщат обратно по пощата, купчини пакети, натрупани безцеремонно като боклук. Цели дни секретарките ги сортират, после събират оценките, а адвокатите от колегията проверяват аритметиката. Това са и окончателните резултати. Със седемдесет точки изпитът е взет, с шейсет и девет — не. Джейк имаше шейсет и шест — открих оценките му на бюрото на един от помощник-администраторите в оная нощ, когато реших да ги изровя. Тоя, който бе оценявал работата на Джейк по гражданско право, му бе писал тройка по максимална оценка десет. Тройка и осмица могат да си приличат много, дори човек да няма склонност към фалшификации. Не поемах никакъв риск; никой нямаше да разбере. Освен мен, естествено.
	И въпреки това вие сигурно се чудите защо го направих. Не заради Джейк, Бог ми е свидетел, не дори защото мама и моят старец биха се срамували при мисълта, че не съм се погрижил за приятеля си. Предполагам, че си мислех за Удхъл и за неговия любимец, който смесваше етика със собственото „аз“, за ония педантични екзаминатори, моите колеги, още един тим, в който не исках да участвам, още едно сдружение, на което нямаше да позволя никакви претенции над душата ми. По същата причина постъпих така със Зурлата, после излъгах, тъй като нямах желание да застана на чиято и да е страна.
	Джейк ме заведе на обяд една седмица след обявяването на резултатите. Беше радостен като хлапе. Непрекъснато се разтапяше, а аз не продумвах. Поздравих го, когато ми каза, че е издържал. Стиснах му ръката.
	— Може би си мислиш, че ще забравя това, но не си познал — рече той.
	_No comprendo._* Благодари на себе си. Ти си изкара теста.
	[* Не разбирам (исп.). — Б.пр.]
	— Не ми пробутвай тези глупости.
	— Слушай, Джейк, съвършенството идва с работата. Ти успя. Е? Нека го забравим.
	— Прав си. А миналия път… нека да ти кажа… прилоша ми. Рекох си, та той е ченге. Говориш така с човек, който е бил ченге.
	Видът му обясняваше всичко: ние с теб значи сме приятели. Близки приятели. Това самодоволно усещане за другарство у Джейк така и не изчезна през годините. Животът му сега минава в голф в кънтри клуба и чукане зад гърба на третата му жена, но в онзи ден преди двайсет и една години аз трябваше да разбера, че съм възвърнал главната вяра в живота му — нали разбираш, ние сме особена порода, можем да надхитрим бедата само ако се държим един за друг. Искаше ми се да го заплюя в лицето.
	— Било каквото било, Джейк — рекох. — Забрави…
	— Никога.
	Знаех, че това е проклятие.


>>>	Б. Вашият детектив посещава Америка на Хърбърт Хувър

	Чаках Джейк в приемната на четирийсет и четвъртия етаж, шефския етаж на „ТН“, и се чувствах нищожество сред тази напудрена със самомнителност атмосфера, която ме смазва. Някой ден сигурно ще се намери кой да ми обясни защо тази наша система, за която се предполага, че величае различията и индивидуалния избор, все пак се превръща в инструмент и така чрез него всички правят един и същи избор. Чрез своите въздушни линии, банки и хотели „ТН“ е въртяла бизнес миналата година с всеки двама от трима американци, което прави повече от петдесет милиона души. Мнозина от тях не смятат, че „ТН“ е нещо повече от аеробус, но се оказва, че сред най-широките слоеве най-елементарният контакт с двайсет и пет милиона живота, особено ако между тях има изтъкнати люде, придава на институцията невероятната репутация на величавост и могъщество.
	Секретарката на Джейк ме упъти и Негово чаровно благородие се изправи да ме посрещне. Кабинетът му е толкова просторен, че когато влязох, той ми помаха с ръка. Веднага щом останахме насаме, Джейк седна на ъгъла на бюрото, стъпил с единия крак върху дебелия килим. Не можех да се отърва от мисълта, че това е поза, която е виждал на реклама в списание. Беше си облякъл сакото. Косата му бе грижливо сресана. За да се намира на приказка, той имаше навик да ми говори за нашия едновремешен квартал, за приятелите от гимназията, за нашето място сред поколенията. Днес обаче започна направо. Както се опасявах, беше се захванал с Бърт.
	— Слушай, стари друже, трябва да ти призная, че си играя на гоненица. За бога, какво става там долу, при вас?
	— И аз бих искал да знам, Джейк.
	— Ама и ти — продължи той. — Не ми помагаш кой знае колко. Разбрах, че си ходил да се срещаш с Нокрис.
	Мълвата лети бързо.
	— Сигурно не си бил стигнал с асансьора до партера, когато Нокрис ми се обади, за да научи каква е работата. Мога ли да попитам с какво си се захванал?
	— Е, хайде, хайде — рекох дружелюбно. Никога не противоречах на Джейк. Толкова години бях свидетел как баща ми се съобразява с капитана на пожарникарите. — Какво да ти обяснявам, играя си на сляпа баба. Не можем да открием това чудо „Литиплекс“. Може би ищецът знае. Не допусках, че Мартин е пробвал същия номер и с Питър.
	Джейк реагира спокойно. Преценяваше ме.
	— Да, но беше необходимо. А ти се появи и започна да разлайваш кучетата. Не можехме да си позволим подобно тършуване. — Нокрис очевидно бе преживял славни минути с този телефонен разговор: „Тия тъпаци, на които плащате по триста на час. С лопата да ги ринеш. Двама се занимават само с пощата. Хо-хо-хо!“. Джейк бе усетил убождането и аз плащах за това.
	— Слушай, Мак, стари приятелю, нека обсъдим анонсите. — Джейк е цар на подобни изрази, жаргона на гилдията, още един стил, в който няма равен. Заобля ръбовете, но като баща си не изпуска ножа между зъбите, а пък аз го познавам прекалено добре, в този момент нямаше значение кое върви и кое — не, той бе на път да смени тона. — Оня — Джейк посочи вратата на съседните покои, на председателя, снижавайки глас, — оня поляк там. Хем ме харесва, хем — не. Де да го знам какво ще му скимне утре. Да предположим, че не е президент на клуба на привържениците. Е, и? Може би смята, че аз не наемам подходящи адвокати и плащам прекалено на ония, които съм подбрал. Всичко може да се предположи. Само че ще му се наложи да се примири с мен. И знаеш ли защо?
	— Заради управителния съвет?
	— Заради управителния съвет, точно така. Защото тук има различни мнения, някои от членовете вярват, че аз мога да летя и без криле. И знаеш ли защо?
	— Защо?
	— Защото аз, а и адвокатите, които наемам, се оправяме успешно с тази катастрофа, която струва триста милиона на компанията, а това е една страхотна яма, за която сме отделили сто милиона, за да си платим нашия дял, и ние — аз, твоята фирма, Мартин, всички ние се оправяме с това чудо и действително правим пари за тази компания. Почти двайсет милиона. Всеки долар, внесен по тази сметка, е орден за особени заслуги. За всички нас. И поредна, нова точка в общия резултат. Така ли е?
	Кимнах.
	— Разбира се.
	Налагаше се да го изтърпя да ме поучава като дете, да се насилвам да се усмихвам и да се държа така, сякаш той изобретяваше колелото пред мен.
	— Нека поразнищим този предполагаем бизнес с Бърт. Много смущаващо. Мен ако питаш, изобщо не вярвам на цялата история. Ако повярвам, още повече ще се паникьосам. Все пак, ако проявим спокойствие и се доберем до дъното на нещата, и евентуално прегледаме сметките, струва ми се, че може да изникне нещичко. Само че каквото отгоре, това и отдолу — чудесно, навираш нос, разнищваш… Това е единственият разумен начин. Само че, стари ми друже, нека не изпускаме топката от поглед. Ако се втурнеш да дразниш адвокатите на ищеца, така ще им се прииска да се захванат да ни ровят сметките една по една, преди да сме уравнили всичко през следващия месец, ако я докараш дотам, че и разни нокрисовци надушат за допълнителното, което сме си докарали, те ще си съдерат задниците да докопат и последния ни цент. Да не говорим за останалите обвиняеми. Затова зарежи това, което си мислиш, че се е случило с Бърт, защото всички ние здравата ще я загазим. Разбираш ли ме? Всяка крачка трябва да бъде предпазлива. Казах ти го оня ден. _Бъди дискретен._
	Усетил нещо, Тад Кшишински, председателят на управителния съвет проточи шия през страничната врата. В един съвършен свят с пълно основание бихте могли да мразите тоя тип, самодоволен и педантичен като Панучи, вечната печеливша карта, тип, който се опиянява от собствената си личност. Само че при него нещата не стоят точно така. Малко над метър и шейсет, той е един жизнерадостен дребосък, но щом влезе в стаята, човек придобива усещането, като че някой изведнъж е включил ядрен реактор, страхотно жизнено човече, току ви отвяло през стената.
	— Здравей, ченге! — каза той и се приближи да ми стисне ръката.
	Мускулест бивш гимнастик, с пленителен поглед. Както обикновено, аз се почудих какво общо може да има между Бръши и него, но той винаги изглеждаше толкова слънчев, че нищо не можех да отгатна.
	— Здравей, Тад.
	Той не държеше на формалностите, никога не шикалкавеше, по-скоро би обяснил, че е син на водопроводчик, били са осем деца, сега има девет рожби и спи само по три часа в денонощието и според собствените му думи се интересува единствено от семейството си, своя бог и от увеличението на богатството на ония, които са му се доверили, завъртайки мангизите им, като купува акции на „ТН“. Беше повече от очевидно, че само като кимна и стисна ръката на Джейк, той го уплаши до смърт. Двамата представляваха два полюса на американската етническа общност, едно време отхвърляни, но през шейсетте намерили своя път в обетованата земя — Джейк, безхарактерен и без корени, устремен към всичко суетно, за което си мечтаеше тълпата, и Кшишински, приел като послание от Библията всички онези приказки, в които вярваха имигрантите — за упорития труд, за силата на духа и за възможностите да промениш лицето на света. Стоях неловко между двамата, внезапно осъзнал, че хармонията между тях е невъзможна. Джейк имаше зад гърба си мощни поддръжници в управителния съвет на „ТН“, но Кшишински бе принуден да го мрази. Точно това имаше предвид Джейк, когато говореше, че излишъкът по 397 бе главната му надежда.
	— Е, щом си тук, значи пак сме я загазили.
	Тад добродушно ме тупна по рамото и се засмя на собствената си шега, после заговори с Джейк по някакъв проблем, който имали във Фиджи. „ТН“, естествено, притежава хотели навсякъде. Токио. Париж. Но те се настаниха в Далечния изток преди всички, което в тези трудни времена означава, че подобни операции са особено важни. Тад се интересува много повече от министър-председателя Миязава, отколкото от Бил Клинтън. Човек би трябвало да се позамисли за това, защото няма да е далеч времето, когато персоните от корпорациите ще се превърнат в една безотечествена суперкласа, която ще си живее със сделките и голфа и ще се вълнува много повече дали си станал МБА*, отколкото къде си роден. Отново са се възцарили Средните векове с дребните, разпокъсани херцогства и феодални владения, които веят собствени флагове и са готови да приемат за васал всеки, готов да обрече живота си на сюзерена. Всеки, улисан да се самовъзхвалява, че червените са захвърлени на бунището, ще има да се чуди кой е печелившият, когато се окаже, че „Кока-Кола“ кандидатства за място в ООН.
	[* Магистър по бизнес администрация. — Б.пр.]
	Когато Тад най-сетне си тръгна, Джейк хвърли отровен поглед в гърба му.
	— Хайде да се поразходим — предложи той и се запъти към коридора, а аз го последвах, поздравявайки познатите. За мен едно посещение горе означава многобройни сърдечни поздрави, с които се опитвам да припомня на хората по върховете, че не съм нито пиян, нито умрял. Когато наближихме асансьора, един куриер, от онази кавалерия с минималните заплати, които си пробиват път в гъмжилото по централните улици с велосипеди, изскочи стремително, облечен в яркооранжева жилетка върху протрития вълнен пуловер. Влязохме в асансьора и Джейк каза:
	— Искам да съм сигурен, че и двамата сме от една и съща страна на линията. — Натисна бутона с надпис „Затваряне“ и се обърна към мен, щом вратите се хлопнаха.
	— За Бърт ли говорим? — попитах аз.
	— За цялата история.
	Асансьорът потегли и Джейк натисна бутона за долния етаж.
	— Знаеш какво искам, всичко трябва да мине чисто. Ами ако Кеймин изобщо не се появи?
	— Тогава?
	Той направи крачка, така че почти се прилепи към мен, пръстът му все още забит в бутона за затваряне, а асансьорът забави ход.
	— Тук никой не трябва да чува и дума повече за това. — Джейк ме изгледа отвисоко, вратите бавно се плъзнаха и той излезе навън в ярката светлина.


>>	XII. Споделени тайни

>>>	А. Момчета и момичета заедно

	— SOS — рекох аз, надничайки в кабинета на Мартин.
	Секретарката му бе изчезнала, затова почуках леко и пъхнах глава. Глиндора стоеше до бюрото му.
	— О, по дяволите! — промърморих и почти нахълтах, а двамата ме загледаха. Настъпи кратък, неловък миг. Глиндора ми хвърли поглед, с който едва ли не искаше да ме умъртви, а моята първа мисъл бе, че е дошла да се оплаква от методите ми на разследване. Това бе една от многобройните роли на Мартин, мистър Всезнайко, поел отговорност за всички недоволни, изтормозени и безпомощни. Ако през първата година някой не може да се оправи, ако някой от съдружниците започне да се побърква или е обект на измама, Мартин е насреща. Ще речете — съчувствие, само че сте далеч от истината, по-скоро това е неговото олимпийско величие. Аз съм тук, ето ме, самият Олимп.
	Мартин обаче не изглеждаше особено обезпокоен, когато ме зърна. Дори ми се усмихна и небрежно ми махна да вляза в претрупания му със странни предмети кабинет. Започна да обяснява, че Глиндора му показвала вчерашните постъпления — така де, старшият съдружник и шефът на счетоводния отдел отчитат заедно печалбата в края на годината. Само че се сепнах от позата, в която ги заварих. Не че беше смущаваща — тя бе на разстояние от него, на около метър от стола му. Но стоеше от неговата страна на бюрото, Мартин се бе обърнал към нея и към матовата светлина, която струеше от огромните прозорци зад гърба й, протегнал крака, скръстил ръце върху корема си, отпуснат, достъпен, съвсем нетипично за Мартин, не тоя Мартин, когото познаваме, вечно нащрек. Може би озадачеността ми се дължеше на изненадата, че я виждам все така настръхнала срещу мен.
	Както и да е, Мартин ми обясни, че почти били свършили, тя се възползва от намека и измарширува покрай мен, без да ме удостои с поглед. Признавам, че ми стана кофти.
	— Току-що говорих с Джейк — казах на Мартин, щом Глиндора излезе.
	— Нещо тревожно ли?
	Помислих си, че е изписано върху лицето ми. Сърцето ми все още пърхаше като на заек — Джейк бе прозвучал доста зловещо. Започнах да му описвам срещата, а той слушаше замислено. Ако разгледате внимателно Мартин, ще забележите, че етническите му черти са съвсем отчетливи — той е от ония косматите, мрачни типове, които очаквате да видите как товарят камион, с гъста брада, която придава на лицето му синкав оттенък. Баща му бил шивач, обслужвал гангстерите и Мартин споменава понякога детството си, когато се налага да привлече някой клиент със скромно потекло или да се обезпокои конкуренцията. Има си подръка няколко пикантни историйки как е доставял смокинги в един известен публичен дом на Доувър Стрийт в Саут Енд. За разлика от мен той не търси упование в миналото и не позволява то да му влияе. Проявява самодоволното благородство на човек, който се е издигнал, прекарвайки летата в Нюпорт. Женен е за елегантна, висока англичанка — Найла — сякаш току-що цъфнала от някоя градина. Широкополи шапки, блузи и фусти. Мартин е изцяло такъв, какъвто е решил да бъде, и почти не реагира на моите обяснения, с изключение на случаите, когато нещо изневиделица го принуждава да ме прекъсне.
	— Добре ще бъде да спрем дотук — каза той. — По-редно би било да те изслушам заедно с моите колеги. — Имаше предвид Комисията. — Днес Карл пак ще идва в града.
	Мартин предложи среща в четири и ме остави да я уреждам. Върнах се при Лусинда и я помолих да се свърже по телефоните, а аз опитах да се обадя на Панучи, защото исках да разменим няколко думи насаме. После спрях за миг до бюрото на секретарката ми и хвърлих едно око на списъка на банките, издали кредитните ми карти, с които вече се бе свързала. За първи път ми мина през ум, че картата на Кам Робъртс също бе в портфейла ми. Нямах представа как да постъпя с нея.
	Влезе Бръши, пристъпвайки небрежно по нейния безцеремонен маниер, но веднага се втренчи в мен.
	— Господи, Мак, изглеждаш ужасно. — Нямаше никакво съмнение, че това бе вярно. Джейк ми взриви адреналина, а сърцето ми продължаваше да блъска в гърдите. — Да не си болен?
	— Май съм поизстинал. — Обърнах се, но тя ме последва загрижена в кабинета ми. — Може да е някаква депресия.
	— Депресия ли?
	— От разговора вчера.
	— Ти пък, нали ме знаеш каква съм буйна средиземноморска кръв. Понякога ги приказвам едни!
	— Защо, имаше право…
	Тя се огледа, късо подстригани коси, огромни перлени обеци, открито лице, здрава и жизнена, сякаш всеки миг бе готова да захвърли високите токове и ловко да парира онзи, който й е насреща.
	— Може и да съм имала. — Тя се усмихна.
	— Снощи дори излязох и си помислих в един момент, че бих могъл да си го поразвъртя.
	В зяпналата й уста бих могъл да преброя всичките зъби.
	— И? — настоя тя.
	— Какво „и“?
	— И? — повтори, госпожицата Непукистка.
	— Накрая ме обраха пиян.
	Тя избухна в гръмогласен смях. Попита ме дали съм добре, после запя, много фалшиво, няколко такта от „Търсейки любовта там, където не трябва“.
	— Няма защо да злорадстваш.
	— Защо трябва да злорадствам? — попита тя и отново се засмя.
	Обърнах й гръб, за да прегледам пощата. Нови писма от Комисията, в които се напомняше за закъснението в събирането на парите, бюлетина. Чух я да затваря вратата, щракването на бравата предизвика странна, лека, сладострастна тръпка, някакъв необуздан импулс, породен от нашия разговор и последните двайсет и четири часа, някакъв блед спомен за онова, което се случва между мъж и жена насаме. Бръши обаче съвсем не мислеше за това.
	— Чете ли вестника? — попита тя. Бяха публикували още едно малко съобщение за Арчи, в което споменаваха с няколко думи, че все още не са го намерили. След като ми разказа за съобщението, Бръши продължи: — Смяташ ли, че това е той? Оня, за когото говореха в Руската баня? — Бръши никога не пропускаше и най-дребната подробност.
	— Смятам — отвърнах, а после, без да си давам точно сметка, добавих, ровейки из пощата: — Между другото, той е мъртъв.
	— Кой е мъртъв?
	— Ами той. Арчи. Съвсем мъртъв.
	— Откъде знаеш?
	Разказах й за находката си.
	— Бърт има проблем в хладилника, който никакъв прах за пране не може да премахне.
	Тя седеше на протрития ми диван и прокарваше пръсти през късата си коса, докато й разказвах за трупа.
	— Как можа да не ми кажеш?
	— Хайде сега, объркваш понятията. По-правилният въпрос е защо изобщо ти казвам всичко. Това си е точно „адвокат-клиент“, няма майтап. Ченгетата ще ми извият врата, ако открият, че съм бил наоколо.
	— Бърт ли го е убил?
	— Може и да е той.
	— Бърт?
	— Ти го каза.
	— Не съм.
	— Може и да не си.
	— Кой тогава?
	— Някой друг. Сигурно някой от тузарите.
	— Те вече не си цапат ръцете.
	— Не ме питай — рекох, — ти си италианката.
	— Е, хайде сега. Исках да кажа, някой обикновен човек.
	— Този не е от тях, Бръши. Ако се занимаваш с хазарт, трябва да си от тях.
	— Защо?
	— Защо ли? Защото това е _техен_ бизнес. От начало до край. А тия юначаги не признават конкуренция. Залагай си елегантно и тежко, но ще даваш онова, което им се полага — те му викат „уличен данък“. Иначе ти се случва нещо неприятно на физиката или те „запознават“ с някой от техните любими поклонници на юмручното право. А да не говорим, че предлагат и много ценни услуги. Имаш клиент, който не бърза особено с плащанията, тия момчета са в състояние да го накарат здравата да се разбърза, повярвай ми. Без тях бизнесът не върви.
	Тя ме гледаше втрещено. Все още не разбираше.
	— Как да ти го обясня, нещо като оня твой клиент за застраховките. Как се казваше групировката?
	Тя ми припомни името — стабилна групировка, която й превеждаше вноските си по иска в Средния запад. Важна бизнес операция и когато произнасяше името, Бръши яко се измъчи да прикрие колко много се гордее с постижението си.
	— Да речем, че те притежават четири билиона в недвижимо имущество и средства за застраховки при произшествия в Калифорния. Как биха могли да бъдат сигурни, че няма да хлътнат, когато някъде нещо се случи?
	— Те презастраховат.
	— Точно така. Намират няколко големи, стабилни компании и буквално застраховат тяхната застраховка. Букмейкърите вършат същото. Истинският добър букмейкър не е комарджия. Както и твоят клиент по застраховката. Букмейкърите си докарват десет процента печалба върху твоето залагане, независимо дали печелиш, или губиш. Ти залагаш сто, дължиш му сто и десет. Оттам идват парите. При всяко залагане той иска да заложиш на губещия, а аз — на печелившия. Той ти взема сто и десет долара, удържа си двайсет и ти дава деветдесет.
	Бръши ме прекъсна:
	— Нямаш шанс, Малой. Той ще използва твоите пари, за да плати на мен.
	— Много смешно. — Престорих се, че опитвам да я ръгна в ребрата, и продължих: — Всеки път, когато работата стане рискована, когато спечеленото е много повече от загубеното или обратно, той ще постъпи като застрахователната компания. Ще сложи точка. Ще презастрахова. Наречи го както си искаш. А в този бизнес, ако решиш да прекъснеш, по-добре да си в системата. Иначе до теб няма да има никой. Освен това, ако се нуждаеш от някой Мистър Велик и Стабилен, точно това е групировката, която винаги може да поеме твоите операции.
	— Добре де, в какво е сгрешил той? Говоря за Арчи.
	— Може да ги е мотал с уличната такса. — Има хора, на които са им видели сметката и за по-малко. А и неговите номера с кредитните карти: може да е решил, че няма нужда от тях. Но дори и на един статистик в застрахователно дружество, който има вземане-даване с Вегас, може да му се наложи да прекъсне. Това, от което имах нужда, бе да разменя няколко думи насаме с някой, който бе в играта. В този миг Тутс изплува в съзнанието ми.
	Изчерпах всички възможни отговори и попитах Бръши дали иска да обядваме заедно.
	— Не мога, пристига Панучи. Обещах му, че ще обядвам с него.
	— С Панучи ли? — Той не фигурираше между известните й приятели или контакти, но припомняйки си вчерашния ден, аз си прехапах езика и попитах: — Какво става? Нещо като Сретение Господне ли?
	Това бе нейно предположение. В нашата фирма на всеки съдружник са гарантирани седемдесет и пет процента от спечелените през предходните дванайсет месеца, които се получават след всяко тримесечие на финансовата ни година. След това, на трийсет и първи януари, Комисията разпределя остатъка и обявява резултатите на Сретение Господне. Всички обличат смокинги и се запътват към клуба „Белведере“ за вечеря. Там се разполагаме в елегантна обстановка и си разменяме шегички. На тръгване всеки получава по един плик, в който фигурира неговият дял от приходите на фирмата. Никой не отсъства. Всеки съдружник се прибира вкъщи сам, облян в ослепителната светлина на успеха или потънал във временна депресия. Злословията започват още на другия ден и продължават през по-голямата част от годината чак до следващото Сретение Господне. Някои организират кампания срещу Комисията, изтъквайки всички добри дела и постижения, многобройните нови клиенти, огромния процент постъпления. С цел да ограничи раздорите, Панучи, който изработва първия вариант на точкуването, обикаля влиятелните съдружници, за да се увери, че те ще приемат становището на Комисията за своя собствен принос. Поне така съм чувал. Мен Панучи никога не ме е канил на обяд. Единствената информация, която получавам, е чрез клюките преди или след събитието, тъй като се предполага, че делът на всеки — както и срамните му части — си е само негова работа и е неизвестен на другите. Когато преди три години ме орязаха за първи път, бях толкова вбесен, че един път късно през нощта аз надникнах в чекмеджето на Мартин, където пази списъка с точките. Щях да получа удар, като видях, че всички лентяи и некадърници печелят повече от мен.
	— Какво ще кажеш да обядваме утре заедно? — попита Бръши. — Ще намеря някое място с покривки. Искам да поговорим. — Тя ме докосна по коляното. Кръглото й лице бе развълнувано. Емилия Бръша е може би единственото човешко същество, което проявява интерес към моето душевно състояние.


>>>	Б. Полицейски тайни

	След като Бръши си тръгна, аз вдигнах телефона и позвъних в Макграт Хол, главното управление на полицията в Киндъл Каунти. Бяха минали двайсет и две години, но помнех номера наизуст. Поисках да ме свържат с Ал Лагодис, който работеше в архива, и заявих, че ще намина. Не му оставих възможност да ми откаже, но дори и така успях да доловя, че той бе толкова ентусиазиран от новината, колкото ако му бях съобщил, че продавам лотарийни билети за благотворителна акция.
	Макграт Хол е каменна сграда, огромна като замък, в южния край на централната част на града, точно където свършват високите сгради, кварталите стават мръсни и мрачни, с ярки реклами на млади танцьорки над кръчми, бърлоги, където пияници и извратени типове от високите сгради си допиваха с проститутките в обедните часове. Пристигнах след десет минути. След като се легитимирах на входа, извикаха Ал, за да вляза с него.
	— Как е? — Ал ме измери с пронизващо прям поглед.
	— Знаеш.
	— Чак пък толкова… — Той се засмя.
	С Ал се познавахме още от времето, когато бях във „Финансови престъпления“, и той смяташе, че съм постъпил правилно със Зурлата. Не че правеше нещо кой знае какво, само дето винаги съм подозирал, че подхвърля тайно по нещичко на ФБР — някъде на четири очи, на чаша кафе им снасяше подробна информация, която вероятно би нарекъл „слухове“. Винаги съм смятал, че точно той насочи ония от ФБР към мен. Ал е един от малцината, който продължава да говори за това — макар да предпочиташе да няма никой наоколо. Бяха изминали две десетилетия, но той все още въртеше очи с надеждата, че никой няма да го зърне с Мак Малой, легендарния неудачник. В управлението нямаше кой знае какви промени. Вече се мяркаха и момичета, те крачеха из сумрачните стари коридори, запасали пищови, с вратовръзки и ризи, които, според мен, не вървят за хора с цици, но макар и съвсем млади, вече си бяха изработили полицейската походка, която също сякаш предизвиква: „Я да те видя, смееш ли да посегнеш“.
	— Хубава бърлога — казах аз.
	Ал имаше на разположение една кутийка с метални преградни стени, боядисани в полицейско синьо. Без таван. Тук се говореше с приглушен глас, а седнеш ли на стола, можеш да докоснеш стените с ръка. Ал беше работил във „Финансовите“ четиринайсет години. Когато вкараха Зурлата, него го изкараха — благоразумие и мъжество, знаете ги тия работи — и той се премести в архива, което при всички положения е по-добрият вариант. Сега е едно от ченгетата, загърбили изнурителните дни, беше се оттеглил в девета глуха на полицейската житейска схема и сигурно щеше да остане там до пенсия, а тя вече го очакваше, защото наближаваше петдесет и пет години. Наоколо е пълно с дебелокожи типове с продрани от тютюна гласове. Работното му време е от осем до четири и половина. Надзирава писарите и попълва формуляри. Никой не стреля по него, никой не го рита по задника. Има си спомените, които го поддържат във форма, както и съпруга, която го връща в правия път, когато попрехвърли с бирата и подхване глупави приказки за това колко хубаво би било, ако се върне в патрулите. Хрисим глупак с лице, подпухнало от алкохола.
	— Трябва ми да проверя няколко неща.
	— Давай. — Сложи ме да седна до миниатюрното бюро, а оттам стигаше само да протегне ръка, за да затвори вратата, което и направи.
	— Ти беше във „Финансовите“ много по-дълго от мен. Трябва ми информация от Пико Луан — кой контролира една банкова сметка.
	Ал поклати глава.
	— Няма да стане, забрави я тая. — После попита, като се опитваше да изглежда незаинтересуван. — За какво става дума?
	Изплъзнах се.
	— Не съм съвсем сигурен. Направо съм объркан. Нека да ти обясня. Един ми каза, че говорил по телефона с генералния директор на банка в Пико Луан и оня му намекнал между другото чия е сметката. Как ти се струва?
	— Няма човек там, който би си отворил устата. Да не говорим за телефон. Ония типове вечно пеят една и съща песен. Вървете в посолството. Срещнете се с нашия дипломат и му пъхнете нещо в ръката. Попълнете формуляр. Изчакайте една вечност. После още една. Накрая ще ти изпратят красив документ, от истински по-истински, никога не си виждал толкова печати и ленти, ще помислиш, че си на парад на проклетите ветерани от войните, но той си е чисто и просто едно лайно, ония няма да ти кажат дори първото име на майка си, когато става дума за нечии пари в банката. Ти си ходил там. Знаеш как е.
	Знаех, но не го помислих в оня първи ден, когато Мартин ни разказа за обаждането в банката, защото в края на краищата Мартин си е Мартин. Сега изведнъж ми стана много чудно как съм се захванал с това. Все едно да се опитваш да хванеш вятъра. Господи!
	— Един-два пъти бяхме натясно — продължи Лагодис — и наемахме едно гадно влечуго, което наричаше себе си адвокат и твърдеше, че има връзки в банката. Оказа се страхотен въжеиграч! Според мен хиляда процента мошеник. Можеш да го пробваш. Ако те интересува моето мнение, повече вяра имам на най-големите шарлатани. — Ал отново поклати глава, но аз му казах, че ще си запиша името.
	Стържейки със стола по пода, той стана и отиде в средата на архивния отдел, откъдето се дочуваше шум и където бяха разположени компютърните терминали и картотеките, както и няколко празни бюра поради обедния час. От мястото, където бях седнал, виждах един-единствен униформен, който ядеше сандвич, увит в хартия, и преглеждаше „Трибюн“. Макграт Хол, главното управление с разните отдели, и особено архива, си остава все пак глуха линия, място, където всички гълтат валиум, тук човек би се заклел, че царува безвремие, но аз бях радостен, че съм отново сред тази мрачна, бюрократична атмосфера, изпитвайки желязното полицейско усещане, че си напълно неуязвим.
	Тъжната истина е, че чувството, че съм бил ченге, никога няма да ме напусне. По-безлична духовна среда от тази — здраве му кажи. Или пък по-щастлива — вследствие на всичко това. Ченгетата се сблъскват с кого ли не — с водача на скаутите, който гони по цял ден малките момченца, с бизнесмена, който печели куп пари, но го хващат, че краде още повече; с майката, дето пребива детето си от бой и вие отчаяно, когато някой полицай пристигне с представител на детски приют, за да го отведат. Виждаш я как протяга ръце, как коленичи и се моли, а сълзите й текат като река, така че човек съзира помитащата стихия на нейната агония, вижда, че й отнемат цялата извратена или не вселена, защото всичко е съсредоточено в това дете, не само непоносимата й болка, но и някаква жалка надежда, че може би ще успее да изтръгне страданието от себе си и ще го прехвърли другаде, където ще бъде по-осезаемо и тя ще го потиска по-лесно. Ченгето вижда всичко и се чуди как би успяло да разбере дали част от това не се корени и у него самото? Само дето сега е на страната на доброто и е в униформа…
	— Джоа Пиндлинг — прочетох на картичката, която Ал ми подаде. — Що за име е това?
	— Тоя ще ти струва някой и друг долар, уверявам те. Е, разбира се, мъжага като теб, с качества и лично обаяние, сигурно ще успееш да отидеш там лично, ще завържеш нови приятелства и сам ще се добереш до информацията.
	— От ония приятели, от които ще ми поолекнат джобовете ли?
	— Всичко е възможно. Разбира се, може да се случи някой, който няма да е толкова благ като теб. И тогава се превръщаш в изтъкнат познавач по съдопроизводството в Пико Луан.
	— Е, това вече е приказка, дума да няма.
	— Нали! Веднъж си побъбрихме с двама гостуващи лектори. Условията в затворите в Пико Луан, драги, не приличат много на тези в хотел „Риджънси“. Кенефът е дълбока дупка насред килията, толкова дълбока, че кой знае накъде води. През нощта пазачите обичат да се заиграват с белите момчета. Пази си задника, мой човек. А си сгафил нещо, а отиваш на майната си.
	— Ясно.
	Ал млъкна за миг, изчаквайки реакцията ми. Беше с вратовръзка и, посред зима, риза с къси ръкави, леко опъната върху биреното шкембе. Казах му, че налетях на Зурлата, но той вече знаеше. Такива са си в полицията. За тях всяка новина е с вчерашна дата.
	— Пусна ме да си вървя — добавих аз.
	— По-добре повече не се срещайте. Ще ти откъсне главата и ще ти прегризе гърлото. От това, което знам за него, само като чуе името ти, и се изприщва. Доста се е впрегнал.
	— Сигурно е така. — Мислех да попитам Ал дали знае какво разследва Джо, за да докопам още нещичко за Кам, но реших да не предизвиквам повече съдбата.
	— Така — рече Ал разсеяно и повдигна панталоните си, които се смъкваха всеки път, когато се полюлееше напред-назад. — Трябва да внимаваш за куп неща.
	Нищо ново не ми казваше.


>>	XIII. Кой казва, че адвокатите не са упорити?

>>>	А. При Тутс

	Бях приет в адвокатската кантора на Тутс с пищна церемониалност, с която, без съмнение, засипваха всеки гост. Подпирайки се на бастуна си, с угаснала пура, напъхана в устата, той ме представи на всяка от секретарките и на половината от своите съдружници, страхотно прочутия Мак Малой, който помага на полковника в оная история. След това ме въведе в кабинета си и се впусна в дълги обяснения за снимките по стените.
	Целият кабинет на Тутс би трябвало да се пренесе непокътнат в някой музей, ако не като паметник на политическия живот на двайсет и първи век, то като свидетелство за способностите на индивида да се самовеличае. Стаята приличаше на гробницата на полковник Тутс Пучо. Имаше снимки с автографи на полковника с всеки президент демократ от Франклин Делано Рузвелт до наши дни и две с Айзенхауер, Тутс в униформа и на двете. Имаше почетни знаци от Бнай Брит (Мъж на годината), от Сестрите на бедните и от Музея на изкуствата на Киндъл Каунти, специална награда от филхармонията — кларнет, отлят от бронз, религиозни реликви от признателни духовници и дълъг поздравителен адрес от Градската лига, вероятно единственото поздравление, което Тутс бе получил от цветнокожи през последните трийсет години, но то също бе в рамка. Следваха чукче на председателстващ, връчено от Градския съвет при пенсионирането, с годините, прекарани в съвета, гравирани върху бронзовата дръжка, преминаваща в дървеното чукалце, снимки на Тутс със спортни звезди и политически светила, някои отдавнашни покойници със забравени имена. В абсолютния фокус на вниманието, окачени точно над огромното старо бюро, висяха медалите, строени в стъклена витринка, а специална лампичка озаряваше сребърната звезда на Тутс, положена на черно кадифе. Отдадох й задължителния един миг, за да покажа възхищението си и, както винаги, се зачудих дали Тутс бе удостоен с нея заради действителна храброст, или и тя бе част от неизбежните му сделки. Застанал между тези стени, човек бе склонен да мисли, че себевъзхвалата и колекционирането на флагове и ленти е много по-важно за Тутс от събитията, които всички те ознаменуваха.
	— Така — рече той и седна най-сетне, — не знаех, че правиш лични посещения.
	— Понякога. Бих искал да поговорим.
	— Показания ли ще давам?
	Обясних му, че не искам никакви показания, и преместих стола си по-наблизо.
	— Тутс, ще позволиш ли един приятелски въпрос? Между приятели?
	Последва неискреното: „За теб — всичко“. Отвърнах му по същия начин — че е единственият човек, който ще може да ми отговори. Той се усмихна, петимен за комплименти, без да се интересува доколко са искрени.
	— Дали не си чул нещо за един тип от застрахователния бизнес, статистик, за когото пишат из вестниците, че бил изчезнал. Върнън Коучъл. Викали са му Арчи. Бих искал да разбера дали си чувал да съществува някаква причина, заради която някой да иска да го гръмне.
	Тутс весело се засмя, сякаш бях разказал пикантен виц. Съсухреното лице не изразяваше ни най-малък признак на обида. Но аз забелязах, че старецът стисна бастуна, а в замъглените му очи се мярна нещо заплашително.
	— Мак, драги приятелю, мога ли да те помоля за нещо?
	— Разбира се.
	— Питай ме за друго.
	Замълчах.
	— Слушай какво, Мак, цял живот съм следвал едно правило. Следвам го още от времето, когато нямах и косъм на брадата си. Познавам те много отдавна. Ти си умно момче. Но нека да ти кажа нещо. Не задавай въпроси за бизнеса на другите. Той си е тяхна работа и нека те да му берат грижата.
	Приех съвета му сериозно. Тутс ме погледна и ми намигна.
	— Добре, полковник, но все пак имам голям проблем.
	— Казвай. Да не би тоя да те е изиграл с някоя застрахователна полица?
	— Ще ти обясня. Един мой съдружник изчезна, казва се Кеймин. Бърт Кеймин. Нямам никаква представа къде е. Тоя тип обаче, Арчи, носи бяла риза, има готина вратовръзка и го дава като букмейкър. А моят човек, Кеймин, залага при него. Поне така ми се струва. — Хвърлих едно око на Тутс — май го бях заинтересувал.
	— Както и да е, Арчи е мъртъв. Това ми е известно. И много скоро, всеки миг ще се появят ченгетата, за да си поприказваме за това. А да си призная, хич не ми се ще да се озовавам в небрано лозе. Затова задавам въпроси. Трябва да разбера какво става, защото може да ми се наложи да мина по ръба. — Опитвах се да изглеждам притеснен и искрен, прекланяйки се пред една от многобройните сили, които господстваха в живота на Тутс. Той обаче не се хващаше така лесно.
	— Напълно откровен ли си, Мак?
	— Доколкото е възможно.
	Тутс се засмя. Това му хареса. Измъкна пурата и се задълбочи да изучава разръфания й край в сумрака на кабинета. Тя приличаше на водорасло, завито на масур.
	— Ти разбираш ли им на букмейкърите? — попита той.
	— Не всичко.
	— Така значи… Някой се захваща с това, но трябва да прехвърли част от залаганията, нали?
	— Както правят застрахователните компании. Не иска да поеме целия риск. Дотолкова разбирам.
	— Тоя човек е извадил страхотен късмет. По някакъв начин винаги е прехвърлял част от сумите, когато е започвал да губи.
	— Как може да прехвърля само губещите обзалагания? Не ги ли е прехвърлял предварително? Преди състезанието. Надбягване ли ще бъде, мач ли, каквото и да е там.
	— Така е правил — заяви Тутс.
	Бях стъпил на хлъзгаво. Тутс внимателно въртеше пурата си.
	— Искаш да кажеш, че той е знаел предварително резултатите от състезанията? Така ли смяташ? Знаел е, че са уговорени?
	— Слушай какво — рече Тутс, — човек може да рискува, може и да не рискува. Capisc*? И да се грижи за приятелите си. Иначе няма да има приятели, а само врагове. Нали? Така е устроен животът.
	[* Разбираш ли? (итал.). — Б.пр.]
	— Така изглежда, Тутс. И няма жертви.
	Това му допадна. Нямаше нужда от повече обяснения.
	— Сега вече сме наясно — рече той, — ти ми зададе въпрос, после втори, каза ми някои неща, аз ти казах други, поговорихме си. Така ли е? Някой задава въпроси, някои неща ги знаеш, други не ги знаеш. Нали?
	— Да.
	— Добре. — Той се изсмя рязко и самодоволно, чак тръпки да те полазят. — Така. Ще спечелим ли делото?
	— Бих искал да ти отговоря с „да“, полковник. Положението е много заплетено.
	Той сви рамене, тук бе в свои води, имаше възможност да изглежда врял, кипял и зрял.
	— Дай най-доброто, на което си способен. Няма да ме осъдят на смърт, нали?
	И двамата бяхме на това мнение.
	— Кой ще участва, ти или фустата?
	— Фустата си я бива — уверих го.
	— Така говорят. Да, да, така говорят. Чувам, че била малко шавлива. — Бях сигурен, че ще я пробва.
	— Жена с опит — рекох.
	— С голям опит.
	— Полковник, ще се опитам и аз да присъствам. Но другото също ми е грижа. Арчи. Бърт.
	Той ме разбра. Понякога човек попада точно на целта. Изпрати ме до вратата.
	— Не забравяй моето правило. — Тутс насочи пурата към мен. — Не задавай въпроси за бизнеса на другите.
	Да, тези думи заседнаха дълбоко в съзнанието ми.


>>>	Б. Счетоводни тайни

	Върнах се в Кулата, асансьорът спря на трийсет и втория етаж. Никой не се качи, но аз почувствах, че съдбата ми прави знак, изскочих навън и хукнах по коридора към счетоводството. Влязох и шефът на отдела, госпожа Глиндора Гейнс, седеше насреща ми.
	Разположих се до нея. Върху бюрото й нямаше абсолютно нищо с изключение на една-единствена папка, която тя прехвърляше — наложен ред, допълващ познатото впечатление за властен и упорит характер. Тя продължи да прелиства, като очевидно не желаеше дори да ми кимне. По лицето й пробяга бегла следа от сянка на усмивка, тутакси отпратена в забвение.
	— Глиндора — подхванах спокойно аз, — приеми го ей така, не на сериозно, защото не казвам, че ще го направя, но представи си, че разкажа на Комисията как си ме разигравала? Представи си, че съм един от твоите шефове, а не някакъв глупак?
	Опитвах се думите ми да звучат благоразумно, може би гадничко, но спокойно. В голямата зала една дузина служещи се суетяха, погълнати от хаоса в края на годината, сметачни машини бълваха ленти, а от телефоните се носеха накъсани електронни писукания. Върху някои бюра бяха наредени цветни купчинки с чекове.
	— Смяташ да говориш с Комисията, така ли? Ами разкажи им тогава и за следното. — Тя изправи гръб и хвърли изпитателен поглед към вратата. — Разкажи им как си дошъл в моя апартамент, как си удрял и натискал звънеца и си вдигал невъобразим шум, как си говорил какви ли не глупости за Бърт и когато ти отворих вратата, ти не каза нито дума за него. След това как ме хвана с една ръка за цицата, с другата — за задника и как се отървах от дъртата ти похотливост единствено благодарение на връзката ти с Анонимните алкохолици и затова, че хукна да купуваш пиене. Това също можеш да им го разкажеш.
	В очакване на ефекта от казаното тя процеди обичайната си усмивка със стиснати устни, сякаш се насилваше да затегне някой болт. Глиндора превръщаше всичко в битка и тя съзнаваше, че ме е сразила. Моята карта щеше да се окаже бита. И още по-жалко — смешна. Никой нямаше да повярва, че съм я хванал на шега за цицата. А ако разберяха, че пак съм захванал да къркам, с реномето ми на частния детектив Точния изстрел щеше да е свършено, да не говорим за мястото ми във фирмата.
	— Глиндора, много добре знаеш какво става…
	Тя се наведе, подпряна на ръце, а изпъкналите й форми в оранжевата блуза се набиваха на очи. Дебел слой пурпурни сенки покриваха клепачите й като цветен прашец.
	— Това е всичко, което знам, Мак. Ти си един загубеняк, мухльо. — Тя отново се подсмиваше злобно, доволна, че знае моите тайни.
	Ала аз също знаех част от нейните. Насочих пръст към нея и заявих:
	— Ти пък си падаш по белите момчета.
	Кимнах — сигурно я имитирах. Но в същото време съжалих, че го направих. Тя се стегна и се дръпна назад. Отново се озовахме в старото положение, в което винаги се намирахме — аз те превъзхождам, ха-ха. Нова битка. Двамата се надигравахме, та дано се самодокажем. Но аз исках да е така и опитах нещо, което при дадените обстоятелства изглеждаше дръзко — посегнах и сграбчих едната й ръка. Докосването, огромната ми розова лапа върху нейната кафява ръка бе шокиращо и за двама ни. Точно това целях.
	— Слушай какво — рекох, — много добре знаеш, че съм като теб, и аз работя тук. Не се опитвам да ти бъда господар или шеф. Да съм го правил някога? Ако искаш, наречи ме коравосърдечен, груб, каквото ти хрумне. Но да съм ти се изпречвал някога на пътя? Ония горе ми нареждат: „Намери Бърт!“, и аз искам да го намеря. Ще ти кажа истината — това е задача, която _трябва_ да свърша. Така че хайде да сложим точка, а? Бъди човек.
	В тъжния си тон внезапно открих едно самопризнание. През цялото време говорех за рискованото начинание с издирването на Бърт като за някакво необичайно усилие към промяна в моя живот. Само се залъгвах обаче, залъгвах си ума с илюзии как ще избягам с парите или ще спечеля уважението на съдружниците. Въпреки всичко бях заложил много повече в рискованото начинание, отколкото допусках. Може би животът ми вървеше към своя край. Може би шансовете ми бяха минимални. Сега обаче разбирах, че си бях обещал да не напускам тази лудница по начина, по който бях влязъл. Нещо у мен вярваше и се уповаваше на онова, което дори и в своето немощно, мъждукащо съществувание приличаше на надежда.
	Признавайки го, аз се държах с Глиндора така, както тя не одобряваше, защото се показвах уязвим и готов да ме стъпче. Тя се взираше в мен, невярваща, засегната, вбесена от физическия допир. Изтегли ръката си и плъзна стола назад, за да ме изгледа — и двамата продължавахме да се измерваме с поглед. Тя държеше на стила си: „Хей, аз съм упорита черна кучка!“, и не го изключваше от автопилот, нещо като расова реторика, която едновременно прикрива и закодира. Знаех много добре какво си мисли. Знаех, че е упорита. Като Гручо, който не желае да бъде член на клуб, където биха го приели, Глиндора държеше да бъде първата, която да отблъсне. Мисията бе приключена. Но да се потопиш в погледа й е доста разбулващо и потвърждение, че тя е по-различна от другите. Не знам дали човек би могъл да улови ексцентричните й фантазии как ще я отровят с алуминиеви съдове и дали не чете тайно Корана. Но в нея има много повече, отколкото дава вид. И това е последната обида, която отправя към повечето от нас. Че никога няма да допусне да проникнем в нея. Въпреки това тя си има свое тайно място. И той го заявява с увереност, сам обитател на свои собствени тайни места — той, който за малко е бил там, при нея, предишната вечер, и който сега отново хлопа на вратата й.
	— Аз _трябва_ да намеря Бърт.
	Тя се наведе към мен и заговори с по-мек тон, може би сам по себе си молба.
	— Не, Мак, не трябва. Кажи им, че си се опитвал и толкова. — Това бе послание. Глиндора играеше ролята на медиум, на оракул, но дори сега аз не бях сигурен дали ме умолява, или предупреждава.
	— Кажи ми още нещо, Глин. Нямам нишка, за която да се захвана. Какво прикриваш? Кажи ми поне за бележката.
	Тя отново се стегна, лицето й застина. Сякаш наблюдавах как някой затръшва с яд врата.
	— Твърде много искаш, драги.
	Не беше ясно аз или тя бяхме прекалили, аз ли исках информация, на която нямах право, или всичко опираше до цената, която тя не желаеше да плати. Както и да беше, отговорът бе „не“. Тя се изправи и мина покрай мен. Диреше прикритие. Замислих се какво трябва да направя. Можех да изискам ключовете й и да претърся кабинета. Можех да наема хора, които набързо щяха да преровят папките. Аз обаче взех компромисно решение. Без да се обръщам, заявих, преди да се е отдалечила:
	— Ще ти кажа само още нещо. — Токчетата й спряха да почукват, разбрах, че е застанала на прага. — Никога и нито за миг не съм те хващал за задника!
	Когато се обърнах, по устните й играеше лека усмивка или подобие на усмивка. В това поне успях. Но тя нямаше да отстъпи нито педя.
	— Ти го казваш — рече Глиндора.


>>>	В. Самият дявол

	— Това е договор с дявола — говореше Панучи.
	Карл, Уош, Мартин и аз седяхме в същата облицована с ламперия зала за съвещания, където се бяхме срещнали в началото на седмицата. Зимното слънце се беше подало за миг, част от диска бе провиснала иззад облаците, сякаш се подаваше от нечий джоб. Според дизайнерския замисъл тежките завеси бяха постоянно вдигнати и дългата орехова маса просветляваше на гаснеща светлина с цвят на карамел. Когато пристигнах, тримата ме чакаха и аз набързо им разказах за разговора с Джейк Айгър сутринта. Не споменах нищо за бележката на Бърт и за срещата с Нокрис. Глиндора ме бе предупредила да бъда предпазлив и за двете, пък и не бях кой знае колко нетърпелив да разчитам на Мартин, чиито мотиви продължаваха да ме озадачават. Двамата с Карл слушаха мрачно думите ми, но Уош схващаше по-бавно.
	— Иска да каже, че ако не можем да се оправим с престъплението, няма да го разтръбяваме — обърна се Мартин към него. — Джейк е загрижен за себе си. Не може да отиде при своя шеф, при Кшишински, и да му разкаже, без да постави себе си в опасно положение. В края на краищата кой първи натовари Бърт с 397? Той иска да си държим устата затворена.
	— Аха — рече Уош и съвсем неуспешно се опита да прикрие факта, че е безкрайно доволен. — И къде ще приключим с Джейк?
	— В леглото, ако мога така да се изразя — отвърна Мартин. — Сплели мръсни ръце. Той не може да скъса напълно с нас, нали? Наш заложник е.
	— Ние също сме негови заложници — рече Панучи, предизвиквайки с думите си напрегнато мълчание.
	— Само че ние вече съобщихме проблема на клиента — продължи Уош. — Изпълнихме дълга си. Ако той предпочита да не изпълни своя… — Махайки с опакото на елегантната си бяла ръка, той отпрати въпроса към нравственото забвение. За Уош нещата бяха приключили. Чисто разрешение. Пет милиона изчезнали, мълчание до гроб.
	— Всъщност Джейк не вярва — казах аз. — Той се надява сметките да докажат, че не е вярно.
	— Това са глупости — обади се Панучи. — Той се преструва. Знаем, че клиентът изобщо не е информиран. Ако продължаваме да поддържаме тази линия, все едно че не сме съобщавали нищо.
	С единствената разлика, естествено, че съществуваше далеч по-минимален риск да ни разкрият. Финансовата ревизия на сметката, от която бяха изчезнали парите, зависеше изцяло от разпорежданията и контрола на Джейк. Той щеше да ни прикрива, за да прикрие себе си. Сега си обясних думите му сутринта, когато говореше за отчетността.
	Четиримата млъкнахме отново. През цялото време на съвещанието вниманието ми бе насочено към Мартин. Уош вече бе избрал своя път по линията на най-малкото съпротивление, за Карл разрешението на проблема бе също така очевидно, въпрос на печалби и загуби. Главата му вече гъмжеше от приходи и разходи. Но разсъжденията на Мартин, в унисон с характера му, явно бяха по-сложни. Подобно на статуя на Аристотел погледът му бе забит в небесата, потънал във висш размисъл. Мартин е истински Човек на ценностите, адвокат, който не разглежда правото само като бизнес или спорт. Член е на милион благотворителни комитети. Противник на Бомбата, на смъртното наказание, на замърсяването на околната среда, защитник на абортите, на грамотността и на подобряването на житейските условия на бедните. От години е председател на Комисията за реката, посветила усилията си водата да бъде толкова чиста, че да става за пиене или да могат хората да плуват, цели, които, ако бъдем откровени, няма да постигнем дори дълго след като сме колонизирали Марс, но въпреки това той ще ви заведе на разходка по запустелите, потънали в боклуци речни брегове, обрасли с прерийни треви, и гръмогласно ще ви опише алеите за велосипеди и кейовете за лодки, които вижда в мечтите си.
	Подобно на всеки Човек на ценностите, който е адвокат, Мартин не се занимава с тези дейности току-така. Те го правят известен, помагат му да привлича клиенти. Те преди всичко инвестират в него същото, което дават знанията по право — усещането за власт. Хванал кормилото на властта с две ръце, Мартин се раздира от възторг. Когато говори за дарението от четиристотин милиона долара, което направихме преди две години на „ТН“, очите му блестят като на котарак. Когато изрича „интернационална компания“, той го прави с тона, с който свещеникът раздава нафора и произнася „тялото Господне“. Мартин усеща начина, по който бизнесът управлява Америка, и винаги е на разположение, изпълнен с желание да помогне.
	Въпреки това него не го вълнува единствено усещането за собствена значимост, тъй като е ангажиран. Вълнува го и онова, което клиентите държат да научат — правилно или не, законно или не. Той е навигаторът, човекът с компаса, тоя, който съветва знаменитостите ако не за нравствеността, то поне за правилата и принципите. Неговите клиенти могат да се поразтъпчат навън в градината и да си заровят обувките в калта. Той обаче остава в своя кабинет и чертае техния път по звездите. Когато си ляга вечер и моли за Божията благословия, той обяснява на Господа, че помага на своите клиенти да следват благопристойно и по-леко своя път по жестокия и непонятен свят, който Бог е сътворил. Като всички нас, вероятно и Мартин не е в състояние да прецака логиката, ала все пак той вярва, че се е заел с начинание, което в основата си е добро.
	Слушайки това, сигурен съм, че си тананикате „Бойният химн на републиката“ и марширувате на място. Така е. Аз само се опитвам да ви обясня как стоят нещата. Не се подсмивайте. Много лесно е да си поет, защитен от дверите на университета, или монах в манастир, и да усещаш, че съществува духовен живот, на който си се посветил. Но я си покажете носа в гъмжащия град, където всяка душа стене — аз искам, аз трябва… — където по-голямата част от общественото планиране се заключава в пресмятане как всички да се държат на почетно разстояние — елате и се опитайте да си представите начините, по които едно огромно, непокорно общество може да бъде приобщено към по-висшите стремежи на човечеството за всецяло развитие на човешкия род, за добруването на мнозинството и за привилегиите на малцинството. Винаги съм смятал, че това е задачата на правото и пред него ядрената физика изглежда като детска игра.
	Уош най-накрая наруши продължителното мълчание с въпроса, който никой нямаше желание да зададе:
	— А какво обяснение ще получат другите?
	Мартин се засмя и без да продума, огледа всички ни, навеждайки замислено глава. Това бе само жест, потвърждение за всичко, което ставаше в стаята — жест, изпълнен с неясна заплаха. Следващата стъпка беше да се потопи перото в кръв.
	— Къде каза, че бил заминал Бърт? — попитах аз. — Вече триста души тук задават този въпрос.
	— Ами можеш да отговориш, че доколкото ни е известно, той е в Пико Луан — отвърна Панучи. — Пенсионирал се е. Това ще заобиколи неудобните въпроси. Препращайте кореспонденцията му до тамошната банка. Тия неща изобщо не ме занимават в момента.
	— Пенсионер? — рекох аз. — Как така? Той е едва на четирийсет и една.
	— Няма човек, който познава добре Бърт Кеймин и който да не е убеден, че той е способен на подобна импулсивна постъпка — рече Уош, размахвайки лулата. И имаше право. През последните пет години Бърт няколко пъти бе вършил доста по-странни неща. — Това е в негов стил и е напълно възможно. А колкото до безпокойството ти, Карл, че Джейк е пренебрегнал нашия доклад… — Уош поднесе запалката към лулата си — аз лично не вярвам, че Джейк Айгър би излъгал.
	Това бе нещо като _non sequitur_*, но всички разбрахме какво има предвид Уош. Ако някога излезеше наяве, че тайната не е била запазена, можехме да заявим, че сме се доверили на Джейк, за да бъдем честни, почтителни и откровени и да опазим интересите на „ТН“ по най-добрия начин, и че сме готови да кажем всичко, което се очаква от нас. Мълчанието отгоре ще го приемем като израз на желанието на „ТН“ да запази неопетнено името си и да съхрани разплащателния фонд от попълзновенията на адвокатите на ищеца. Ще изразим голямата си изненада от постъпката на Джейк. Пред лицето на връхлитащото ни бедствие Уош, който бе настанил Джейк в „ТН“ преди години, щеше да натопи протежето си за катастрофата.
	[* Част от казаното се премълчава (лат.). — Б.пр.]
	Мартин обаче веднага прозря намеренията на Уош.
	— Ако поемеш по този път — рече Мартин, моят любимец, човекът, който би могъл да принуди Кийтс да премисли дали красотата е истина или обратното, — а после настъпи денят, когато ще трябва да даваме обяснения, всички до един ще лъжем. От нас ще научат четири различни версии на това, което е ставало в тази стая. — Погледът му прониза всеки един от нас и се спря върху мен.
	— За да не се повтарям — каза той, — надявам се да намериш Бърт.


>>>	Г. Шефът на финансите

	Панучи каза:
	— Това е обезпокоително.
	След съвещанието се отправихме към моя кабинет по коридора, чиито стени бяха в лавици с томове. Мартин и декораторът бяха решили, че ще бъде много шик, ако стените са покрити с федерални и щатски издания със златни подвързии, макар за сътрудниците да наставаше истински ад, когато търсеха необходимите им справочници.
	Карл бе долетял за втори път през тази седмица от Вашингтон. В стремежа си да угодим на „ТН“ и да ограничим до минимум контактите им с други големи фирми, преди петнайсет години открихме втора кантора във Вашингтон, която да се занимава с делата на Федералната авиационна агенция и на Гражданския борд по аеронавтика. След това въздушните полети заприличаха на движенията на топка по време на тенис мач и ние се оказахме с трийсет души адвокати без работа. Тогава се появи Панучи, бивш юридически секретар във Върховния съд на съдията Ренкуист, с шест милиона годишен доход благодарение на Роналд Рейгън, който през осемдесет и втора направи Карл най-младия член досега на Комисията по движението на ценните книжа.
	За юридическите фирми се говори, че в тях се трудят търсачи, подавачи и работяги, а в първата категория при нас влизат Карл, Мартин и Бръши, които откриват едрите риби с дебелите портфейли, за да си предложат услугите, после идват обслужващите съдружници като мен, които контролират качеството на извършваната работа, надзиравайки третата категория, младите черноработници, които се потят в библиотеката сред бумагите. Тъжното заключение е, че има много по-малко търсачи, отколкото подавачи, а и търсачите непрекъснато настояват за по-голям пай. Карл напуснал предишната си фирма, защото били много старомодни, което означава, че не му плащали това, което е смятал, че заслужава, и самото му присъствие между нас предупреждава, че трябва да бъдем нащрек, за да не се случи същото и тук. Има безброй начини за това. Човек може да накара сътрудниците да останат още четвърт час след полунощ или да се увеличават смехотворно цените на допълнителните услуги — петдесет цента на страница, за да се унищожат секретни документи на нашата машина, но в края на краищата се оказа, че най-добрият начин лъвовете на фирмата да бъдат доволни е в нея да има по-малко хора, с които да поделят парите, сиреч да се уволнят няколко подавачи и да прехвърлят на Карл техните точки. Мнозина от „Г и Г“ твърдяха, че това никога няма да стане, но бе оказан натиск, а Карл, който е шеф на подкомисията по финансите на фирмата, никога не е споделял подобно становище. Неизменно бе смятал, че ще го предумвам за заплатата си през следващата година, и щом като вратата на кабинета ми се затвори, премина на друга тема.
	— Е, какво ново по въпроса с изчезналия съдружник?
	— Почти нищо. Все още не се е мяркал.
	— Хм! — понамръщи се Панучи.
	— Имам молба към теб като шеф на финансите.
	Той кимна. Безмълвен. Готвеше се за решителна отбрана. Несъзнателно вдигна ръка към главата си. На темето му имаше плешиво петно с големината на портокал и човек разбираше по начина, по който вечно се суетеше, че то го подлудява — проклето несъвършенство, неподдаващо се на корекция, безспорен факт, че и той, както всички останали, е жертва на приумиците на съдбата.
	— Нали ти казах, че искам да отида до Пико Луан.
	Карл обмисляше. Дори когато го молеха, той не бе склонен да се съгласява бързо.
	— В началото на седмицата не намираше идеята за сполучлива.
	— Това е единствената нишка, която ми е останала.
	Карл кимна. Беше прав от самото начало и, разбира се, бе съгласен. От друга страна, лоялността към мен бе твърде закърняла, за да му обяснявам, че има нещо ексцентрично в обяснението на Мартин за телефонния разговор с Международната банка за финансиране.
	— Там има един адвокат, когото бих искал да ангажирам. Зависи от твоето одобрение. — Подадох му визитната картичка, която бях взел от Лагодис. — За него се говорело, че прави черна магия и така изнася разни неща от банките.
	Панучи издаде някакъв звук, но не отрони нито дума. Това, което ще кажа, няма нищо общо с работата — тоя Панучи води невероятен живот, туй елегантно човече с остри мустачки е един страхотен образ. Сега е на съпруга номер четири — всички до една блондинки, пищни до безумие, и с всяка женитба стават все по-високи, а той пристига на работа с различни автомобили, модификации от „Формула едно“, кога шелби, кога лотус, една от друга по-шикозни. Понякога може би по цял ден в главата му се вихрят фантазии за живот като от филмите на Джон Уейн, разни всевъзможни банални истории. Но в кантората не личи какви ги мисли. По лицето му не трепва никакъв мускул. Сега като че ли пак нямаше какво да добави. Панучи докосна крайчето на мустака си с лакиран нокът.
	— Честно казано, смятах да прехвърля разходите по пътуването на новия бюджет — казах аз. — Може би ще се наложи да взема някой за свидетел на разговорите. Исках да те предупредя, за да няма разправии, когато пристигнат сметките.
	— Говори ли за това с Мартин и Уош?
	— Не бих искал. — Тези думи доста ме разкриваха пред Карл, но той ги попиваше, както и всичко останало, безмълвно. Оставях всичко на шанса. Карл, по природа, обичаше да запазва нещата за себе си. Не можех да си представя как слага вето на собствената си идея.
	— Ти ще се окажеш много по-сложна личност, отколкото съм си представял — каза Панучи.
	Аз леко кимнах. Реших, че това може да означава и комплимент.
	Преди да отвори вратата, Карл рече:
	— Дръж ме в течение. — И изчезна, самодоволен и невъзмутим, оставяйки своето обичайно послание — всеки за себе си.
	Рационален егоизъм — ето това е веруюто на Карл. Той се кланя пред олтара на свободния пазар. По същия начин, по който Фройд е смятал, че всичко е секс, Панучи вярва, че всяко обществено взаимодействие, без значение колко сложно е то, може да се уреди, като му се определи някаква цена. Градоустройство. Образование. За да работи системата, всички имаме нужда от конкуренция и мотив за печалба. Знам, че това е само теория. Нека всеки се бори да спусне кофата си в реката, а после да прави каквото иска с водата, която е извадил. Едни ще я сварят, други ще я пият, а някои дами и господа „могат да решат да се окъпят“. Ще процъфтява предприемачеството, хората ще бъдат щастливи, всички ние ще получим от тази миризлива, необходима субстанция във формата на балсам или ментолови цигари. Само че какъв вид възприема нравствената социална система с фундаментални принципи като „аз“, „на мен“ и „мой“? Нашите деца ги възприемат още от двегодишни, а следващите двайсет години се мъчим да им втълпяваме, че в живота съществуват и по-висши неща.
	Останах в кабинета си цялата вечер и прегледах всичко, което бях изоставил в препускане насам-натам през последните дни. Бележки и писма. Обадих се на всички телефони, откъдето ме бяха търсили. Почти не бях хапвал. Бях уморен, очите и костите ми тръпнеха от махмурлука. От време на време затварях очи и ми се струваше, че все още дълбоко в гърлото ми витае острият вкус на уискито, което бях погълнал.
	Накрая хванах диктофона. В този час градът навън бе застинал и болезнено притихнал, тъмни форми и случайни светлинки, нещо като гравюра — сиво върху тъмносиньо и блестящо черно. Самотна кола ревеше по хребета на супермагистралата. А аз бях едно живо същество, което се крие в тъмнината сред зигзагите и чупките на огромната сграда и което говори само на себе си. Светлината от мачтата на самотен ледоразбивач от бреговата охрана се носи нагоре по реката.
	Все по-лесно става, дори и на самия мен, че никога не ще запозная Комисията с нито една дума от всичко чуто. Като оставим настрана обидите, които бих могъл да изтрия, аз съм лъгал или крил много неща от всеки един от тях. А колкото до теб, мила Елейн, диктофонът или някаква там лента няма да направят общуването ни по-добро. Така че всички се чудим — на кого ги говоря всички тези неща?
	В съзнанието ми изплуват образи. Не ме питайте какви образи. Но съзирам някаква логика и усещам нечие присъствие, то ще получи всичко, някой си с безкрайно неясни черти, към когото въпреки всичко понякога се улавям, че се обръщам. Това си Ти. Вечното „Ти“. „Ти“ в моето съзнание. Пол, възраст и характер — неизвестни. Без никакви сведения за житейски опит и знания. Някой, който се носи като мъглявина в далечните сфери на космоса. И въпреки всичко, мой близки приятелю, смятам, че това е за теб.
	Разбира се, аз се опитвам да си представя твоите превъплъщения. Ти може да бъдеш ченге или агент на ФБР, с душа като стомана, да заключваш ръкописа през нощта, за да си сигурен, че жена ти няма да се възмути от мръсните думи, а когато останеш сам, ще ровиш страниците и ще търсиш друг пасаж, в който описвам как ръката ми отново се намира… там. Може би си ирландец, към петдесетте, на когото му се струва, че въобще не приличам на теб. Или си момче, което намира цялата тази история за досадна. Или пък професор, който решава, че всичко е отвратително, от начало докрай.
	Който и да си, аз искам нещо от Теб. Не възхищение, Бог ми е свидетел, нямам кой знае какво мнение за себе си. Как бих могъл да го нарека по друг начин освен общуване? Разбирателство. Нека тази мощна магическа светлина прелети над бездните от пространство и време. От мен. Към теб. И обратно. Начинът, по който мълниите избухват от небето към земята, а после се връщат обратно в небесата и във вселената отвъд. Това продължава вечно и до безкрайност, до светове, за които физиците ни учат, че материята се равнява на времето. А в същото време в едно кътче на тази скромна планета някой разцепва дърво, коминчето дими и едно човешко същество седи будно и се диви на чудото от енергия и светлина.


>	Четвърти запис
>	30 януари, 1 часът сутринта

>>	XIV. Здравейте, момчета!
>>	Петък, 27 януари

>>>	А. Заподозрян в убийство

	Петък сутринта. Докато минавах през въртящите се врати на Кулата, един млад човек ме спря, лицето му в белези от шарка, косата — зализана назад, а екстравагантното яке — от кожата на някакво причудливо създание. Познавах го отнякъде, може би актьор от телевизията.
	— Господин Малой? — Той обърна значката си към мен и аз веднага познах глистообразния партньор на Зурлата — Дюи.
	— О, здравейте, момчета! — рекох аз.
	— Джино иска да размени две думи с теб.
	Аз се огледах във всички посоки. Не вярвах, че мога да се озова на стотина метра от Зурлата, без да го усетя подобно на детектор с инфрачервени лъчи против ракети. Дюи сочеше към бордюра на тротоара, където съзрях някакъв ръждясал пикап.
	Попитах го какво ще стане, ако откажа.
	— Слушай, прави това, което искаш. Мен ако питаш, не бих го дразнил. Доста си я загазил.
	Зурлата бе изпаднал в особено настроение, а Дюи само ме информираше. Имаше нещо печално в него. Животът измъдряше какви ли не братства, а нашето с Дюи бе едно от най-странните — и двамата бяхме партньори на Зурлата. Има толкова много хора по тая земя, които биха разбрали неговото положение, какъвто и да беше той, и аз бях един от тях. Цял миг се измервахме с погледи, тълпата от центъра на града ни заливаше, после го последвах до пикапа, който приличаше на разнебитена камионетка за доставки, понесла склеротичните си ръждиви тенекиени петна, между които се съзираха отворите за резервните гуми, два отзад и по два отстрани.
	Дюи отвори задните врати и аз видях Зурлата и едно черно ченге. Пикапът служеше за наблюдение. Нямаше възможност да разбера откога ме следяха, сигурно отдавна, за да знаят, че не съм горе. Може и да са ме проследили от къщи или по-вероятно да са се обадили на Лусинда и да са разбрали, че все още не съм пристигнал. Над всеки отвор бяха монтирани видеокамери на поставки и две редици от съоръжения върху малки дървени конзоли зад седалката на шофьора. Целият пикап бе тапициран в мръсен сив мъхест плат, сплъстен и протрит на пода, с дупки от фасове. Полицаите висяха вътре по цели нощи, молеха се един-друг да не пърдят и наблюдаваха, каквото наблюдаваха — търговци на наркотици, босове на мафията или смахнати, които се хвалеха, че искат да убият някой сенатор. По стените имаше поставки за чаши, а върху кухините над колелата бяха поставени тапицирани пейки. Зурлата седеше до електронното табло, нахлупил спортна шапка с къса козирка. Предположих, че това бе маскировката му. По-скоро кимнах, отколкото поздравих, а Дюи ме прихвана за лакътя, за да ми помогне да се кача. Вътре вонеше на пържено.
	Учудих се, че Зурлата се намира на подобно място. Наблюденията бяха работа на съвършено друг отдел. Едно време, когато бях ченге, биха запокитили молба за помощ от „Финансови престъпления“ по-бързо и от боклук. Зурлата обаче си имаше някакъв свой полицейски отдел, свои собствени връзки и правила. Братовчедите му бяха ченгета, двамата му братя — също, и всеки един от „моите момчета“, както ги наричаше, бе намерил свое кътче в Макграт Хол. Той бе в състояние да уреди всеки дребен проблем — отпуск, болнични или безотчетни пари за някой доносник. Разбира се, че правеше услуги — дори и извън полицията. Момчетата, с които бе израснал, ония, които сега внасяха риба, натъпкана с хероин, или живееха от комар, тичаха при него по всяко време, когато я закъсаха, и Джино винаги помагаше. Въпроси не се задаваха. Националната банка на Зурлата за сторени и дължими услуги. Единственото смущаващо бе, че той използваше своите хора, за да ме държи под наблюдение.
	Седнах на пейката и Зурлата скочи прав. Нямаше грешка, беше в блестящо настроение.
	— Познавам една гадна мръсница, Малой, която не е чак толкова умна, колкото я смяташ. — Изчака да лапна въдицата, но не стана. — Ти си знаел, че съм седнал върху кредитната карта, нали?
	Погледнах черното ченге — висок, с вълнено сако и жилетка, но без вратовръзка. Той се спотайваше до съоръженията. Бях готов да се обзаложа, че пикапът се числеше на него.
	— Тоя пак има халюцинации — рекох.
	— Недей да ми се правиш на голям хитрец — вдигна пръст Зурльо. — Онова копеле ми пробутва същата история. Колко му брои?
	— Не разбирам за какво говориш. — Естествено, че разбирах. Зурлата преследваше Кам Робъртс по същия начин, както и аз — с кредитната му карта.
	Да си в полицията, и то във „Финансови престъпления“, си има своите огромни преимущества. Ония в банката, които се занимават с кредитните карти, се нуждаят от хора във „Финансовите“, които са готови да отскочат до някой задлъжнял, влязъл с двайсет хилядарки, и да му напомнят, че няма да е зле бързо да се разплати, защото от тази работа може да излезе и криминално престъпление. А сега ставаше дума точно за разплащане. Всеки път, когато минаваше плащане по сметката на Кам Робъртс, компютърният център в Алабама сигнализираше на Зурлата. Можеха да засекат Кам по целия свят, а когато той се появеше, Джино бе готов да хукне където и да е и да го спипа, ако имаше късмет, или поне да разбере къде е бил, как изглежда и да инструктира собственика на магазина или управителя на хотела, че ако тоя тип или пък някой, който пита за него, пак се появи, веднага да му дръпне една жица. Сега разбирах, че точно така ме бе надушил в университетския хотел.
	Както и да е, беше очевидно, че Джино и Дюи вчера цял ден бяха обикаляли Норт Енд и магазините за компактдискове, високи маратонки, спортни фланелки и видеоигри и така бяха получили подробно описание на едно тринайсетгодишно мексиканче, което в никакъв случай не беше двайсет и седем годишен чернокож с оредяла коса.
	Дюи чоплеше зъбите си с нокът и тримата ме бяха зяпнали.
	— Не съм му плащал.
	— Разбира се, че не си — каза Дюи. — Той разправя, че ти е задигнал портфейла, докато си спял в някакъв шеви край строежите.
	— Звучи правдоподобно.
	— На мен пък не ми звучи — намеси се Зурлата. — От това, което чувам, си бил на лечение при Анонимните алкохолици. Там се грижат за теб, а?
	От гледна точка на Зурлата аз изглеждах много хитър. Не е тайна, че ченгетата в патрулите използват малолетни за мръсната работа, защото, да си говорим направо, дете на такава възраст закон не го лови. Престъпниците наемат дванайсетгодишни да разнасят дрогата, използват ги дори за убийства. Зурлата бе решил, че съм дал на момчето кредитната карта на Кам Робъртс и съм му казал да купува до спукване или ченгетата ще се появят, и — ето ти версията готова.
	— Ти му купуваш време, за да избяга, Малой. — Не бях сигурен дали Джино има предвид Бърт или Кам Робъртс, или те бяха едно и също лице. — Какъв ти е той на теб?
	— Кой? — попитах.
	— Кого според теб търся бе, лайнар?
	— Да не би Кам Робъртс? — налучквах аз.
	Той ме иронизира с мрачна физиономия ала Марлон Брандо: „Кам Робъртс!“. Повтори името няколко пъти, а гласът му непрекъснато се повишаваше. После се озлоби. Очите му бяха влажни, припламваха искри — да, ясно защо хората говореха за Зурлата и за дрогата. От друга страна, винаги е бил избухлив.
	— Веднага искам да чуя къде е. Казвай!
	— Да не си му приготвил заповед за задържане? — Все още исках да разбера за какво става дума и в какво подозираха Кам, който и да беше той.
	— А, няма да стане, Малой. Даваш — получаваш. Това не е еднопосочна улица.
	— Сбъркал си адреса, Зурла. Не знам нищо повече за тоя тип от онова, което ти казах предния път. — Вдигнах два пръста. — Честна скаутска!
	— Знаеш ли какво си мисля, Малой. Мисля си, че не ти е много чиста работата. — Човек можеше напълно да разчита на инстинкта на Зурлата и неговото чувство, че трябва да ме подозира, не се нуждаеше от обяснение. — Нещата се изясняват. Ние издирваме твоя приятел Кеймин. — Зурлата постави ръце върху коленете си. Надвеси лице над моето. Дишаше тежко, а тялото му излъчваше силно осезаема жестокост. — Да си бил случайно в неговия апартамент през последните няколко дни?
	От седемдесет и два часа знаех, че този миг приближава, вестниците вече бяха писали и за Арчи, а детективите по убийствата бяха изпели всичко пред репортерите — вечеря, напитки, името буква по буква, та бях в очакване да чуем съобщение по Радио 98, а някоя от секретарките да хукне по коридора, крещейки: „О, господи, чухте ли за жилището на Бърт?“. Така че въпросът ме изненада.
	Ти, вечното „Ти“, сигурно вече го знаеш, но аз наистина съм луд. Имам предвид това, което хората обикновено имат предвид: не че действам, без да влагам разум, а че в основанията на постъпките ми, съпоставени една с друга, не се долавя кой знае колко здрав разум. Ще речеш — противоречиво. Едното изключва другото. А аз съм такова умно копеле, което знае всички отговори, а после си подсвирква в тъмното и страховете, които ме разкъсват и, още по-лошо, ми играят разни номера като влизане с взлом в хотелски стаи и апартаменти, страховете подлагат на противни терзания смелия млад мъж върху летящия трапец. Но от време на време дори на глупак като мен действителността изпраща някакво просветление и без никакво предупреждение се почувствах озарен от обичайното сияние на заплахата, която излъчваше Зурлата — че се намирам в опасност. Поради цялата си разсеяност и фантасмагории за това, което бих направил, когато хвана Бърт, изобщо не си давах сметка за шанса, който бях предоставил на Джино. Знаех, че ще дебне всяка моя стъпка, че ще си пъха носа дори в задника ми и ще ме подложи на разпит трета степен. Твърде много обаче бяха нещата в жилището на Бърт, до които се бях докосвал. Бравите вътре и отвън. Пощата му. Ченгетата снемаха отпечатъци отвсякъде. Заклетият ми враг, детективът Джино Димонте, открива труп, мои отпечатъци и достатъчно улики в странното ми поведение. Познайте какво следва. Паниката напираше в мен също така експлозивно, както сълзите.
	— Казах ви, работехме заедно. Непрекъснато ходех у тях. — Джино знаеше отлично какво може да се очаква от мен. Ако признаех, че съм ходил скоро в апартамента, щях да му напъхам абсолютно доказателство в ръцете за влизане с взлом, несъмнено углавно престъпление, а и връзка с убийството, защото съм бил в близост с трупа. Ако отричах, нямаше как да обясня отпечатъците.
	— Дрън-дрън! — рече Зурльо. — Щом си такъв голям приятел с него, тогава познаваш и другите му приятели. Да си чувал за букмейкъра Върнън Коучъл?
	— Не съм.
	— Никога ли не си го чувал?
	— Не го познавам.
	— Отговаряй само на въпроса, Малой.
	Ходих в Руската баня и разпитвах за Арчи, не беше проблем да се попритисне някой, за да му проработи паметта, та да си спомни кой точно се е интересувал от това лице. Зурлата е в състояние да разиграе много неща, да използва спецове по събиране на доказателства и по следене. Имаше свои хора в цялата полиция, бяха му задължени и му играеха по свирката, а аз бях човек, престъпил техните правила. Отпечатък от бравата можеше да мине за снет от хладилника или от панера за зеленчуци. Мои косми, открити в кухнята, можеха после да се окажат върху ревера на Коучъл. Внезапно разбрах защо нямаше публикуван нито ред за трупа на Арчи. Не беше трудно да се премълчи във вестниците, поне за няколко часа, ако ченгетата имаха нужда от време да пипнат убиеца. В гънките под брадичката ми потече вадичка издайническа пот.
	— Търся тоя тип Коучъл. Не знаеше ли?
	— Не — изпитах облекчение, че отговорих поне веднъж откровено.
	— Исках да го попитам някои неща за приятелчето му Кам Робъртс.
	Сред цялата тази напрегната атмосфера, в която се преплитаха толкова неща, аз изведнъж разбрах какво разследва Зурлата — или поне с какво е започнал. То изплува ясно в съзнанието ми като птиче, прелетяло в леденото небе над мен — спомних си разговора с Тутс. Уговорени мачове. Кам Робъртс и Арчи. Ето защо със случая се занимаваха от „Финансови престъпления“, а не от „Углавни“. „Кам — Специален“… Бърт сигурно се бе набъркал и там.
	— Може да се каже, че имах късмет. Един от ония случаи — хем добри, хем лоши новини. Налетях на един пиян задник, когото познавах едно време, попритиснах го оттук-оттам и ето ти късмет, оня ми каза за Робърт Кеймин, рече ми, върви и го търси, той май се знае с Кам Робъртс. Така и направих. Дори му огледах гнезденцето.
	— А разрешително? — попитах. Това бе въпрос — препятствие. Страхът не ме изпускаше от лапите си, тежеше като камък върху сърцето ми.
	Зурлата се изсмя.
	— Слушай бе, пиянде, разрешително да вляза в апартамента му теб не те топли. — И двамата знаехме, че е прав. — Я дай тук. Покажи му го.
	Дюи се пресегна към едно куфарче на седалката. За миг притворих очи противно на волята си.
	— Питам отново, Малой, ти ходи ли в този апартамент, или не?
	Бях ченге, когато въведоха правилото, че при арест полицаите са длъжни да съобщят правата на задържания. Така и не разбрах смисъла на всичко това. Признавам, че идеята е чудесна, всички, богати и бедни, се поставят при равни условния, за всички има еднакви правила. Но проблемът беше в човешката природа, а не в общественото положение. Защото един човек, притиснат в ъгъла, никога няма да мълчи. Ако мълчи и ако каже това, което трябва — „обадете се на адвоката ми“ — го водят в участъка, там го регистрират, после — в съда. За човек, попаднал натясно, има само един изход, да обясни всичко от край до край и да се надява, че по някакъв начин тези глупости ще му откупят свободата.
	— Зурла, ти какво си мислиш, че съм направил?
	— Попитах те дали си бил в оня апартамент. — Той посочи към Дюи да запише. — „Втори път не отговаря.“
	— Джино, аз съм този, който ти даде името на Бърт и ти каза да го намериш. Запиши _това_ — заявих аз. Дюи, естествено, не помръдна. — Какъв е смисълът да крия нещо? — Той много добре разбираше намека — ако бях убил Арчи, защо ще им казвам да търсят Бърт? Но аз знаех какво би отговорило едно ченге — ако никой не върши глупости, никой няма да бъде заловен.
	— Малой, при теб също не виждам смисъл. Ти самият не си смислен. Я ми обясни защо си натирил някакъв хлапак с пъпки по задника да обикаля целия град с проклетата кредитна карта? Обясни ми и защо тоя, когото аз търся, и тоя, когото ти търсиш, имат едно и също име отзад напред и отпред назад? Но първо ми обясни защо си хукнал подир тоя Кам Робъртс? И защо не знаеш нищо за приятелчето му Върнън Коучъл, дето са я карали задник до задник? Напъни се и ми обясни защо го прикриваш тоя гаден педеруга?
	Педеруга ли? Такова нещо не бях дори намеквал. Не разбирах кого имаше предвид — Арчи, Кам или Бърт.
	— На третия път може пък и да се получи — рече Зурлата. — Ще опитаме отново, а ти си отваряй ушите. Да или не? Бил ли си в оня апартамент през последните няколко дни?
	Имах чувството, че е напъхал юмрука си в гърлото ми.
	— Зурла, имам ли нужда от адвокат?
	— Ха-ха, аз пък си мислех, че ти си адвокат! — И тримата избухнаха в смях. Черното ченге закри лице с ръка. — Ха-ха-ха… — Пръстенът му с правоъгълен диамант се открояваше върху пръстите. — Ще ти кажа защо те питам. Защото огледах цялото жилище на тоя Кеймин. Проверих праха по первазите на прозорците, клеймата по писмата. Отворих хладилника да проверя има ли развалена храна, датите на млякото и портокаловия сок. И знаеш ли какво открих?
	— Не. — Без да откъсва поглед от мен, той направи знак на Дюи отново да запише.
	Опитах се да бъда твърд, но погледът му ме пронизваше и четеше всяка моя мисъл. Знаеше, че ме е хванал. И преди ме беше виждал уплашен. Беше виждал този мой израз и затова го поглъщаше с наслада. От своя страна аз пък го познавах доста добре — бил съм свидетел как влачи горките момчета в участъка за разпит, после запасваше кървавата касапска престилка, която държеше в шкафчето си, уверен, че не съществува нещо, дето да не би могъл да внуши на младоците. Сега изражението му бе същото. Готвеше се да нанесе основния удар — трупа, данните от следенето, данните от изследванията на космите, ензимите в червата, всичко това сякаш само изписваше името Малой. Наведе се плътно към мен, а грубото му лице почти опря о моето. Господин Опасност в неясност в плът и кръв.
	— Едно голямо нищо. Ето това намерих — едно голямо, шибано нищо! Тоя тип не е бил там поне две седмици. А ако ти не си ходил в апартамента му, обясни ми тогава откъде намери кредитната карта, за която банката твърди, че са я изпратили още преди двайсет дена? — След пороя от думи Зурлата се ухили.
	Ухилих се и аз.


>>>	Б. Той прилича на Кам Робъртс

	Паниката ми затихваше и главното, което усещах, бе студ. Щеше ми се да повърна или да запея някоя песен. Струваше ми се, че мога да полетя. Джино бе заявил съвсем ясно, че хладилникът бил празен, и доколкото разбирах, той страхотно се забавляваше от това, че ме е уплашил толкова много и че чак ме е накарал да лъжа. Сега не беше време да си задавам въпроси кой е преместил трупа и защо.
	Доволен, че ме е притиснал, Зурлата се заклати по пътечката между предните седалки и седна, за да се киска; така се хилеше, че си държеше шапката. За него това бе страхотен миг. Приятелите му, Дюи и черничката, също се смееха. Никой не го бе грижа за Малой.
	Накрая Зурлата изтри очи.
	— Да вземем да се разберем с две думи, а? Майната ти с какво си се захванал, Малой. Тоя Робърт Кеймин — пет пари не давам, ако го е начукал на жената на старшия съдружник, пък ако ще и на самия старши съдружник. Единственото, което искам, е Кам Робъртс, който и да е той. Дай, за да дам… И върви си гледай шибания животец. Честно! — Джино сложи ръка на гърдите си. Забелязах, че ризата му оня ден бе същата.
	— Ще ми кажеш ли защо ти трябва?
	— Ще ми кажеш ли къде да го намеря?
	— Джино, не знам. — Той претегли думите ми, а от погледа му струеше съмнение. — Никога не съм го виждал. Регистрацията на картата е с адреса на Кеймин. Не ме питай защо. Това е всичко, което знам. — Това, „Инфомод“ и още едно-две нещица. Но те си бяха само за мен. Пък и имаше ли човек, който да знае по-добре от Зурлата, че понякога послъгвам? — Това е всичко. Е? Наистина ми съдрахте задника, голяма сте работа.
	Зурлата кимна към Дюи.
	— Покажи му!
	Дюи посегна към куфарчето и извади от малък пластмасов калъф портрета, начертан с молив върху картон. Специален пикап за наблюдение. Полицейски художник. Зурлата имаше безброй помощници. Дюи ми я подаде.
	Чернокож, към трийсетте, с приятно лице и пооредяла коса.
	— Да си го виждал някога? — попита Дюи.
	Тук вече следва най-странното. Бях го виждал.
	— Не съм сигурен — рекох.
	— И все пак?
	Къде? Не помнех, както обикновено. А този път изобщо не си спомнях. Ако ми се мержелееше из мозъка, щеше да изплува, когато съм полузаспал или се чешех по корема, или пък се опитвах да си припомня някой хитър ход, който съм имал намерение да използвам. Може да съм го виждал в пералнята или в автобуса. Със сигурност го бях виждал.
	Не спирах да клатя глава.
	— Това ли е той? Това ли е?
	Зурлата въртеше език из устата си.
	— Кой е той? — попита отново.
	— Джино, кълна се в Бога, не съм го виждал. Ако го срещна на улицата, ще го арестувам. Ти си първият, на когото ще се обадя.
	— А Робърт Кеймин ще научи ли?
	— Следващия път, когато го видя, ще трябва да го попитам.
	— Кога ще стане това?
	— Кой да ти каже? Той като че ли няма особено желание.
	— Да, така изглежда. — Зурлата размени погледи и усмивки с останалите. Подозирах, че напоследък по-голямата част от времето им бе изпълнена в издирване на Бърт. — А какво ще кажеш за Коучъл?
	— Честен кръст, никога не съм го виждал. — Вдигнах ръка. — Честно. Нямам представа къде се намира в този момент. — Това също бе истина.
	Зурлата се замисли над думите ми.
	— Слушай, я ми кажи кой от всичките е педи? — попитах аз. — Коучъл ли?
	Зурлата постави отново ръце върху коленете си и приближи глава до лицето ми.
	— Защо ли не ме учудва, че това може да те интересува?
	— Ако смяташ да ме злепоставиш, ще се оплача пред Комисията по човешките права. — Връщахме се отново там, откъдето бяхме започнали. Игри и закачки. Само за миг резервоарът с помисли за отмъщение на Джино бе пресъхнал. Сега отново се пълнеше и той бе готов да насочи маркуча. Мъстта отново изгря на неговия небосклон като пътеводна звезда — тоя тип наистина не ме обичаше.
	— Да предположим, че ти кажа, че можеш да му го тикнеш на Арчи Коучъл в задния край, тогава ще ми изчуруликаш ли защо си такъв любопитко?
	— Опитвам се да открия някакви следи за връзките на Бърт. Това е всичко. Него го няма никакъв. Известно ти е. Съдружниците са на тръни и ме накараха да го намеря. — Свих невинно рамене.
	— Щом го намериш, веднага ми съобщаваш. Ако той ми изпее нещо за Кам, отива си вкъщи. Само че на теб, Малой, много ти се събра — влизаш с взлом, измама с кредитна карта, присвояване на чуждо име. Много лошо ще те изработя, мой човек. И все ми се струва, че ще ми хареса.
	В това бях повече от уверен. Дюи отвори вратата на пикапа и аз слязох на улицата, наслаждавайки се на дневната светлина, на студа и на великолепието на широкия свят. Два пъти, помислих си, цели две чудеса! Отправих благодарствени слова към Елейн. Зурльо ме бе пуснал да си вървя.


>>	XV. Бръши ми казва какво иска и аз получавам това, което заслужавам

>>>	А. Бръши ми казва какво съдържа информацията в компютъра

	Ресторантът, който Бръши бе избрала да обядваме в петък, се казваше „Мачбук“, тихо старомодно местенце, където се стараеха да съхранят част от представата за „убежище на спокойствието“, необходимо на хората от бизнеса. Слизаш под нивото на улицата и се потапяш в задушевната атмосфера. Таванът бе нисък, липсата на прозорци не се забелязваше поради петънцата отразена светлина върху тапетите, имитиращи мрамор, която струеше от горната част на гипсовите колони. Сервитьорите бяха с черни жилетки и папийонки, не съобщаваха първите си имена, а от любезността им те обземаше надежда, че ядеш и пиеш за тяхна сметка.
	След приключението със Зурлата сутринта ми бе направо скучна, само от време на време се впусках в разсъждения за изчезналия труп от хладилника на Бърт. Искаше ми се да вярвам, че изчезването му нямаше нищо общо с моето ходене в апартамента, но ми бе много трудно да се убедя.
	Накрая открих Лина в библиотеката. Беше вдигнала крака върху дъбовата маса, потънала в един от тежките томове с федералния бюлетин в златна подвързия, сякаш това бе роман, а от нея се излъчваше прелестната отчужденост на всички умни жени. Попитах я има ли паспорт, дали е ангажирана в края на седмицата и дали все още има желание да работи по оня рисков случай, същия, чийто код на букмейкъра от „Инфомод“ бе дешифрирала. Лина прие въодушевено. Попълних обичайните формуляри за упълномощаване, които се използват в юридическите фирми, старият вол си знае браздата, и я накарах да се обади в отдел „Командировки“ на „ТН“, за да задвижат нещата, да ни осигурят места в самолета за Пико Луан в неделя и приличен хотел, по възможност на брега. Тя си водеше бележки.
	— Така — рекох аз, когато двамата с Бръши се настанихме в сепарето в дъното на ресторанта. Управителят я поздрави по име и ни заведе зад един подиум с колона и голяма саксия, та да сме в уединение. Масата бе украсена с огромни ленени салфетки и някакво разкошно цвете, а дългата покривка, корава и блестящо бяла като яка на свещеник, стигаше чак до пода. Оглеждах се и се дивях. За централната част на града „Мачбук“ бе страхотно място. Преди няколко години сигурно с удоволствие бих се изкушил и обърнал някоя и друга чаша по обед, което щеше да означава и край на работния ми ден. Попитах Бръши кога е идвала за последен път.
	— Вчера. С Панучи.
	Бях забравил.
	— Как мина?
	— Странно.
	— Какво искаше той? Нещо по приключването ли?
	— Донякъде. Основното, което се опитваше да разбере, бе защо непрекъснато обядвам с Кшишински.
	— Охо, сигурно е получил плесник, а?
	Тя ме ощипа по коляното достатъчно силно, за да ми причини болка.
	— Нямаше такова нещо. Срещата бе делова.
	— С Панучи? Хайде бе! Какво искаше да разбере той?
	— Каза, че сега бил опасен период за фирмата. Искаше да разбере как виждам нещата, интересуваше се за моята дейност. Направи го да изглежда като преглед на методите на управление.
	— Нещо като проверка за криза на средната възраст?
	— Нещо такова. Мисля, че се опитваше да очертае контекста. Нещо за приключването на годината. За точките. Завърши с въпроса дали не смятам, че личните ми отношения с Тад са достатъчно стабилни, за да стане „ТН“ мой клиент, пък каквото щяло да става, да става.
	— Какво ли пък ще става?
	— Така се изрази.
	Замълчах. Бръши и Панучи бяха образували страхотен тандем — юрист и специалист по ценните книжа, двама напористи италианци.
	— Той наистина ли го каза? Че ще напуска фирмата и ще те вземе с него?
	— Мак, става дума за Панучи. Той едва цеди думите. Знаеш как звучат в неговата уста — сякаш почти нищо не го интересува.
	— Досущ игричка на вечерно парти. „Какъв ще бъдеш, ако не беше ти?“
	— Точно така. Аз обаче го отрязах. Казах му, че много съм привързана към сътрудниците, че се гордея с работата, която вършим тук, и не бих си прахосвала времето да мисля върху подобни въпроси.
	— Браво на теб. Дори Лиотис не би се справил по-добре. Той смути ли се?
	— Прояви разбиране и взе да шикалкави: „Разбира се, разбира се“. Сякаш това нямаше нищо общо с него.
	— Карл очевидно смята, че аз няма да намеря Бърт, че ще се простим с парите, „ТН“ ще иде по дяволите, а фирмата — след нея. Нали?
	— Може би. Вероятно проявява предпазливост. Опипва всички възможности. Познаваш Карл.
	— Може би той знае, че няма да намеря Бърт.
	— Как би могъл?
	Не можах да измисля нещо правдоподобно. Особено след като Карл бе благословил пътуването ми до Пико.
	Сервитьорът дойде и ние си поръчахме леден чай, а след като се замисли за миг, Бръши поиска бяло вино. Прегледахме менюто, изписано с няколко пъти по-едър шрифт от обикновения, старомодно меню, с тънки пергаментови страници, подвързано в кожа с пискюли. Останах озадачен от играта на Панучи, но Бръши ме сряза, когато подхванах отново темата.
	— Ти наистина ли си мислиш, че съм решила да обядвам с теб, за да си говорим за Панучи?
	Казах й, че ако бе така, сигурно нямаше да дойда.
	— Искам да се опиташ да ме изслушаш сериозно — каза тя. — Вчера ме обиди.
	Нещо в мен се сви. Задейства се някакъв древен механизъм. Следваше поредната лекция от поредната жена за това как съм я разочаровал. Следваше феминистко тълкуване на неприличните ми забележки за неукротимите й слабини.
	— Слушай, Бръши, мислех, че сме над тези неща. Става дума за мен, за нас, ти и аз. Приятели завинаги.
	— Точно там е въпросът. — Тя ме премери с поглед, макар да бяхме коляно до коляно. Облегнала гръб на стената, с лакът върху облегалката, тя чаровно подпираше с ръка кръглото си лице с приятно сресани коси. Изглеждаше откровена и приятелски настроена, като момиче, седнало в стаята си. — Следващия път, когато решиш да потанцуваш, мисля, че трябва да бъде с мен.
	Зяпнах за миг.
	— Наистина ли? — Това очевидно бе едно от ония уговорки между мъж и жена, които толкова често ми се изплъзваха.
	— Наистина. — Тя направи физиономия. Миловидна физиономия.
	— Струва ми се, Бръш, че си пропуснах шанса. Мисля, че вече сме приключили.
	— А аз пък, че току-що сме започнали. — Малките й очички блестяха и бяха пълни с живот и закачка. Подобно на някоя важна институция — на университет или на президента на Съединените щати, на Бръши рядко се отказва официално. Според всезнайковците, с които работех по набиране на нови кадри и които все успяваха да подочуят нещо от този род, Бръши си бе изработила съвършена тактика с изречението: „Дали да ти позволя да спиш с мен?“. Поставените натясно или незаинтересованите можеха да се оттеглят без особени последствия и за двете страни. Бях развълнуван от намека й, но бях смутен от липсата на истинско чувство. Замълчах и тя, както обикновено, взе нещата в свои ръце.
	— Освен ако няма искра. — При тези думи почувствах как пръстите й леко докосват бедрото ми, а после, без да ме изпуска от очи, тя плъзна длан нагоре. Малкият ми приятел усети как го стиска нежно — не бих могъл да определя другояче жеста й. Вече не се съмнявах защо настояваше за заведение с покривки.
	Как да реагирам? Адреналинът и изненадата подтикваха към приповдигнато настроение, един вид лудост, която в ретроспекция свързвам със зашеметяването от рядкото усещане, че предстои нещо много важно. Винаги съм знаел, че Бръши е страхотна. Чувствах се леко развеселен при мисълта колко много се приближаваше всичко това до онова, което си представях за Кшишински. Само че Бръши притежаваше таланта на всички съблазнителни жени да улавя мъжките фантазии и да си играе с тях, без да се чувства унизена.
	— Бих казал, че се получи искра. — Все още бях прикован от втренчения й поглед, а от зелените й очи струяха лукави отблясъци. — Бих казал, че от теб ще излезе страхотен скаут.
	— Скаут ли?
	— Да, уважаема, защото, ако продължаваш да триеш съчката, ще лумне нещо много по-голямо от искра.
	— Много се надявам.
	Стояхме лице до лице, нос до нос, но в достолепната обстановка на „Мачбук“ прегръдката бе невъзможна. Вместо това се наведох още малко напред, погалих коляното й, а после, приближавайки плътно до нея, сякаш щях да й разказвам някой виц, плъзнах ръка нагоре към средоточието на всички жени, барикадирано от почти символичната преграда на чорапогащника. Като я фиксирах с поглед, събрах с ръка паяжиновидната материя и силно дръпнах, а Бръши рязко се наклони. Погледът й не се откъсваше от мен, тя ме наблюдаваше и се забавляваше, докато намерих мястото, в което щях да проникна, и внимателно, доколкото това бе възможно, запрокарвах пръсти по него.
	— Това ли е, което наричаме еднакви възможности? — попита Бръши.
	— Сигурно. Само че, Бръши, аз напреднах повече от теб. Този свят все още е мъжки.
	— О! — Тя се облегна назад, хвана покривката и небрежно я метна върху ръката ми, която се намираше под нейната салфетка. Отвори листа с менюто и го облегна върху ръба на масата, все едно покрив, заслон на интимността. Бедрата й се издадоха напред и коленете й се разтвориха. Запали цигара. Хвана чашата с виното. Наблюдаваше ме и изживяваше удоволствието с настървен, пронизващ поглед — жена, която обичаше живота такъв, какъвто бе в този миг.
	— Не бих се съгласила с теб — рече тя.


>>>	Б. На това успех ли му казвате?

	В стаята в „Дулсимър Хаус“ нещата вървяха чудесно, докато си смъкнах гащите. Бръши изпищя. Закри уста с две ръце.
	— Какво е това? — Тя ме сочеше, но все още не забелязвах причина да бъде чак толкова слисана.
	— Кое?
	— Този обрив. — Тя ме обърна към огледалото. Погледнах се — полувъзбуден, с петниста ивица, която покриваше бедрото ми с очертания на материк. Имаше едно издължаване, нещо като остров, което се разширяваше към слабините и изчезваше в окосмението. Взирах се и се чувствах жертва на мръсен заговор. Веднага стана ясно.
	— Проклетата Руска баня!
	— Аха!
	Тя отстъпи назад, когато тръгнах към нея.
	— Само обрив, нищо работа — рекох аз. — Дори не съм подозирал за него.
	— Всички така говорят.
	— Бръши!
	— По-добре върви на лекар, Малой.
	— Бръши, чуй ме!
	— Краят на века е, Мак. — Тя сновеше гола из стаята. Ровеше дрехите си и аз се уплаших, че ще се облече, но се оказа, че си търси цигарите. Седна далеч от мен, на тапицирания с брокат фотьойл, пушеше гола, с пети, опрени на луксозната тъкан, като излъчваше силни женски флуиди. Кльощавите фигури са чудесни като закачалки за дрехи, а голата жена с рубенсовите форми на Бръши представлява красива гледка. Продължавах да бъда игрив и наточен за действие, но от нейната поза ми бе ясно, че по време на обяда бях достигнал върховата си сексуална точка.
	Легнах на леглото и понеже смятах, че имам право на това, започнах да пъшкам.
	— Мак, не се дръж така. Караш ме да се чувствам ужасно.
	— Хм, дано да е истина.
	— Само няколко дни — рече тя. Каза ми името на лекаря и обясни, че дава съвети дори по телефона. Думите й звучаха убедително и аз преглътнах всички онези въпроси, които Бръши би искала да й задам.
	Накрая се укротих. Скоро се върнах към обичайното си състояние и най-вече бях тъжен и се взирах в елегантния таван на „Дулсимър Хаус“, където гипсовите орнаменти около лампите струят лъчеобразно във форма на белезникави заврънкулки. Веднъж вече бяхме идвали тук — и то със същия успех. Знаех си, че ще бъде грешка да посетим отново същия хотел — същата приятелска разходка, и двамата леко вдървени от очакване и от приличие. Какво пък, нали бяхме далеч от работата, просто двама души, които отиват да се чукат; същият мазен служител на рецепцията, същата стая с тежки мебели, малко прекалено старомодна, за да е шик. Още един неуспешен опит за сближение. Чувствах се като прикован към спиралата на живота си.
	— Бръши, преди две вечери се напих — казах внезапно. — Какво мислиш за това?
	— Нищо особено. — Струваше ми се невъзможно тя да няма мнение. Когато извих глава към фотьойла, за да я погледна, Бръши все още бе гола и пушеше, а по безучастното й изражение разбрах, че не съм я изненадал с нищо. — Вчера изглеждаше ужасно — каза тя и ме попита дали ми е харесало.
	— Не особено — отвърнах. — Но не мога да премахна вкуса от устата си.
	— Мислиш ли, че ще се повтори?
	— Не — отсякох аз, а след това, чувствайки се почти толкова упорит като нея, добавих: — Бих могъл…
	Лежах на леглото, усещайки цялата тежест на огромното си дебело тяло, корема като медицинска топка, тлъстините отстрани, които преливаха от гърба ми към бутовете.
	— Не ти ли писна това? — обърнах се към нея. — Още един ирландец — адвокат. Още един ирландец — пияница. На мен ми писна да бъда аз и вечно да правя гафове, с всяко нещо, с което се захвана. Толкова ми е писнало, че не мога да се отърва от това усещане и когато спя, а щом се събудя, става още по-лошо. Все си мисля колко хубаво би било да започна отново. Да обърна чисто нова страница. Единственото, което все още ме вълнува.
	— Натъжаваш ме, когато говориш така. Това не си ти. Само си просиш някой да ти каже, че си съвсем наред.
	— Не, не съм. И не бих му повярвал.
	— Ти си добър човек, Малой. И добър адвокат.
	— Не съм. И в двете не ме бива. Да ти кажа истината, Бръш, наистина смятам, че вече съм приключил с правото. Книги, точки, дела. Този живот е черно-бял, а аз обичам шаренията.
	— Хайде, хайде, Мак. Ти си един от най-добрите адвокати тук, когато се захванеш за работа.
	Издадох неодобрителен звук.
	— Едно време ти не си показваше носа навън от кантората. Не е възможно поне малко да не ти е харесвало.
	Когато пиех, работех като луд, регистрирах по две хиляди и двеста, две хиляди и четиристотин часа годишно. Стоях в кантората до осем, после по баровете — до полунощ, а в осем на другата сутрин бях отново в Кулата. Лусинда ми носеше кафето с „Буферин“. Когато започнах да променям живота си в Анонимните алкохолици, разруших още един навик. Прибирах се вкъщи в шест — при жената и детето. След една година се разведох. Не е необходима кой знае каква аритметика, за да се изчисли какво доказва това.
	— Истината ли? — попитах аз. — Дори не си спомням. Дори не помня какво означава да си зает. Не помня какво място заемах във фирмата, когато Джейк реши, че съм абсолютно излишен.
	— За какво всъщност ми говориш? Да не би да се сърдиш, че той вече не ти праща работа? Повярвай ми, Мак, ти имаш голямо бъдеще с този клиент. Кшишински те уважава. Нека мине малко време. Нещата ще се оправят.
	Пак тоя Кшишински. Замислих се, после избухнах.
	— Слушай какво, Бръш, за мен няма бъдеще. Джейк престана да ми дава работа, защото знае, че на него ще му пръснат задника, ако в „Г и Г“ стане напечено и той току схване, че не бих могъл да свърша работа дори и за пет пари.
	— Не е така.
	— Точно така е. И може би е прав. Аз обичах да се занимавам с дела. Да се изправя пред съдебните заседатели. Да перя ръце. Да се опитвам да ги спечеля. Но няма вече човек, който да вярва, че хем съм способен да издържа на напрежението, хем да стоя трезвен. И аз самият не вярвам. А без това изобщо не ми се помисля за работа. Зависим съм от парите.
	Чувствах се като ранен, прострян на това легло, разпънат на кръст от истината. Но знаех, че съм попаднал точно в целта. Парите бяха по-лоши от хъркането и кокаина. Господи, всичко се върти в опияняващия порив да харчиш. Започваш да ходиш на шивач, купуваш си автомобил „Биймър“, може да си избереш и виличка, записваш се в един-два клуба, но не от най-надутите, за да не те изхвърлят. И следващото, което научаваш, преди да дойдат данъците, е ровенето из колата за монети, за да си платиш таксата и да минеш по моста. Да не говорим, че бях алкохолик, който вечно се прибира вкъщи пиян, обръщах ли, обръщах джобовете си под светлината на входната лампа, чудейки се в унес къде ли са изчезнали всички ония двайсетачки (както и ключовете от къщата, дето веднъж ги пуснах в паничката на някакъв просяк). Сега чудесната ми немска кола и виличката са спомен, а ми е останал само Господ, на когото да благодаря, че плащам издръжка и че притежавам някакво доказателство за това, че печеля.
	— Всички сме в това положение — каза тя. — Зависими. До някаква степен. Такъв е животът.
	— Не е така. Ти говориш за това, което си казала на Панучи. На теб ти харесва. Ти обичаш „Г и Г“. Би работила за тях и безплатно.
	Бръши се намръщи, но доводите ми бяха неоспорими и тя го знаеше.
	— Кажи ми едно нещо — подхванах аз. — Сериозно, никога не съм го знаел. Известно ти е, че за мен всички тези дела се свеждат единствено до това колко по-добър е моят феодал-разбойник от твоя феодал-разбойник. Та кое обичаш най-много? Правото ли?
	— Да, правото. Разбира се. — Тя кимна, преди всичко сама на себе си. — Правдата и правдата. Разкошно е.
	— Разкошно?
	Тя се приближи и легна до мен по корем. Краката й бяха криви, кожата — лоша, но на мен Бръши ми изглеждаше невероятно готина с игривото си задниче. Шляпнах го леко и тя се усмихна. Флагът отново се вееше, но знаех, че надежда няма. А и умът й в този момент бе унесен в правото, то, както й казах, бе нейната голяма любов.
	— Пък и всичко това накуп — рече тя, — до едно. Парите, Работата, Светът. Знаеш как е, когато си дете, много ти се иска да живееш в страната на вълшебствата, да си строиш къщичка със Снежанка, и ето, аз съм там, живея си живота с всички онези хора, за които чета в „Джърнъл“ и по бизнесколоните на „Трибюн“.
	Бръши, Уош, Мартин, всички те не изпускат от погледа си всеки ход на лъвовете от деловата Америка — финанси, завоевания, развитие — ненаситни като запалянковци, които всяка сутрин лакомо поглъщат „Джърнъл“ и местната бизнеспреса с оная охота, която аз проявявах единствено към спортната страница.
	— Като Кшишински.
	Тя ми хвърли предупредителен поглед и заяви:
	— Като него. А пък всичките тези хора, те ме харесват. И аз ги харесвам. Мисля си колко смотана бях, когато пристигнах тук. Единствената жена адвокат в „Тъжби“, уплашена до смърт. Помниш ли?
	— Не бих могъл да забравя.
	Бръши се бе разпалила в себеунищожителен огън като слънцето. Тя съзнаваше, че е жена в един мъжки свят — изпреварила женската треска за злато към юридическите факултети, преценяваше своите перспективи с емоционален взрив от непоколебима решителност и унищожителни опасения. Единствена дъщеря в семейство с пет деца, родена, за да балансира, положението й във фирмата приличаше на обстановката у дома, някаква игра на „да и не“, която Бръши вечно играеше със себе си. Ще направи нещо блестящо, после ще отиде при най-близките си приятели — при мен или при някой друг, и ще започне да обяснява, безкрайно откровено, как всичко станало случайно и никога няма да се повтори, как се чувствала обречена от надеждите, породени от собствения й успех. Беше изтощително — и мъчително — да я слушаш, но дори и тогава тя ме привличаше по същия начин, както реагират някои свободни молекули. Предполагам, че и аз като нея се поддавах на подобни променливи настроения, на необмислени емоции, на страха и склонността да обвинявам преди всичко себе си.
	— И сега е същото. Всички тези хора, те имат нужда от мен. Преди няколко години се занимавах с делото по прехвърляне на собствеността на „Нотикъл Пейпър“. Баща ми работеше там известно време, преди много години, и след като спечелихме делото, аз получих кратко писмо от Дуейн Гандолф, шефа им, който ми благодареше за чудесната работа. Това ме зашемети. Сякаш бях вдишала „Бензедрин“. Занесох го вкъщи на семейството си и то минаваше от ръка на ръка, докато вечеряхме. Цялото ми семейство бе смаяно — аз самата бях страхотно възхитена от себе си.
	Разбирах думите й, може би по-добре от нея, разбирах, че присъствието й на този свят бе извоювано прекалено трудно и че тя бе длъжна да се цени, за нея това бе един символ, който трябваше да приема наред с всичко останало. Бръши се усмихваше сама на себе си. По дяволите, тя бе изключителна. И двамата го знаехме. Възхищавах й се безгранично, какви разстояния само бе изминала, влачейки себе си и всичко свое. Целунах я и полежахме още десетина минути, галехме се, двама възрастни, и двамата голи на дневната светлина в хотелската стая, само се целувахме и си докосвахме ръцете. Прегърнах я, после тя ми заяви, че трябва да си вървим. Чакаха ни „Г и Г“, кантората и работата.
	И двамата се засмяхме, когато пъхна юмрука си в дупката на чорапогащника. Въпреки това го обу и ме попита как върви издирването на Бърт.
	— Нямам намерение да го открия. — Тя ме изгледа въпросително и аз й казах това, което все още не бях споделял с никого — Бърт според мен бе мъртъв.
	— Как може да е мъртъв? Тогава кой е задигнал парите? — Установих, че й бе необходим само миг, за да стигне до въпроса, до който се добрах след цяла седмица умуване.
	— Откриват се интересни предположения, нали?
	Тя отново седна на фотьойла, полуоблечена, облегната на модния брокат. Умирах да я гледам.
	— Искаш да кажеш, че ако някой е знаел, че Бърт е мъртъв, те могат да прехвърлят вината върху него?
	— Точно така. — Станах от леглото и нахлузих панталоните си. — Но първо е трябвало да научат. Не могат да си играят на налучкване. Ако Бърт отново се появи, няма да им е до смях.
	— Добре, но как могат да бъдат сигурни?
	Хвърлих й един поглед.
	— Искаш да кажеш, че някой го е убил? Някой от фирмата? Ти не вярваш в това, нали?
	Така беше, не го вярвах. Казах й, че има някаква логика, но не е много разумно.
	— Това са само предположения, нали? Че Бърт е мъртъв. Какво друго? — Тя търсеше нещо повече от моята увереност. Беше вярна на себе си, неотстъпчива, разпъваше идеята на кръст.
	— Това са само предположения. Но я чуй това. — И аз й разказах за срещите си вчера, първо с Джейк, после с Комисията. Този път я сварих неподготвена. Беше се навела напред, устата й закръглена в малко, съвършено „о“. Беше прекалено потресена, за да се преструва на смела.
	— Никога! — каза Бръши накрая. — Никога няма да се съгласят на подобно нещо. Това е един вид прикриване. Те не си поплюват.
	— Кой, Уош? Или Панучи?
	— Или Мартин? — Благоговението на Бръши пред Мартин бе дори по-голямо от моето. — Ще видиш. Те ще вземат правилното решение.
	Свих рамене. Може би беше права, а дори и да грешеше, това, че мислеше най-доброто за останалите съдружници, й даваше надежда. Тя обаче ясно разбираше, че съвсем не ме е убедила.
	— А Джейк — рече тя. — Господи, колко е отвратителен само. Какво му става пък на него?
	— Ти не познаваш Джейк. Ако си израснала с него, ще го видиш в друга светлина.
	— Какво ще рече това?
	— Мога да ти разкажа някои историйки. — Ровех из чантата й за цигари. Изкушаваше ме да й разкажа за изпита за правоспособност, но като премислих, осъзнах, че тя ще започне да гледа на мен с по-лошо око от Джейк.
	— Ти не му вярваш. Точно това се подразбира от думите ти. Не е бил възпитаван така, че да му се вярва.
	— Аз го познавам. Това е всичко.
	Седнала в зеления фотьойл, тя млъкна, обхваната от безпокойство.
	— Ти не харесваш Джейк, нали? Говоря за това как го раздавате приятелски нагоре-надолу. Но това са глупости, права ли съм?
	— Кой не би харесал Джейк? Богат, красив, очарователен. Всички харесват Джейк.
	— Ти имаш едно наум за него. Съвсем ясно е.
	— Добре де. Но аз имам едно наум и за много други неща.
	— Не чакай да ти кажа, че грешиш.
	— Аз съм заядлив и дребнав, нали? — Тя умееше да чете мислите ми — тази песен я бях чувал и преди, и други певци бяха пели тези думи, разни други _chanteuse_.
	— Никога не бих казала „дребнав“. Слушай, Мак, той е късметлия. Някои хора са късметлии в живота. Човек не може да седне да се сърди на добрия късмет.
	— Джейк е страхливец. Никога не му е стигал куражът да се изправи лице в лице с това, което му предстои. И аз се оставих да се превърна в страхливец наред с него. Точно това ме ужасява.
	— За какво говориш?
	— За Джейк. — Изгледах я гадно. Чувствах как ставам долен, истински син на Бес Малой, тя също го долови. Обу си обувките и щракна закопчалката на чантата. Беше го приела като предупреждение.
	— „Адвокат — клиент“, нали? — заяви тя. — От начало до край. И затова, че Джейк бил казал да не се разчува? — Бръши съвсем не се шегуваше. Искаше да покаже, че тия разговори са за строго избрани. Че й е забранено да го казва в „ТН“ или където и да е, и по този начин КРСПН никога не биха я обвинили, че не си е предложила услугите, както, според нравствения кодекс, всеки от нас бе длъжен да постъпи.
	— Точно така, Бръши, теб не те грози никаква опасност. Не си се окаляла.
	— Нямах предвид това.
	— Напротив — възразих, а тя не си направи труда да ми отвърне. Позната тъга тегнеше в гърдите ми, извирайки право от сърцето. Не беше ли животът чудесен? Всеки за себе си. Отпуснах се на леглото, върху тежката бродирана завивка, която така и не отметнахме. Не смеех да погледна към нея.
	Тя седна до мен.
	— Не искам да ми казваш нищо повече. Чувствам се много особено. И объркана. Всичко толкова ми напомня за вкъщи. Не знам как да постъпя. Как да реагирам. — Тя докосна ръката ми. — И аз не съм съвършена, нали знаеш?
	— Знам.
	Бръши помълча и каза:
	— Намирам тази история за опасна и непредсказуема. Наистина. Тревожа се за теб.
	— Не се тревожи. Може много да се оплаквам, но накрая ще успея да се погрижа за себе си. — Погледнах я. — Аз съм като теб.
	Не знам какъв ефект имаха думите ми, не знаеше и тя. Отиде до фотьойла, взе си чантата, поколеба се за миг, но спря, за да ме целуне. Беше решила да ми прости; тази история, а и всичко можеше да се преодолее. Задържах ръката й за миг, после тя ме остави седнал на леглото, сам в хотелската стая.


>>	XVI. Разследването приближава своята кулминация, детективът продължава напред

	Следобедът с Бръши ме остави много угрижен. Връхлетя ме копнеж — истински копнеж, стовари се отгоре ми съвсем изневиделица. Мотаех се насам-натам, обладан от пубертетски блян, омаян от внушителните форми на тялото на Бръши, които не ми даваха покой, от приятния й аромат на лек парфюм и крем за тяло, както и от материалния израз на някаква все още неназована форма на електромагнетично човешко излъчване, което продължаваше да държи в плен гърдите и слабините ми. Позвъних й вечерта от къщи, но ми отговори телефонният секретар. Реших, че тя е във фирмата, но не ми стигна куражът да избера номера.
	Позвъних на познатия й лекар, който ми предписа някакъв мехлем, и се запътих към тоалетната да се лекувам както мога. Под напора на собствената ми чувственост открих, че съм изцяло погълнат от неща, за които не се говори. Потях се в банята, представяйки си бурни сексуални сцени с жената, лежала гола в прегръдките ми преди няколко часа, и се чудех на живота си.
	Току-що се бях посъвзел, когато се заслушах в колата, която боботеше отвън. Внезапно се вцепених от пронизващото чувство на вина, което майка ми би приветствала с радост, целият се смръзнах при мисълта, че Лайл и неговите приятелчета може би са зърнали унесеното ми състояние през вибриращите стъкла на прозореца на банята. Сигурно съм представлявал страхотна гледка, осветен отзад, приведен и олюляващ се, силейки се да изтръгна звук от моя саксофон. Чух как входната врата се хлопна и ми мина през ума да си остана заключен вътре. Моят подход към Лайл обаче беше друг. При всички положения аз се чувствах задължен да го принудя да сведе поглед.
	Пресрещнах го, докато галопираше по стълбите нагоре. Въпреки че пак беше развлечен, този път имаше малко по-стегнат вид — може би се връщаше от среща с момиче. Рошавата му коса бе сресана, носеше кожено яке с емблемата на полицията в Киндъл Каунти, само че не моето, това го бе купил от магазина за ченгета на Мърфи Стрийт и го обличаше с негласен коментар за времето, когато аз водех, по негова преценка, по-истински живот. Изтрополя край мен, мърморейки нещо, което не разбрах.
	— Мама е долу — повтори той.
	— Майка ти ли?
	— Да не би да си я забравил? Нора. Свободна вечер — за живот, нали разбираш. — Запитах се дали има нещо положително в това, че се отнася с насмешка към слабите места на родителите си вместо с неприкрито презрение. Бяхме застанали в сумрачния коридор между горните спални и след няколко крачки той се обърна към мен с престорена усмивка.
	— Хей, какво правеше там, а? В клозета? Мислехме да се обзалагаме.
	— Кой да се обзалага, ти с майка ти ли? — попитах.
	Призовах цялото си достойнство на адвокат и му отговорих, че съм си духал носа. Той едва ли обърна някакво внимание, но когато се отдалечи в тъмния коридор, аз се почувствах толкова смазан от срам, че едва не залитнах. Често бях унижаван и рядко ми го спестяваха. Едва ли е само католическа мисълта, че сексът винаги води до беда. Боже мой, помислих си. Боже мой! Каква сцена само. Едно момче и майка му се обзалагат дали старият пръч наистина „лъска бастуна“. В това настроение се запътих, за да се срещна с бившата си съпруга.
	Нора стоеше под ярките лампи пред входната врата в очертанията на бялата рамка на допълнителната врата и стискаше чантата си, без да си позволи да пристъпи навътре. Целунах я по бузата — жест, който стоически прие.
	— Как си? — попита тя.
	— Чудно. А ти?
	— Чудно.
	Сервис и забиване. Ето ни и двамата, прекъснали всякакъв контакт след двайсет и една години. След разните лимби, вълни и къдри Нора си бе оставила косата права — гладка, красива и почти черна, като на японките — ония, дето са сякаш с лакирани лица. Беше се отказала и от грима. Рядко се виждахме и затова ми изглеждаше по-различна. Следите на времето вече не можеха да се прикрият, не беше същото, както когато я виждах всеки ден. Брадичката й се бе заоблила, очите — хлътнали. Въпреки това Нора изглеждаше отлично с изключение на явната нервност, че се намира тук.
	Тя водеше различен живот, който намираше за по-добър и по-истински от времето, прекарано с мен. Нови приятели. Нови интереси. Бурен градски живот. Главно женски среди, без съмнение — срещи, сказки, сбирки. Бях сигурен, че минаваха цели дни, без да й мине през ум за мен… или за Лайл. Но едва прекрачила прага, аз подозирах, че нещо страховито я връхлита, не носталгия, а ужасът, че отново ще я затворят, ще я оковат и държат заложница, далеч от нейното истинско „аз“.
	— Можеш да поседнеш — посочих към тъмата на фоайето и хола с протрития килим.
	— Отбих се само за миг. Лайл искаше да вземе пари. Намислил е да ме заведе някъде.
	— Пари ли? — При тези думи чух стъпки над главата си. Лайл бе в стаята ми и тършуваше за пари. Нора бе чула същия шум и сбърчи чело в щастлива, еснафска физиономия, която бе виждала по телевизията.
	— Няма никакво подобрение — казах аз. — Изобщо не е мръднал.
	Категоричното ми изявление ни потисна, сякаш някаква трагична сянка изплува между нас така застрашително, та ми се стори, че и двамата ще се прекатурим като кегли. Невъзможно е да се прозре бъдещето на Лайл, като го наблюдавате какво представлява; изпълват ви подозрения, че му предстоят само мрачни дни, че при него нещата стоят много по-лошо, отколкото и при най-нещастното дете, че е от ония хора — всеки познава поне неколцина — които се оказват несретници, осакатени люде, неспособни да се справят дори с най-елементарните изпитания — да се задържат на работа или да изтърпят съжителство с някой друг човек, неща, които ни дават възможност да се докопаме до жалкия пай на дребните всекидневни радости. В мигове на просветление никой — нито Нора, нито аз — не можехме да си затваряме очите пред печалните доказателства, че по-рано животът ни беше съвсем друг, не само духовно поражение, а едно цяло от причини и следствия, и нито законът, нито волята можеха да заличат злощастните последствия. Така щяха да я карат още едно-две поколения.
	— И чия е вината, Мак? — попита тя.
	Отговорът, ако имахме намерение да бъдем откровени, а ние нямахме подобно намерение, бе сложен. Можехме да започнем с дядовци и баби и да продължим до наши дни. Само че аз познавах Нора. Започвахме игра на сватбена география и тя щеше да изтъкне как всички пътища по картата на вината водят единствено към мен.
	— Престани — казах, — млъкни. Нека извадим шпагите за нещо по-малко предсказуемо. Някоя нова тема. Да оставим настрана Лайл, парите и мен.
	— Я погледни собствения си живот, Мак. Та ти си мистър Ентропия. Какво можеш да очакваш от Лайл? — Това, което беше видяла през прозореца на банята, сякаш й бе вдъхнало кураж, въпреки че обикновено тя не си поплюваше.
	Мистър Ентропия… Това определение оставяше цели вселени, незасегнати от моите самообвинения. Боже, колко малко й беше нужно, за да ми влезе под кожата.
	— Той е трийсет години по-млад от мен и не разполага със същите изтъркани извинения. — Аз се усмихнах със стиснати устни, а тя ме изгледа така, сякаш искаше да покаже, че всичко е наред и че няма как, ще ме изтърпи. Стояхме един срещу друг в напрегнато мълчание, докато Лайл се върна и профуча край мен, повличайки майка си със себе си.
	Настаних се в хола пред телевизора. „Ръцете“ играеха срещу университета в Уискънсин — обичайното трудно първо полувреме. Бях сигурен, че и резервната скамейка, и самоувереността им щяха да се изпарят през последните двайсет минути, когато отново щяха да изпаднат в обичайната си през последното десетилетие роля на аутсайдери. Вътре в себе си аз продължавах да беснея. Гадната, шибаната Нора! Ентропия! Колко ли дълго го бе таила в себе си! Тя винаги разполагаше с някоя ядрена бойна глава от сто мегатона в силоза.
	Когато спрях пиенето, Нора все ми повтаряше, че вече не съм бил забавен, линия на поведение, която обслужваше великия принцип на преходността на отношенията, чрез който тя едновременно ме унижаваше и си намираше оправдание. Нали щом не съм забавен, тя трябва да си търси забавления! Стигнахме до период от седем седмици, през които тя ходи на три събрания през почивните дни, последвани от една нощ в средата на седмицата, в която съпругата ми от цели деветнайсет години просто не се прибра.
	Когато на следващата вечер отворих входната врата, къщата беше подредена, ухаеше на готвено, нещо сравнително рядко, и аз моментално разбрах — банален случай. Реших, че не трябва да задавам въпроси. Нито тя, нито аз имахме достатъчно пръсти по ръцете и краката, за да изброим случаите, в които играех, малко или повече, все същия номер през тези деветнайсет години, вечерите, когато бях толкова пиян, та понякога ми се струваше, че трябва да се уловя за тревата, за да не се търколя на земята, макар обикновено барманът да си знаеше работата и й се обаждаше по телефона. Въпреки това към девет и половина аз най-после събрах кураж да попитам.
	— Бях с Джил — отвърна тя. Джил Хоруич, бившата й шефка и компаньонка по баровете.
	— Знам, че си започнала с нея. Интересува ме с кого довърши.
	— С никого.
	— Нора, не ме занасяй.
	— Не те занасям. — Когато й отправих един от онези погледи, които и тя би могла да ми отправи, каза: — Но това е невероятен разговор. — Стоеше права, въртеше брачната халка на пръста си, застанала в ъгъла на хола, до красивата бронзова ваза с гладиоли. Признавам, че в този миг бях поразен от непроменената й красота. — Мак, хайде да оставим това. Знам, че нямам право да настоявам. И въпреки това.
	— Предположението се отхвърля. Продължаваме. Да чуем деликатната истина.
	— Ти не искаш да я научиш.
	— Така е. Не искам. И въпреки това питам.
	— Защо? — Тя ме погледна мрачно.
	— Защото ми се струва, че е важно!
	Мълчание.
	— Е, кой е той?
	— Няма той, Мак.
	— Нора, с кого беше?
	— Казах ти, Мак, бях с Джил.
	Натиснете бутона, когато се сетите за верния отговор. Получих го на другия ден следобед, в кантората, където седях безполезен за всички, както обикновено, и разговарях, доколкото си спомням, с Ханс Отоби, дизайнера, нает да свърши нещо по моето обзавеждане. За деветнайсет години човек си мисли, че е видял и научил всичко за някого, после някой друг ти споменава нещо за модулна стена и ти успяваш да забележиш разликата. Винаги съм обичал кубизма. Каква чудесна илюзия, при която виждаш всички страни с един поглед.
	И така, онази вечер аз настоявах за отговор. Сипах си от печеното във фурната и подхванах направо.
	— Е, и от колко време е така?
	— Какво искаш да кажеш с това „така“?
	— Хайде, пощади ме. Кога започна всичко? — Намерих сили да я погледна право в очите, което, може да се каже, бе краят на играта.
	— Винаги. — Тя премига. — Откакто се помня.
	— Винаги?!
	— Помниш ли Сю Елън Томкинс?
	— От женския клуб в университета?
	Тя кимна.
	— Не смятам, че жените са като мъжете — каза тя. — Не очаквам да го разбереш.
	— Господи!
	— Мак, знаеш ли колко ми струва това!
	Тя очевидно не допускаше колко е трудно това за мен. Хората с дълъг брак преживяват доста и се примиряват с много неща, характерни за другия — странности, лоши навици, разклатено здраве. За някои това представлява толерантност, за други — обричане, а за мнозина, както и за мен, това е страх от неизвестното. Отне ми доста време, докато свикнах с мисълта, че трябва да се примиря и с това. Хората продължават да бъдат женени и без секс. Много нещо ми бе минало през главата. Все пак аз бях възпитан като католик. А кой е казал, че трябва да бъде точно така? Но така, в известен смисъл стигаме до същността на нещата. Никога не съм разглеждал този въпрос с императивни категории. Не ме беше грижа, че това е перверзно или нещо, от което моята майка светица би припаднала, и ако се сърдех на Нора, това бе единствено защото си бе мълчала — и това бе нередно. Струваше ми се, че е ужасно да не го знам. Тя — да не ми казва. И аз — да не го приемам.
	Какво ли й е било на нея през всичките тези години с пияния стар Мак, чиито платна толкова рядко се издуваха от страст, за да я покрият, толкова рядко моят кораб пореше нейните води и толкова рядко хвърляше котва в нейното пристанище. Какво ли си е мислила? Колко ли се е преструвала? Търсещите умове искат да знаят. И ето ме сега, печалният мрак се накъсва от проблясъците на мача, който предаваха, и от истеричните крясъци на коментатора. Опитвах се да си обясня всичко това и да открия себе си с цялото си възхитително великодушие. Съмнявах се, че и тя е знаела какво да си мисли. Сигурно се е чувствала несигурна, все едно е друг човек. Без да е обидена. Без да е ангажирана. Какво има толкова за чудене, ще попитате вие. Законът съди деянията, а не злите помисли, а ние като че взимаме това присърце. Въпреки католическата теология в този живот ние сме това, което вършим. Сигурно си е мислела за приятелката си от колежа и с изненада е открила, че споменът я възбужда. Сигурно го е отдавала на буйната младост, на същия необуздан авантюризъм, който й бе позволявал да подуха на момчетата още на втората среща, отхвърляйки непрестанните си мисли като част от вселената от непокорни и отвратителни неща, бесуващи в нормалния човешки ум. Понякога сигурно се е изправяла неумолимо пред въпроса: „Такава ли съм наистина?“, а в следващия миг се е утешавала с фактите — съпруг, приятели в миналото, корени в настоящето, детето. Сигурно е била изненадана, че толкова много й е харесало, когато Джил Хоруич за първи път е сложила ръка на рамото й, а след това, сякаш неумишлено, е докоснала гърдите й. Ето, това си мисля. Не знам как се посреща този факт на осмисляне — или може би облекчение. Виждаме човек, чуваме глас, привличат ни по най-интимен начин и въпреки това толкова много остана неизвестно. Няма никакво значение колко упорито търсим, тайните остават. Както казва Нора, ние дори не знаем със сигурност кога се гледаме в огледалото.
	Отдавайки се на първородния грях на човека, аз открих как собственото ми необуздано въображение се прехвърля към сцената, в която участват и двете, лицето на Джил е заровено в скута на Нора, а моята съпруга се е излегнала назад в екстаз, до който стигаше единствено с мен. Признавам, че си представях всичко това с вулгарна яснота на детайлите, представях си нещата през погледа на Нора — още едно нещо, което не бих успял да нарисувам. След това съм мрачен, смазан от скръб. Но често, в мигове на чувственост и възбуда, чрез образа на вече свободната Нора, преживявайки своята чувственост като дивна музика, аз самият изпитвам някакъв трепет, като че подобно усещане е възможно дори и за мен.
	Такива мисли се вихреха из главата ми, докато се взирах вцепенен в екрана. Внезапно ме връхлетя споменът как умирах за пиене и колко мразех всичко наоколо. Кълна ви се, ирландците са ужасно досадни с украшенията в домовете си, грозни и евтини, безброй кретенски джунджурийки, потънали в прах, от които нямаше място дори върху масата, та да си оставя чашата, всичко претрупано с дантели и десетки задължителни семейни снимки. У майка ми беше същото, някаква зловеща ирония, защото Нора мразеше Бес с нейните свити пестници, нацупени устни и властно държане, както и противоречивите й настроения, преклонение и благоговеене пред мъжете в семейството. Чудното беше, че с течение на времето, когато затворех очи, имах чувството, че и двете обитават едно и също място в съзнанието ми.
	Екранът се изпълни от съдията в близък план. Гледах го, обзет от невероятното усещане за направено откритие — тутакси се съсредоточих и поех дъх, най-после облекчен.
	— Това е оня, ето го! — закрещях в празната къща. Познавах го! Бях виждал това лице!
	На рисунката на Зурлата.
	Кам Робъртс.


>>	XVII. Нямаше да се изненадам толкова дори ако „Ръцете“ бяха победили

>>>	А. Призракът от Спортната зала

	Между многото благородни институции, които преди години бяха потърсили съвета на Лиотис Гризуел, бе и Университетът. За съдружниците този контакт нямаше цена, защото чрез него си осигурявахме най-добрите места за футболните и баскетболните мачове, както и достъпа до беватрона или Спортната зала, където „Ръцете“ играеха мачовете си. Стъпвал съм на лакираното игрище с огромните ръце, изрисувани на централната линия в яркочервен кръг, притичвал съм в тунелите и съм влизал в съблекалните. Най-важното сега бе, че съм ходил и в грозната, тясна съблекалня, където се преобличат съдиите преди мача, почиват си през полувремето и след последния сигнал моментално влизат под душа, обличат цивилните дрехи, слагат тъмни очила и се измъкват, за да се смесят с тълпата, вместо да чакат промъкналите се диваци, които държат да им се отговори веднага на многобройните въпроси.
	Изхвърчах от къщи, сграбчил вълненото си спортно сако, и подкарах като луд по моста към центъра на града, като внимавах в скалата, докато въртях копчето на радиото, за да хвана мача. Смъкнах прозорците, за да проветря от вчерашната воня, и в колата настъпи мраз. Духах на пръстите си, когато спирах на светофарите. Пристигнах в почивката на полувремето, а „Ръцете“ губеха само с една точка. Отчаяно се мъчех да стигна до съблекалнята на съдиите, само така имах шанс да се докопам до този Кам.
	Щеше да бъде опасно да се приближа до този тип, както и да се казваше той. Смятах, че той и букмейкърите можеха да докарат какъвто си искат резултат, но не очаквах от него да се разбъбри за това, а и почти всичко, което кажех, можеше да го уплаши. Естествено, че бях любопитен, въпреки че не беше нужно кой знае какво въображение да се разбере, че след като държиш в ръцете си един съдия, това може да се окаже, както се казва, решаващо за крайния резултат — един-два фаула, някой аут, спорна топка, атака на коша или „крачки“, всичко това може да се свири, но може и да не се свири. Един съдия може да отмени двайсет или трийсет точки на мач, без това да се набива на очи, защото от съдийството постоянно валят оплаквания, пък и в спорт като баскетбола, където всички се блъскат и тичат през цялото време, един съдия наблюдава толкова много неща. Не ще и дума, Арчи бе направил голям удар с тоя Кам, но аз се бях пенсионирал като полицай. Единственото, което исках да науча, бе дали Бърт е жив или мъртъв и ако бе жив, как да се свържа с него. Колкото до мен, като оставим настрана обичайните пориви да си навивам носа навсякъде, не ми бе нужно да знам дори какво бе участието му в тяхната мръсна игра.
	Спортната зала на „Ръцете“, както бе известна, бе в стила на университета — грамада от червени тухли, типични за повечето от университетските сгради. Това, което смекчаваше безкрайно мрачния й вид, бяха орнаментите по покрива — кулички, назъбен парапет и жлебове, изсечени от камък. Ще ми се да разбера защо архитектурните планове на толкова много от големите университети са сякаш заети от Клаузевиц*. Каква е идеята — ако Югът реши да въстава отново, постройките да се преустройват за арсенали?
	[* Карл фон Клаузевиц (1780–1831), пруски генерал, стратег на тоталната война. — Б.пр.]
	В този момент ми се налагаше да използвам всички средства, инак не бих могъл да си намеря място за паркиране. Служителят на паркинга от другата страна на улицата категорично отказа двете двайсетачки, които се опитах да му тикна, за да вкарам колата, затова пришпорих към следващата пряка, потях се, ругаех, настървен и озлобен, а времето за почивката почти изтичаше. Пред Спортната зала амбулантните търговци на флагчета и купи, значки и знамена се мотаеха без работа и се гъбаркаха с черните момченца с качулки и с ярки якета, които висяха само за да усетят атмосферата на мача и играчите. Подранилите за къщи зрители се точеха от изходите по двама-трима. Не разполагах с повече от пет минути. Отборите сигурно вече загряваха и се опитваха да изглеждат небрежни и закачливи, перчеха се и придаваха фасони без противник насреща, забиваха и блокираха, разиграваха топката, скоро щяха да се появят и съдиите. Накрая оставих колата на улицата в червената зона. Ако имах късмет и откриех оня тип, щях да се върна след десет минути.
	Нямах билет. Направо бях забравил за билет и се сетих чак когато зърнах човека на входа. Охраняваха вратите по време на мач заради момченцата отвън, които бяха страшно изобретателни в опитите си да проникнат в залата. Хукнах към касите, но те се оказаха затворени. Открих едно смутено хлапе, а то доведе една старица, която вдигна прозорчето наполовина, изгледа ме спокойно и рече:
	— Съжалявам, всичко е продадено.
	— Ще взема правостоящ.
	— Пожарникарят не позволява правостоящи в залата. — И тя тръшна прозорчето. Чух я да се отдалечава, докато думках по стъклото.
	Отново хукнах и тогава зърнах някакъв мъж с три деца, които трябваше да си лягат. Той нямаше нищо против да се раздели с остатъка от билета си срещу десетак и аз хукнах към съседния вход. Там пазеха двама студенти, момиче и момче в червени спортни якета, възпълнички и очевидно влюбени, все още обладани от оная първа любовна тръпка и от смайващата новина, че в житейския соло-полет може би е по-добре да има двама пилоти. Наблюдавайки ги, изведнъж се сетих за Бръши, томителна мисъл, но някак замъглена и болезнена. Проврях се по стъпалата между тях, кимах, усмихвах се и обяснявах на всеки, който можеше да ме чуе, колко съм доволен, че съм си спомнил навреме запалените фарове на колата. Тичайки, чух рева на сирената и тълпата изведнъж се раздвижи — започваше второто полувреме. Бях в тъмния коридор, под оглушителния рев на тълпата, и псувах ли, псувах. Можех да се проявя като един от ония, шантавите, дето изскачат на игрището, но единственото, което щях да постигна, бе разходка до деветнайсети участък и тупаник с палките.
	Вместо това бавно закрачих през плетеницата от тухлени коридори, опитвайки се да си припомня къде се намира съблекалнята на съдиите. Старите тухлени стени бяха боядисани с плътен слой блажна боя в яркочервения цвят на „Ръцете“, отразяваща спектъра на светлината. Въздухът бе напоен с някаква солена миризма, не толкова на пот, колкото на силно вълнение — по същия начин светкавицата оставя след себе си остра миризма на озон. Виковете бяха временно затихнали, което означаваше, че „Ръцете“ губеха. Изкачвайки коридора, аз зърнах огромното четирипанелно табло за резултата, окачено на изопнати кабели между пилоните и сините ленти на цигарения дим, които се носеха откъм коридорите. „Милуоки“ бяха отбелязали шест точки през първите четирийсет секунди. „Ръцете“ може би още не се бяха появили на игрището.
	Накрая открих това, което търсех, една обикновена дървена врата, боядисана в същото червено като стените, с надпис „Служебен вход“. Улучих сигурно единствения възможен миг. Пазачът от охраната, в червено сако, не по мярка, бе в дъното на бетонния коридор, на повече от четирийсет метра, с радио, залепено на ухото. Може би се бе запътил да пусне една вода след почивката. Сграбчих бравата и влязох, уверен в себе си. Озовах се пред метална стълба, която водеше към дълъг коридор с нисък таван, осветен от голи крушки, нажежени до бяло — това бе коридорът на портиера, който продължаваше край тръбите за парното и водопровода към сутерена на залата, където се преобличаха съдиите.
	Тук, долу, под екота на мача, усещането бе наистина странно. Над главата ми всичко блестеше. Белият под лъщеше под невероятно арките прожектори. Момичетата от програмата, които въодушевяваха публиката, сърцераздирателните символи на младостта, непринудени със своята елегантност, развяваха полички и подскачаха, подобно на цветя. Настроението по трибуните, онова вечно напрежение, още от времето на глутниците, вибрираше като движението на ток в кабел с високо напрежение. Осемнайсет хиляди съвестни граждани, които в този момент не представляваха нещо повече от огромно море от крещящи идиоти. Всеки един със своите неволи — кой с дете инвалид, кой с ипотека, която не е в състояние да плати, но всички крещяха така диво, че утре, когато отидат на работа, нямаше да могат да отворят уста — но сега те не мислеха за нищо друго освен дали някой от тези дългучи по къси гащета няма да успее да вкара коженото кълбо в дупката.
	Съдиите също ще излязат, облечени в черно и бяло, сред ярките цветове и светлини, представители на разума, закона, правилата, те бяха арбитри, силата, която превръщаше зрелището в игра, а не в юмручен бой. Подготвяха се там, долу, там долу се успокояваха и начеваха борбата с действителността, а долу, повярвайте ми, вонеше. В буквалния смисъл на думата. Помня миризмата от предишните си посещения. Съблекалнята вонеше на пот и представляваше тясно килерче с нисък таван, архитектурно недомислие, преградено от коридора, през който минаваха мръсните канали. Стените бяха дървени, боядисани с отвратителен жълтеникав лак, който блестеше гадно под голите крушки. Имаше две малки, разделени кабинки за преобличане, душ и кош за боклук, скрити зад синя платнена завеса — всъщност мястото предлагаше не повече уединение, отколкото уединението на затворническа килия.
	Коридорът се съединяваше с някакъв тунел, който се издигаше под ъгъл и водеше към игрището. Шумът и светлината проникваха и когато се приближих до вратата на съблекалнята, за да погледна през бетонния тунел нагоре към залата, зърнах краката и края на саката на двамата пазачи, които охраняваха тази част. Виковете на тълпата, настървението на играчите, бумтенето по пода на игрището, свиренето и крясъците долитаха долу като някаква екзотична музика.
	Вратата на съблекалнята бе същата като онази, през която минах, стара, дървена, боядисана в червено, с три релефни части. Ако пазачите горе бяха умни, вратата щеше да е заключена. Ако не, щях да се скрия вътре и да чакам. Опитах бравата, но тя не помръдна, разтресох я два пъти и й теглих една. Нямах друг избор, освен да се скрия с надеждата, че ще имам късмет, когато съдиите минават през тунела след мача. Най-вероятно бе да ме спипат пазачите. Щяха да ме повлекат настрана, докато крещя като кретен: „Кам! Кам Робъртс!“.
	Продължавах да стискам бравата и тогава усетих, че тя поддава. Резето изщрака, сърцето ми подскочи и вратата се отвори.
	Бърт Кеймин ме огледа от главата до петите.
	— О, Мак! Господи, толкова се радвам да те видя! — Той ми махна да влизам и веднага заключи след мен. После каза нещо, което вече знаех:
	— Страшно съм загазил.


>>>	Б. Печално сърце

	Бърт никога не го е бивало в изразяване на приятелските чувства. В недостойните си подозрения към него аз си представях, че той се въздържа да постави ръка на нечие рамо от страх как би се възприело това. Истината обаче е, че той си е особняк. По маниери прилича на битник. Дъвче дъвка и пуска цинични и злобни забележки с половин уста. Никога не съм бил сигурен за какъв се мисли — държи се като пубертет, на който му се иска да се набърка в това, което става, но е прекалено груб или безчувствен, за да се включи. Понякога ми напомня за оня първи хлапак, когото подкарах към участъка — едно малко гаднярче, казваше се Стюи Спивак, студент в Университета, на когото, изглежда, много повече харесваше да предлага дрогата, отколкото да я употребява.
	Бърт се бе изправил пред мен, клатеше глава и говореше, че изглеждам добре, ама наистина добре, аз също го хвалех. Гъстата му черна коса беше страхотно избуяла и ръцете му не преставаха да я оправят, беше и брадясал, а чудатите налудничави пламъчета в очите му бяха по-игриви от обикновено. Иначе се бе издокарал с черно кожено яке и моден спортен италиански пуловер на елегантни шарки, с рипсени панталони и екстравагантни обувки и чорапи. Едва ли това бе облеклото на човек, който бягаше и се криеше. Не изглеждаше съвсем наред, но пък кога ли е изглеждал…
	— Така, кой те прати? — попита той.
	— Кой ме е пратил ли? Я стига, Бърт. Защо, по дяволите, се занасяш? А ти къде се губиш? Какви ги търсиш тук?
	Той се поотдръпна назад, опитвайки се да възприеме раздразнението ми с невинното изражение на дете. Беше щастлив, че има познато лице до себе си.
	— Чакам Орлийнз — каза Бърт.
	— Орлийнз ли? Кой, за бога, е Орлийнз? — При тези думи погледът му се изцъкли, сякаш падна пелена от космическа тайнственост. Със същия успех бих попитал за тайната на Вселената или живота. Пропастта на недоразумението помежду ни бе огромна — ние се намирахме в различни измерения. В тишината забелязах, че радиото е включено. Заключен в тази дупка, той продължаваше да следи играта. Таванът бе много нисък и Бърт стоеше прегърбен, което подсилваше впечатлението за гъвкавост на характера му. Той мълчеше, когато намерих отговора на своя въпрос.
	— Съдията — казах.
	— Точно така. — Бърт кимна, видимо доволен. — Да. Той не очаква да ме намери тук. Нито пък теб.
	Кам Робъртс бе Орлийнз. Допълвах картината в главата си. Арчи държеше в ръцете си Орлийнз, а пък той, съдията, бе приятел на Бърт. Арчи бе мъртъв в хладилника на Бърт, а Бърт бе жив и се криеше от някого, може би от шефовете на Лигата. Нещо не се получаваше. Опитах отново с надеждата да го успокоя и да науча още нещо.
	— Бърт, кажи какво става! Ченгетата те търсят под дърво и камък, но като че се интересуват най-много от Орлийнз.
	Той скочи. В стаята имаше стара учителска катедра, домъкната вероятно от някоя класна стая. Върху нея бе поставено радиото. Бърт се бе облегнал на него, когато споменах за полицията.
	— Чакай, чакай, чакай! Орлийнз ли? Полицията търси Орлийнз? Защо? Имаш ли някаква представа?
	Сега разбрах какво му беше различното — чувствата му бяха неприкрити. Мрачен и зрял преди, сега се държеше като хлапе. Беше по-нервен, отколкото го знаех, но също така и чаровно искрен. Имах чувството, че говоря с по-малкия си брат.
	— Бърт, тук нещата не са като сведенията за пътното движение, тук обяснения не се дават. Събирам по някой факт оттук-оттам. Те смятат, че твоят човек Орлийнз уговаря загубени мачове с малка разлика. За букмейкърите.
	Това му подейства зле. Той притисна дългите си пръсти върху устата и се замисли. Съдийската стая, както я помнех отпреди, беше направо мизерна. От другата страна на игрището, където се преобличаха „Ръцете“, спонсорите бяха обзавели съблекалнята с килим, с вани за подводен масаж, с гимнастически уреди и климатична инсталация. Тук нямаше и помен от такива неща. В средата на стаята имаше стара лакирана дъбова пейка без облегалка и сцепена в единия край, а до стената срещу вратата бяха строени три отвратителни шкафчета, тук-там ръждясали, а едното бе изкорубено от ритник или от юмрук на съдия, до чийто слух бяха достигнали някои думички от публиката по адрес на майка му, зрението му или размера на пениса, при това малко по-високо, отколкото би желал да се чуе на игрището.
	— Бърт, стават страшно много работи, и то все шибани. В хладилника на апартамента ти има труп. Или поне имаше. Мисля, че на друг твой човек. Това известно ли ти е?
	Той вдигна мрачно замислен поглед и кимна леко.
	— Това означава затвор, нали?
	Сигурно не мислеше за убийството.
	— Защото се уговарят баскетболни мачове, затова ли? Да, мисля, че точно това значи.
	Той изруга. Направи крачка към вратата, после спря.
	— Трябва да го измъкна оттук.
	— Бърт, кажи ми, какво търсеше оня труп в хладилника ти?
	— Как ли са разбрали? За ченгетата говоря. За Орлийнз.
	Разговорите с Бърт бяха неизменно едни и същи, неговата тема бе винаги по-важна от темите на околните. Човек трябваше да го следва като кученце или тригодишно хлапе.
	— Нямам представа, Бърт. Не те лъжа, сигурно са научили за Орлийнз, преди да научат за теб. Всъщност те търсят някакъв Кам Робъртс. Това той ли е?
	Този път получих отговор.
	— Много е заплетено. — Той стовари юмрук върху бедрото си. — По дяволите! Нищо не разбирам. Как са открили Арчи? Никой не знаеше, че е там.
	Никой не знаеше, че Арчи е там, и Бърт си държеше на своето. Прониза ме леко, бегло и неуловимо усещане, сякаш пеперуда кацна за миг върху мен. Наблюдавах внимателно разсеяните му жестове, търсех някакъв проблясък, докато му обяснявах, че аз съм този, който е видял трупа, а не ченгетата.
	— Докато отидат там, някой е задигнал трупа. Може би знаеш кой?
	Той имаше нахалството да ме изгледа така, сякаш аз съм сгафил, после отново потъна в разсъждения. Ако ченгетата не са виждали Арчи, попита той, тогава какво ги е насочило към Орлийнз?
	— Бърт, откъде мога да знам? Бяха в Руската баня, задаваха въпроси. Биха ли могли там да научат нещо за Кам Робъртс?
	— Добре де — рече той. — Добре, добре, добре. — Щракна с пръсти и направи няколко крачки. — Ох, тази моя уста. Проклетата ми уста! — Замръзна на място, обзет от ужас. Отвори очи и впи поглед в мен. — Мак, ако се случи нещо с мен, можеш ли да гарантираш, че той няма да остане без адвокат? Ще ми обещаеш ли?
	— Обещавам, Бърт, но помогни ми и ти с нещичко. Какво очакваш да ти се случи? От какво се боиш?
	Отново видях пред себе си стария Бърт, често налудничав, винаги на ръба на собствения си вулкан. Необуздан гняв разкриви лицето му.
	— Хайде, Мак! Нали видя какво са направили с Арчи.
	— За кого говориш сега? За някоя мафиотска групировка ли?
	Той само кимна.
	— Какво искат? Пари? — Това бе първата ми мисъл — че настояват да бъдат компенсирани изцяло за фалшивата информация, която Арчи им бе пробутал.
	Той ме изгледа и рече:
	— Орлийнз.
	— Обясни ми пак.
	— Търсят Орлийнз. Ти си наясно. Как да го намериш. Кой е той. Точно това са искали от Арчи.
	— И той казал ли им е?
	— Как си представяш да стане това? Той нямаше понятие откъде получавам сведенията. Имах на разположение човек, когото наричах Кам. Това е всичко, което знаеше. — Бърт вече шареше напред-назад, обикаляше тясната съдийска съблекалня като хамстер в клетка. Аз обаче реших, че мога да му следвам мисълта. Бърт даваше предварителна информация на Арчи за резултатите от мачовете. „Кам — Специален.“ Арчи знаеше само това.
	— Казвал ли им е Арчи за теб?
	— Твърдеше, че не им е казвал. Поне в началото. Но последния път, когато говорих с него, той ми каза… беше страхотно развълнуван… че ще го убият, ако не им каже откъде идва информацията. Търсеха Кам. Дадоха му двайсет и четири часа да ги заведе при Кам. Как ли не моли… — Бърт ми хвърли бърз поглед, за да разбере как приемам думите му за един човек, който се моли, за да научи тайна, която ще му спаси живота. Но Бърт не му я казал. Точно затова ми хвърляше и тези погледи.
	— Знаех, че ще ме предаде. Вече бях решил, че ще трябва да бягам. Бях почти заминал, но прескочих набързо у дома, отворих хладилника и направо се побърках, не бях на себе си, за бога, какво са направили с него… — Гласът му потрепери и секна, Големия Лош Бърт Кеймин. Притисна ръце върху очите си. Сцената бе толкова различна от всичко, което знаех и можех да очаквам от Бърт, че отново съзрях на хоризонта едно черно петънце на съмнение. Всичко това можеше да се окаже само цирк. Все пак Бърт бе адвокат, което означаваше, че е и малко актьор. Само че длъгнестото му мургаво лице изглеждаше наистина измъчено и изпито. — Какво, по дяволите, са му направили! А следващият съм аз. Знам си го. Тия типове не се шегуват.
	Мога да кажа, че полицейските ми години ме научиха да не гледам със страхопочитание на мафиотите. Да не говорим, че има ченгета, които се сдушват с тях, удрят го най-вече на комар и накрая свършват пред специалната комисия, а задниците им лъсват пред целия град. Има дори едно-две италианчета, за които ми бяха обяснили, че влезли в полицията, защото чичото бил от лъвовете и му се искало да се напъха по някакъв начин и там. Въпреки това — какво представляваха тия момчета? Банда мургави момчурляци, които не бяха завършили и гимназия. Ако сте виждали някой от тях да продава плодове на пазара, значи знаете какво представлява редовият мафиот, обличат се с каквото им падне подръка и спят в разни бордеи, но накичени с бижута — тях не ги бива да се захванат с нещо по-добро. Ако приемем факта, че човешките същества са много подли, кой друг, ако не някой тип, който се чувства нищожество, ще си умира от кеф, когато кара другите да пълнят гащите? А това са хората, за които се вдига най-голям шум в цялата човешка история. В град с население колкото в нашия я има, я не повече от седемдесет и пет от тия типове, които са наистина в играта, а около тях обикаля една тайфа по-дребни гаднярчета, които се надяват да оберат трохите. Това е то мафията. Живеят в бунгалата на Саут Енд, тъй като не желаят да ги разпитват ония от данъчното откъде печелят пари за нещо повече, пият кафе и „Амарето“ и си обясняват един на друг, че са голяма работа, после си блъскат главите кои от техните носят електронните машинки на ФБР под саката. Противни типове, дума да няма, с които човек не би искал да се сдърпа, че дори и да вечеря, но в последно време бизнесът им позападна. Бандите контролират дрогата. Същото е и с проституцията (по нея напоследък си падат главно само смахнати), с подкупите, с аналния, а не традиционен секс, че и с порнографията. Единственото място, където наистина може да се завърти някой долар, е хазартът.
	— И как смятат да постъпят с Орлийнз? Да го убият ли?
	— Може би. Кой да ти каже! Ти например знаеш ли? Те казват, че нямат такива намерения. Така разправяше и Арчи, нямало да му сторят нищо.
	— Тогава какво искат? — попитах аз, но изведнъж млъкнах. Орлийнз снасяше златни яйца, а такива кокошки не ги колят. Щяха да искат от него същото, което предаваше на Арчи. Резултати от мачове. Уговорени мачове. Продажби. Споделих това с Бърт. — Искат от него да посредничи, нали?
	— Никога няма да го направи. Не е в неговия стил. Дори да искаше, щеше да оплете конците. Те ще го убият. Рано или късно.
	— И затова бягаш, така ли? Ето това не го разбирам, Бърт. Какво общо имаш ти? В края на краищата…
	Той не отговори, но на лицето му се изписа мигновен, ужасен израз, а мургавото му лице се набразди от вълнение. Аз съм бавен, Елейн, тромав, както казваше треньорът в гимназията, но накрая се усетих. Бърт беше влюбен в него. В Орлийнз. За това не съществува точно определение. Не е нещо, което може да се сподели, да кажеш на приятеля си, че е хомо и че си наясно с всичко. Ето защо и двамата замълчахме.
	— Добре, ясно — рекох накрая, — ти го прикриваш.
	— Така е. Длъжен съм.
	— Разбира се.
	Той се върна при катедрата, измъчен, потънал в необятността на тревогите си. Повтори няколко пъти гласно: „Господи, какво ще правя?“, а след това, съвсем внезапно и нелогично, заби поглед в мен.
	— А какво става с теб? Не разбрах защо си тук. Кой те изпрати?
	— Ами съдружниците.
	Той отново се дръпна и притвори око.
	— Защо?
	— Искат си обратно парите, Бърт. Без въпроси.
	Думите ми го стъписаха и смаяха. Зяпаше ме и търсеше точните думи. Пристъпвайки към него, аз се уплаших от собствения си импулс. Колко му беше на един завоалиран намек, на едно хитро предложение да поделим мангизите. Сякаш пъхнах ръка дълбоко в себе си и се опитвах да открия какво има там. Вътре царуваше обичайният отвратителен хаос и затова не казах дума.
	Точно тогава навън се възцари страхотна суматоха. Стъпки, хлопане, множество гласове. Първата ми мисъл бе, че топката се е търкулнала в тунела и играта се е пренесла там. Някой забъхти по вратата и тя всеки миг щеше да се откачи от рамката. Всичко стана, след като Бърт ме погледна в упор, премига и преглътна, така че голямата му адамова ябълка подскочи в дългата шия, обрасла с твърди и гъсти косми. По лицето му нямаше и капчица притворство.
	— Какви пари? — попита той.


>>	XVIII. Беглецът

	— Хайде, копеле, отваряй! — Разпознах гласа на Зурлата. — Чуваш ли, Малой! Откажи се! Чуваш ли? — не спираше той. Пак ме беше спипал. Тоя тип бе взел пикап и ме следеше как си подскачам по улиците и пет пари не давам. Бях от опасните луди. И те ме следяха.
	Бърт отвори уста да заговори, но аз вдигнах предупредително пръст. Когато изрекох беззвучно: „Полиция“, той изкриви челюст и за малко не припадна.
	Зурлата продължаваше да думка по вратата, а аз изчаквах. Следяха ме, но не съвсем успешно, защото в тунела бях дочул стъпките зад себе си. Ония налучкваха нещата. И добре го вършеха, но винаги съществуваше възможност да се минат.
	Открих тефтерчето си в джоба и написах бележка на Бърт: „Ако успея да се отърва от тия, грабвай си приятелчето след мача и дим да ви няма“. Двамата запристъпвахме наоколо, опитвайки се да измислим някакво скривалище, а през това време Зурлата продължаваше да буха по вратата и да ме псува. Накрая забелязахме душа и аз му помогнах да се покатери и да се подпре с гръб на плочките с прибрани крака. Бавно придърпах синята завеса; нито една от ръждивите кукички не издрънча. Всичко изглеждаше наред.
	Някой вече обработваше вратата. Чух шум от чук и отвертка.
	— Кой е? — попитах ласкаво.
	— Уилт Чембърлейн*. Отвори да се запознаем!
	[* Известен американски професионален баскетболист. — Б.пр.]
	Зурлата носеше дрехите от предишния ден. До него бе помощникът му с кожата от влечуго, Дюи, с чук и отвертка в ръка, и двамата пазачи, които бях зърнал в края на тунела до игрището, готови да ни правят компания.
	— _Voi_… мамичката ти… _la_*! — рече Джино. Насочи пръст към мен. — Назад!
	[* Ето (фр.). — Б.пр.]
	Беше адски щастлив. За втори път след случката в университетския хотел ми го начукваше. Зурлата си е Зурла, това е положението. Умираше да преследва някого, за него това бе истинско приключение. Полицията гъмжи от подобни мижави дребосъци, паролата им е „приключение“, главите им са натъпкани с преследвания с коли, улични пукотевици, разбиване на врати с ритници и гърли по баровете за ченгета, които примират за мъжаги като тях. В повечето случаи най-голямото приключение се оказват интригите в службата и за кого са злословили по време на последната акция в центъра на града. На теория обаче беше много вълнуващо. Всеки ден отиваш на работа и в съзнанието ти се гнезди мисълта, че може и да не се прибереш. Обикновено обаче всички се прибират. Но пък има купища с хартии, които трябва да се попълнят, цели нощи минават в тъпи вицове и гадно вряло кафе. Същата досадна история е и на улицата. Тълпи от хора, а аз съм сам, те си гледат живота и не спират, сигурни, че този живот си струва и че представлява едно голямо удоволствие. А ония, които търсят приключение и стоят на едно място — като Зурлата — те са тия, които грешат. Да си тарикат, всезнайко, мошеник — това също е приключение. Така разсъждават те. И това е и една от причините той да е точно това, което е.
	Двамата пазачи последваха Зурлата, дълбоко разочаровани. Както каза Бърт, никой не очакваше, че вътре може да има човек. Дюи остана до вратата. Заговорих двамата пазачи, единия — бял, другия — черен, с еднакви шкембета и яркочервени спортни сака с емблемата на Университета върху горния джоб, и двамата с полиестерни панталони и с евтини обувки. Сладка беше тази служба, гледаш баскетболни мачове и ти плащат, дори се чудех с какво запълват работния си ден тези момчета. Майка ми да не се казва Бес, ако това не бяха ченгета, свободни от дежурство.
	— Пробутал ви е стария номер, че търси някого, за да се намъкне, нали? — попитах аз. — Виждал съм го да пробива път до Синатра по същия начин. Ще ви наговори какво ли не само за да влезе безплатно.
	Зурлата ми хвърли мръсен поглед, докато обикаляше наоколо. Отвори и тресна вратите на трите чудесни шкафчета, макар да не очакваше да намери нещо в тях.
	— Какво става, Малой?
	— Крия се.
	— Интересно място.
	Казах му, че съм представител на Университета, правя инспекционна обиколка и оглеждам всички забутани местенца наоколо.
	— Били Бъркин от „Връзки с бивши възпитаници“ ме разведе. — Що се отнася до пазачите, името натежа в моя полза.
	Надушвайки това, Зурлата заяви:
	— Тоя не знае друго, освен да лъже. — И сякаш за да го докаже, насочи един от месестите си пръсти към мен. — От кого се криеш, а?
	Приближих се до вратата, сграбчих дръжката, която бе толкова стара и разбрицана, че бронзът се бе изтрил. Наведох се покрай Дюи, който плътно притисна длан към гърдите ми, и огледах навън. Коридорът и тунелът към игрището бяха безлюдни. Обърнах се към Зурлата и казах:
	— От теб. — Оттласнах леко Дюи, за да не го ударя, затръшнах вратата между мен и тях и хукнах. Обърнах се веднъж, за да погледна дали ме следват.
	Напредвах много по-бързо, отколкото си мислите. Четири дебелогъзи ченгета плезеха езици подире ми, но и четиримата бяха по-върли пушачи от мен и изостанаха още след първите пет-шест метра. Мак Стрелата направи остър завой с едно врътване на задника и хукна по пътеката край първите редове, вземайки стъпалата по три. Когато изникнах изпод земята, мирисът и пъстротата на огромната тълпа с цялата си гръмогласна мощ ми се сториха страшни, все едно че попадах в обсега на горещия дъх на див звяр. Зурлата крещеше банални слова като „Спрете го!“, но май нямаше желаещи. Хората ни зяпаха — ония, които не проточваха шии, за да не пропуснат нещо от играта — със същото весело любопитство, с което биха наблюдавали карнавално шествие. Нищо особено не се бе случило, гонитбата бе част от зрелището. Въпреки че това ме бавеше, не можех да потисна смеха си, особено при мисълта как Бърт се измъква от съблекалнята. Един с фланелката на Милуоки извика: „Сядайте, палячовци!“.
	Когато стигнах мецанина, коляното ме болеше зверски, но аз продължавах да цепя напред. Пухтях и пъхтях. Хукнах по коридора към изхода, профучах покрай бюфета с часовник с реклама на кока-кола и дълъг месингов тезгях, рязко свих вдясно по старите бетонни стъпала нагоре към по-високите редове. Чувах гласовете им да кънтят по стъпалата зад мен. Забих се в мъжката тоалетна, напъхах се в една кабинка и зачаках. Мачът свършваше след около пет минути и можех да се смеся с тълпата. Но това означаваше, че ще ми се наложи да забавлявам Зурлата у дома. А пък ако загубеха следите ми, може би щяха да се върнат в съблекалнята, когато Бърт щеше вече да чака Орлийнз. Поседях минута-две вътре, пооправих си сакото и седнах на втория балкон.
	Според големия часовник оставаха още четирийсетина секунди, когато Зурлата седна до мен. „Ръцете“ губеха с осемнайсет точки и стреляха несполучливо, а „Майсторите“ се възползваха от това. Джино се бе запъхтял. Челото му лъщеше от пот.
	— Арестуван си, копеле такова!
	— За какво? Да не би да има закон, който забранява да се тича на публично място?
	— Оказваш съпротива.
	— Оказвам съпротива ли? Седя си тук и си бъбрим почти като приятели. — В този миг се появи Дюи. Опря ръце на коленете си, за да поеме дъх, после седна на мястото от другата ми страна. Зрителите напускаха залата, но все още имаше достатъчно хора, за да се чувствам в безопасност. — Държах да видя края на мача.
	Зурлата ми предложи да си го начукам.
	— Джино, ти не спомена ли, че съм арестуван? А да ти се намира случайно заповед?
	Той ме гледаше в упор.
	— Намира ми се.
	— Чудесно. Я ми я покажи. Хей, госпожице! — извиках аз на една дебелана колежанка два реда по-долу, която се мъчеше да си напъха ръката в ръкава. — Мога ли да ви помоля да ми станете свидетел?
	Момичето гледаше безмълвно.
	— Не се прави на умник, Малой!
	— Опит за нападение над полицай — рече Дюи.
	— Доколкото си спомням, ти първи си постави ръката върху мен.
	Двамата си размениха тъповати погледи. Колко мразех адвокатите, когато бях ченге! Точно в този миг проехтя сигналът за края на мача. Тълпите нахлуха на терена, момичетата от програмата, фотографите, телевизионните екипи, служителите от охраната, разпоредителите и играчите от двете резервни пейки. Бърт Кеймин бе точно на страничната линия сред стотици по-срамежливи запалянковци. Наблюдавах го три етажа по-нагоре, от около шейсет метра разстояние. Той направи знак на Орлийнз и хукна в тунела след него.
	— Мисля, че ще могат да играят в групата, ако си намерят някой добър център.
	— Слушай какво, хитро копеленце такова! Хич и не се опитвай да твориш хумор!
	— Джино, за какво става дума, а? Да сме се къпали някога двамцата?
	— Я млъквай, Малой! — Той вдигна заканително пръст. — От шест часа вечерта тичаме подир задника ти. Изхвърчаваш от къщи, препускаш презглава дотук сигурно за някоя среща. Позвънили са ти и дотичваш за нула време!
	— И с кого ще се срещам?
	— Стига с тоя цирк, Малой. Кого търся аз според теб?
	Той все още нямаше никаква представа кой бе Кам Робъртс. Мъчеха го какви ли не подозрения, защото тук имаше баскетболен мач, а точно това уговаряше Арчи. Но не знаеше как става тая работа. Накрая му дойде наум, че не съм отишъл в съблекалнята на съдиите просто така. Но бе прекалено зает да тича подир мен, за да му просветне веднага.
	— Ще ти го повторя още веднъж, а ти ми помогни. Решиш ли, че лъжа, качвай ме в патрулната кола. Никога не съм го виждал тоя Кам Робъртс. И дума не съм разменял с него.
	— Тогава ще е другият. Как му беше името, Бърт.
	— Аз съм само един баскетболен запалянко.
	— Много ми дойде от теб, Малой. Не може да се отрече. Прекалено много. Искам да знам какво става.
	— Остави това, Джино — заявих аз и кръстосах пръсти. — „За-ключ.“
	Това, че му е дошло прекалено много, не беше шега. Той бе полудял. Взреше ли се в очите на Джино, човек веднага загряваше, че човеците са месоядни.
	— Ставай! — В началото не го послушах, но когато го повтори, премислих и реших, че повече не мога да го разигравам. Той опипа джобовете ми. Обърна ги със злоба и те провиснаха. Захвърли на пода ключовете и банкнотите. Напъха лице в спортното ми сако и намери тефтерчето, разлисти го страница по страница, докато откри името на Бърт. Подаде го на Дюи, целият запенен, а устните му сякаш сами мърмореха нещо. Накрая, поради липса на друга занимание, той изплю огромна храчка на пода.
	— Незаконно претърсване — напомних му аз. — Двеста-триста свидетели. Всичките с абонаментни карти. Няма нужда да събирам имена.
	Той грабна тефтерчето от Дюи и го метна с всички сили към таблото с резултатите. То прелетя, после се отвори подобно на лястовица в полет и се спусна, чезнейки между светлините. Зурлата се приближи плътно и снижи глас.
	— Ей сега се връщам с призовката.
	— Прави каквото искаш. Но ако си се захванал да призоваваш адвокат под отговорност, при всичките му права и привилегии, ще ти се наложи да мъкнеш на гърба си някой нещастник, който да те защитава из съдилищата до края на дните ти.
	— Слушай, Малой, вече два пъти ти се разминава. Можех така хубаво да те прибера за оная кредитна карта, а чувствата ми към теб са известни много отдавна. И си мисля, че ти си една осрана подлога. Представа нямаш как да благодариш.
	— Благодаря ти, Зурла.
	Никога не съм бил толкова близо до тупаника. Той почти бе готов да ме смели. Публично място. Огромен брой свидетели. Не му пукаше. Щеше да измисли някаква гадна обида, която съм му нанесъл, например за неговата мъжественост, майка му и полицията в едно изречение. Аз също не трепнах. Страхувах се, но бях готов да посрещна всичко. Всичко беше възможно. Между мен и този тип. Не можех да го отблъсна или да му дам отдих. Двамата с него бяхме неразделни. Когато смъртта похлопа на вратата, с ръка щях да се протегна, за да открехна неговата врата.
	В същото време Зурлата трябваше да обуздава себе си. Не разполагаше с възможността, която търсеше. Мисля, че тя беше отминала. В сравнение с него аз се радвах на много по-голяма свобода, бях волен като бездомно куче на улицата. В един миг Джино се овладя. И тогава си позволи това, което му се искаше. Обсипа ме със заплахи.
	— Все още смятам, че си се набъркал в тази история и не ти е чиста работата. Вчера, когато те приклещих, целият вонеше на пот. Но аз ще разбера защо. Ще те следвам като сянка. И няма да е зле да се позамислиш за шибаното си поведение. Защото, когато те спипам, Малой — той ме докосна за ревера само с връхчетата на пръстите, — ще ти го навра така, че ще ме запомниш.
	Двамата с Дюи си тръгнаха. Бяха направили няколко крачки, когато Джино се обърна.
	— А, забравих. Има един забавен видеозапис на прозореца на банята ти. Ама много забавен ти казвам. Утре вечер ще го пусна на момчетата в службата. В случай че решиш, можеш да се отбиеш. — И той се захили с лепкавата си, мазна и злобна усмивчица, наслаждавайки се на мисълта за нанесеното унижение.
	След като изчезнаха, аз си понесох задника с мисълта, че, общо взето, нещата не се развиват така, както ми се искаше. Появи се един от чистачите, който пълнеше огромна кофа с боклук и ми хвърляше бегли и скришни погледи с надеждата, че ще се разкарам, но аз не помръднах. Мислех за Бърт. Той ли беше задигнал парите, или не, а ако не беше той, тогава кой? Както става винаги с всички нас, там, в огромната празна зала, аз седях, измъчван от съмнение. В живота човек никога не знае какво ще се случи.
	Накрая ми дойде наум, че трябва да намеря някакъв начин да се прибера вкъщи. Излязох навън, надявайки се на чудо, макар да си го знаех. Бяха ми откарали колата.


>>	XIX. Събота
>>	Събота, 28 януари

>>>	А. Вероятни връзки

	В събота сутринта отидох в кантората. По навик, макар да нямах никаква работа, освен да присъствам на обеда на Подкомисията за набиране на нови кадри, както и да отговоря на безполезната си кореспонденция. Това ми спестяваше битките с Лайл и правеше впечатление на ония от съдружниците, които преглеждаха регистъра с подписите на входа. Харесваше ми този ден, скитах по пустите улици в центъра, където други адвокати отиваха на работа, крачейки небрежно с куфарчета, палта и джинси. Денят бавно се нижеше, чудновато и безшумно като в сън. Нямаше ехтящи телефони. Нямаше секретарки, които крадешком да хвърлят погледи към часовника. Никакви викове, никакви безкрайни срещи. Липсваше и наелектризираната атмосфера, в която целеустремени млади хора препускат около теб. Пристигнах рано, проверих записаните съобщения по диктофона и електронната поща с надеждата, че мога да науча нещо за Бърт, но единственото съобщение бе от Лина, която ме молеше да й се обадя, когато пристигна.
	Тя слезе от библиотеката, облечена в блуза на широки зелени райета, с копчета от горе до долу. Беше уредила самолетните билети и резервирала хотел на брега в Пико.
	— Какво ще правим там? — попита тя.
	— Ще разследваме. Ще се срещнем с един адвокат на име Пиндлинг. Ще открием каквото успеем за една сметка в Международната финансова банка.
	— Чудесно. — Изглеждаше щастлива от перспективите и от мен.
	Когато излезе, извадих папката с делото на Тутс, прегледах някои от документите, които щяхме да приложим, за да подсигурим защитата, щом като Удхъл приключеше с инквизициите по кръстосания разпит. Мисълта ми обаче все бягаше към Бърт и неговите проблеми, които скоро щяха да се задълбочат. Засега Джино напредваше — беше видял името на Бърт в тефтерчето ми и ме беше открил в съблекалнята на съдиите. Зурлата щеше да се досети, че един от снощните съдии е замесен, и ще започне лова. Исках да предупредя Бърт — и да приключим разговора за парите.
	Намерих сутрешния „Трибюн“ на стойката в клозета, но имената на съдиите не бяха записани при резултата. Поразмислих и се обадих на „Връзки с печата“ в Университета. Помислих си, че може и да ги няма в събота, но ме свързаха с една любезна млада жена. Представих се като детектив Димонте от полицията в Киндъл и закачах коварния отговор, нещо от рода на „Пак ли вие?“, но тя беше доверчива, погледна пресбюлетина и ми прочете имената:
	— Бриърли, Глийсън и Поул.
	— А първите имена и адресите?
	— За тях се обърнете към Лигата. В Детройт.
	— Нали няма да ме карате да им пращам призовка?
	Тя се засмя.
	— Можете да им изпратите каквото поискате. Ние не разполагаме с такава информация. Лигата не е съгласна да публикуваме дори и фамилните им имена. Преди няколко години имаше един адвокат, който искаше да съди един от съдиите, че ударил на паркинга нечия кола. Наложи му се да вземе съдебно решение. Доколкото ми е известно, ще имате нужда от призовка. Можете да позвъните в Детройт в понеделник, но те са страхотно сдържани за такава информация.
	В това имаше смисъл. Никакви враждебни писма от запалянковци. Никакви уговорени мачове. Затворих телефона и отворих местния телефонен указател. Открих един Орландо Глийстън, но нищо повече. Бърт сигурно се бе запознал с Орлийнз извън града. Общо взето, Зурлата имаше на пътя си много повече препятствия, отколкото си мислех.
	След малко влезе Бръши, облечена от глава до пети като за почивен ден — джинси и маратонки. Беше много сладка, с голяма светлокафява шапка и си мъкнеше чантата, огромна като денк, както и вързоп с прането от пералнята, опакован в яркосиня хартия. Едва-едва пристъпи навътре.
	— Вчера беше хубаво — каза тя.
	— Я виж ти!
	— Да не си ядосан? Заради обрива ли?
	— Хайде, стига — рекох дружелюбно. Казах й, че съм се обаждал на нейния лекар.
	— Е, сега добре ли е?
	— Искаш ли да провериш?
	— Ще запомня, че си ми предложил. — Стоеше срещу мен дребничка, закопчана от горе до долу, и преливаше от чудесно весело настроение. Натъжих се, като си помислих колко често Бръши е идвала тук преди, колко често е влизала в кантората, трепетна при мисълта, че си има нещо свое, нещо тайно, някакъв спомен от преживяванията, свързани с това място, с логиката и баналността на живота. Всички останали влизаха с мисъл за клаузи в договорите и наименованията на делата, а тя се качваше в асансьора с убеждението, че ще сподели с някого милата усмивка, както споделяше с мен сега, обзета от предчувствие за удоволствия, за неща, които не се споделят при отворена към коридора врата.
	— Търсих те снощи — рекох аз.
	— Останах тук до късно. И аз те търсих, когато се прибрах, но те нямаше.
	— Познай кого срещнах!
	Тя изтърва прането и плесна с ръце, когато изрекох само с устни „Бърт“.
	— Жив ли е?
	Кимнах й да затвори вратата.
	— Къде е? — попита тя. — Какво прави?
	Припомних й това, което бе казала вчера — че иска да остане в сянка.
	— От утре — отвърна Бръши.
	Казах й само, че Бърт бяга от лошите.
	— А какво каза за парите?
	— Така и не разбрах. От разговора не стана много ясно. — Обясних й, че ни е прекъснал детективът Димонте.
	— Тоя тип май наистина те преследва.
	Въздъхнах. Така си беше.
	— Добре, кога ще се чуеш пак с него?
	— Не се отлепям от телефона. — Докоснах го, точно до мен, най-нов модел, лъскав и черен, като съоръжение от „Скайлаб“. — Утре заминавам за Пико Луан да си напъхам носа тук-там.
	— Утре ли? Делото на Тутс ще се гледа отново във вторник.
	— Комисията ми даде две седмици. Ще прескоча до Пико за два дена. Връщам се в понеделник вечерта. С Тутс сме готови, нали? — Вдигнах кафявата папка, за да й покажа, че съм мислил по делото. И добавих: — Вземам Лина със себе си.
	— Коя е тая Лина?
	— От новопостъпилите. От Университета.
	— Червенокосата ли? Оная, хубавичката?
	— По-скоро бих казал, че има стил.
	Бръши се намръщи.
	— За какво ти е?
	— За потвърждение. — За свидетел, който може да потвърди, ако се наложи, как стоят нещата в съда. — Този адвокат, с когото искам да се срещна, бил малко тарикат.
	Бръши размаха пръст и пристъпи напред, без да се отказва от своя себеироничен, напевен говор.
	— Не забравяй кое е твоето момиче, Малой.
	— Бръш, ласкаеш ме.
	— Аха — отвърна тя. Не бях сигурен дали Бръши познава изтънко човешката психология, или познава само мен, но съвсем не бяхме на вълна безгрижен хумор, а по лицето й се четеше подозрение. Сянката на няколко илюзии трептеше между нас, с тъжни и неясни очертания, и аз усетих мигновена възможност да я попитам без заобикалки:
	— Смяташ ли, че си готова да бъдеш жена само за един мъж, Бръш? — Това бе най-директното, което можех да измисля, за да намекна за Кшишински.
	— Винаги съм я карала само с по един, Мак. Но понякога щастливецът се е радвал твърде кратко. — Тя леко се усмихна, но аз интуитивно подразбрах смисъла на думите й. Всяко мимолетно любовно приключение я правеше да изглежда Пепеляшка във въображението й, частица от вечната надежда, че точно тази пантофка ще й стане. Човешките илюзии, дори когато са болезнени или банални, са някак вълнуващи и въпреки тяхната уязвимост те съществуват, подобно на картонените кутии за опаковки, и съхраняват така сигурно някои неща.
	— Виж какво — рекох, — ако някое момиче ми разбие отново сърцето, струва ми се, че никой няма да може да открие отломъците.
	— Слушай, Малой, защо не ми повярваш поне малко, а? Познавам те. Разбирам всичко. — Тя хвърли поглед към вратата, за да се увери, че е затворена, приближи се до бюрото, свали си шапката и ме целуна. Все още не бях готов да се поддам на ласки.
	— На колко години си, Бръши?
	— На трийсет и осем — отвърна тя, замисли се и ме изгледа свирепо.
	Господи, колко твърдо можеше да бъде това момиче. Попита ме какво значение има, сякаш не знаеше. Характерна черта на независимия човек — нямам нужда от никого. Чувал съм същите думи от някои стари ченгета. Бог обаче никога не е създавал друго човешко същество, за което това да бъде абсолютно вярно. Мъчно ми беше за Бръши. Тя не ме възприемаше като най-мечтаната стока на пазара и не би могла да сбърка моята благонадеждност или моята природа. Но смяташе, че представлявам най-доброто, което може да намери или вероятно което заслужава. И двамата обаче знаехме, че притежавам някои добродетели. Бях готов да направя всичко, което пожелаеше, и имах нужда от нейното ръководство. Беше по-умна от мен. Все повече и повече ме възбуждаше.
	— Мислех за теб — казах й аз.
	— Какво си мислеше?
	— Как стоят нещата — отвърнах. — Нали разбираш… Ярките пламъци на младостта догарят. Тялото се чувства самотно.
	— Прекалено литературно.
	— Какво да правиш, ирландец. — Сложих ръка на сърнето си. — Поезията ми е в кръвта.
	— Мак, притежаваш и неприятна страна.
	— Казвали са ми го.
	— Това не ти дава право да презираш някого само защото си го разбрал какво представлява. И ти не си кой знае каква загадка.
	— Ясно ми е.
	— Ти си един жалък неудачник, в случай че мислиш, че никой друг не го е забелязал.
	Казах й да се успокои и се изправих. Хванах я здраво за пълните рамене и я притиснах към гърдите си, където тя охотно се отпусна, цяла педя по-ниска, и попита:
	— Обяд?
	— С Комисията за новите кадри съм.
	Тя въздъхна, разбрала за служебния ми ангажимент.
	— А довечера? — попитах аз.
	— Родителите ми имат годишнина. — Тя се оживи. — Защо не дойдеш? Едно шумно италианско семейство.
	— Уф!
	— Може и да си прав.
	Спогледахме се.
	— Във вторник — рекох. — Тутс.
	— Да, Тутс. — Аз останах до бюрото, а тя ми хвърли тъжен поглед от вратата. Може би, след като навършим пълнолетие, ние никога нямаме възможност за пълно сливане. Затова племенните народи, например евреите, женят младите, преди да са навършили тринайсет години. После караме ей така, каквото стане, духът ликува, но е принуден да се натика в тунелите, да прекоси границите, очертани дълбоко върху онова, което сме разпознали, ако не и лелеяли, като нашето собствено „аз“.
	— Отворено ли ще бъде, или затворено? — попита тя от вратата.
	Махнах с ръка.
	— И в двата случая съм тук.


>>>	Б. Броя си точките

	Като реверанс към демократичността и в интерес на работата през годините Комисията бе създала повече подкомисии от Конгреса, всяка от живота на юридическата фирма. Имахме подкомисии по професионалната етика, по подбор на кадри, по използване на компютри, _pro bono_* работа и по рециклиране на хартията. При тази структура набирането на нови кадри се считаше за много разнородна дейност. Тя изискваше реални пълномощия — да се наемат служещи за през лятото, както и начинаещи адвокати, които постъпваха в „Г и Г“ всяка есен след изпитите за правоспособност, но обемът на работата е огромен и никога не може да се приключи само за седмица. По отдавнашно споразумение ние се събираме, когато има нужда, и обядваме заедно в събота. По това време на годината работата поутихва и сбирката е само веднъж месечно, а след като обсъдим окончателния списък с летните назначения и календарния план за интервюта за следващата есен, петима от нас — Стефани Плоцки, Хенри Сомърс, Мадж Дорф, Блейк Уитсън и аз, обикновено се отдаваме на клюки.
	[* Професионална работа извършена доброволно и без заплащане (лат.). — Б.пр.]
	— Да сте чули нещо? — попита Стефани. — Срещнах тази сутрин Мартин. Каза само: „По-гадно от всеки друг път“. Изглеждаше зле, а беше едва девет часът.
	Седяхме на две преки от Кулата в „Макс Хаймър“, ресторант с долнокачествена храна и ориенталска хигиена. Стефани се бе осмелила да се покаже като жена, седеше облегната на масата, а кръглото й лице, гримирано дори в събота, се намираше в близост с купата с туршия, оплескана по ръба.
	— Ония от корпорациите стават хит — каза Хенри. — С осемдесетте години е приключено. — Той беше авторитет по банкрутите и го търсеха много. Като спец по сделките, Мадж не се съгласи и ние поспорихме малко, сякаш това имаше някакво значение.
	И така, членовете на Комисията се намираха в клуб „Белведере“, в една от елегантните заседателни зали, дъвчеха моливи и раздаваха точки. Във вторник бе Сретение Господне. Съдружниците реагираха със същата загриженост, която всички добри момчета в първоначалното училище проявяват в края на годината, когато монахините ги изпращат вкъщи, за да впишат бележките в бележниците. Аз никога не се притеснявах. Знаех какво ме очаква — шестици, а мястото, отделено за поведение, бе изписано със забележки.
	Тази година обаче не бях сигурен къде са ме поставили в класацията на фирмата. Помислих си за оценките на Комисията, когато се съгласих да търся Бърт, а това би трябвало да ми предпази заплатата от нови намаления, но всъщност никой нищо не ми бе обещавал. Четиримата съдружници, с които работехме в Комисията по набиране на нови кадри, бяха проспериращи и Панучи бе отличил всеки един от тях — кой с внимание, кой с окуражаване. Всички те щяха да получават повече през следващата година. Колкото до мен, от беглите погледи, които всички ми хвърляха, естествено скришом, бях сигурен, че моят дял ще бъде намален за пореден път. Те не се занимаваха с брутални убийства. А режеха по пет процента всяка година. Въпреки това аз се върнах след обяда в кантората, сам и в мрачно настроение.
	Добре, признавам, това намаление всяка година ме обижда. При начина на живот, който водим, парите представляват нещо като картата за отбелязване на резултата по време на мач, та значи — няма процент за победа, няма успешни удари. Винаги ми е правило впечатление колко многозначително е това, че процентът, с който сме възнаграждавани от печалбата на фирмата, се измерва в „точки“. Всяка година съдружниците ти съобщават какво според тях си заслужил. Досега можех да се лиша от всичко, което си позволявах с допълнителните доходи, но не и от себеуважението.
	Седях в стаята си. Студеното зимно слънце прозираше иззад пелената на облаците, лъчите играеха по водите на реката, а коледните украси трептяха по зеленикавите отражения на огромните крайбрежни здания. Опитах се да забравя обидата от подценяването и да си мисля за Бърт, но — без резултат. Глождеше ме мисълта — колко. С колко ли ще ме подсекат тази година? Гадно кълбо от нерви. Бягам от ченгетата, другите пък ми режат от заплатата. Терзаех се, а това не ми излизаше от ума. Бях изпаднал в едно от моите състояния, бях гневен и гаден, момчето на Бес Малой му се вие свят от това, което пропуска. Хукнах нагоре, всъщност нямах представа накъде съм се запътил, после огледах двете стени на коридора с лавиците с томове и се напъхах в кабинета на Мартин с мисълта, че сигурно е запазил копие от предлаганата таблица с точките някъде из чекмеджетата, където я бях зърнал пред три години. Изобщо не се тревожех дали могат да ме хванат, нека някой да ме хване. Майната им, да ме хващат. Щях да им кажа някои неща. Осемнайсет години, по дяволите! Пък и мъкнех Панучи на гърба си.
	Най-важните книжа в кабинета на Мартин бяха заключени в шкафа зад хилядолетния дъб. Сто пъти го бях виждал да отваря чекмеджето и да повдига гуменото шкембе на часовника с танцьорката на хула, за да стигне до батерията и малкия златен ключ. Пронизваше ме същото усещане за самота, когато бях сам във фирмата и обикалях насам-натам. Големият ъглов кабинет с хранителницата на странни предмети — живописни платна, скулптури и чудновати мебели, бе полутъмен и аз се поколебах дали да не запаля лампата. Чудех се какво, по дяволите, бих могъл да свърша? Дали да не се изкензам в чекмеджето като някой гнусен крадец, който иска да остане незабравим? Дали пък да не се оплача? Да, бих могъл. Тук имаше толкова много хора, които се търкаляха по пода и стенеха, когато наближаваше Сретение Господне, които ходеха и досаждаха от врата на врата. Това нямаше никакво значение. Аз си бях лош. Чувствах се като момченце, но и преди съм се чувствал така; действайки импулсивно, човек преживява особено пречистване.
	В чекмеджето на Мартин царуваше хаос. Последния път, когато ровех в него, бях шокиран от това откритие. Вероятно очаквах педантичен ред. Мартин е от онези хора, огромни и словоохотливи, с такова натрапващо присъствие, че човек винаги става неспокоен при мисълта каква ли голяма част от характера си прикриват. Предполагам, че Мартин сам подрежда и попълва картотеката, безкрайно чувствителен на тема документи, но без намесата на секретарка тук царуваше хаос. В чекмеджето имаше папки, но доста от книжата бяха безредно стоварени на дъното. Много от най-важните тайни на фирмата се намираха там. Писма от някакъв психоаналитик, в които се твърдеше, че един от новопостъпилите ще си пререже гърлото, ако го уволним. (Не беше уволнен.) Финансови проекти за края на годината, които ми се сториха твърде печални. Имаше и папка с писмена оценка за дейността на всеки съдружник. Изкушавах се да прегледам пренебрежителните оценки за собствената ми личност, но реших да го предоставя в ръцете на съдбата в името на още по-жестоко себеинквизиране. Накрая открих папката с надпис „Точки“.
	Вътре имаше фотокопие на вариантен план за разпределение на точките за тази година, писан на ръка от Карл Панучи. Почти не му обърнах внимание, защото в същата папка открих и едно писмо. Бе сгънато на четири, но парафът в горната част не можеше да се сбърка. Инициалите на Джон Андрю Кенет Айгър. Джейк си обичаше инициалите. Слагаше ги навсякъде, по маншетите на ризите, по халбите за бира, върху сака за голф. Както и всичко останало, сътворено от ръката му, аз можех успешно да имитирам неговите инициали и дори нямах нужда от подпис, за да докажа, че съм упълномощен да го подписвам, и никой друг не можеше да се похвали с подобна сръчност. За мен нямаше съмнение, че парафът е автентичен.
C>
#	СТРОГО СЕКРЕТНО
	__18 ноември__
	__За: Робърт Кеймин, „Г и Г“__
	__От: Дж. А. К. Айгър, главен адвокат Транснашънъл Еър__
	__Относно: Първи транш разплащане по 397__

	Държа да Ви уведомя за объркването при разплащанията на сметка 397, което възникна, докато се занимавахте с иска на Грейнджър. Както обикновено, адвокатите на ищеца спорят помежду си за разходите по иска. Изглежда, Питър Нокрис е ангажирал някаква фирма от Кеймбридж, Масачузетс, наречена „Литиплекс“, за обезпечаване на иска — очевидно на тях е възложена ремонтната работа след катастрофата, оборудването с компютри, инженерите консултанти, показанията на експертите, анализът на съдебното разследване и обработката на данните. „Литиплекс“ имат фактури, които възлизат на около 5,6 милиона. Нокрис твърди, че ги е взел със съгласието на всички водещи адвокати от бранша, а също и че аз съм се съгласил уреждането на сметките на „Литиплекс“ да става от фонда по 397. Адвокатите твърдят, че подобно споразумение не съществува — нищо чудно, тъй като авансовото заплащане на „Литиплекс“, както настоява Нокрис, ще намали хонорара на адвокатите с половин милион. И двете страни заплашват, че ще отнесат въпроса към съдията Бромуич. Силно съм обезпокоен, че Бромуич ще поиска отчет, което ще доведе до разкриване на излишъците във фонда. Вместо да поемаме този риск и ако приемем, че бих могъл да се споразумея с Нокрис, аз ще разреша плащането на фактурите на „Литиплекс“ като допълнителни разходи за сметка на излишъка по фонда. Моля да ми изпратите следните чекове.
C$
	Приложен бе списък с номерата на фактурите на „Литиплекс“ и дължимите суми.
	Вече не беше необходимо да търся какво бе изпратил Бърт на Глиндора: „Съгласно приложеното, във връзка със споразумението с Питър Нокрис…“. Явно, това беше цялата история. Седнал в кабинета на Мартин, аз прочетох писмото още три или четири пъти. Имах чувството, че някаква ледена ръка бе сграбчила сърцето ми. Продължавах да си задавам един и същ въпрос, а гласът в мен шептеше с отчаянието на дете. Какво щях да правя сега?


>>	XX. Членовете на клуба

	Клуб „Белведере“ е най-старият светски клуб в Киндъл Каунти, построен в Златния век*. Повече от сто години елитът на окръга — хора заможни и с репутация — вечеря и играе скуош в клуба. Не става дума за нашите традиционни набедени политици, чиято власт е преходна и, още по-жалко, получена на заем. Това са хора наистина богати, собственици на банки и индустриалци, фамилии, чиито имена човек може да види по старинните сгради, които и след три поколения продължават да бъдат каймакът на обществото, а децата им се женят помежду си. Това са хора, които, най-общо казано, харесват света такъв, какъвто е, и буквално всяка стъпка на обществения прогрес, доколкото си спомням, е предизвиквала страхотен скандал сред клубните членове, някои от които са се противопоставяли на приемането на първите католици, после на евреите, на черните, на дамите и дори на единствения арменец. Сигурно ще си помислите, че разумният човек ще реши, че атмосферата в клуба е отвратителна, но реномето, с което „Белведере“ удостоява, прави излишни почти всякакви скрупули, а Мартин Голд например, след като го приеха за член преди повече от десет години, в неофициален разговор споменава цял един месец това място просто като „клуба“ — колко добра била храната, колко приятни съблекалните…
	[* Златният век (приблизително 1870–1898). В този период САЩ се характеризира с бурно развитие на икономиката и налагане на плутокрацията в управлението и обществото. — Б.пр.]
	Самият клуб бе постройка на осем етажа в ренесансов стил, която заема половин квартал в центъра на града, недалеч от Кулата. Втурнах се натам с писмото на Джейк в джоба и се шмугнах край портиера. Обстановката бе великолепна. Целият първи етаж бе в орехова ламперия, красиво полирана в тъмен тон, който сякаш попиваше отблясъците на приглушената светлина и неизбежно ми напомняше за загорелите мъже, секли тези дървета, както и за техните наследници в ливреи, дето търкаха така ламперията, че тя блестеше като току-що излъскани обувки. Внушителното двойно стълбище от бял мрамор се издигаше в дъното на фоайето, украсено с герба на клуба и с крилати херувимчета, символи на периода, когато американците преливаха от увереност, че оцелялата им република е предопределена да достигне величието на Гърция.
	Още не бях успял да посегна да си оставя палтото на гардероба във фоайето и ето ти — дяволите да го вземат! — Уош. Мъкнеше със себе си стик за голф, стискаше го за шийката като мъртва гъска, точно под лъскавата издължена главичка. Не можех да се начудя какво прави тук. Навън бе кучешки студ и земята бе замръзнала. Той също бе много изненадан от срещата и лицето му тутакси придоби леко надменния израз на член на клуба, предназначен за външни лица. Уош беше с главозамайващо спортно сако на черни и есеннозлатисти карета и с лъскави пискюлести мокасини. Разхлабената и смачкана широка вратовръзка на екстравагантни шарки се подаваше под разкопчаната риза, полускрита, сякаш Уош се извиняваше за неподходящото палаво десенче, което не вървеше за член на клуба. Нямах представа какво щях да отвърна, когато Уош ме поздрави, но инстинктът ме спаси.
	— Свърши ли съвещанието? — попитах аз.
	Уош бе твърде голям страхливец, за да обсъжда с мен решенията на Комисията за точките, особено моите. Всяка година с тази работа се нагърбваше Мартин, който след формалностите на Сретение Господне ме удостояваше с честта да ме посети в стаята, да ме потупа по рамото, създавайки впечатлението, че поне той подкрепя становището на фирмата за моите достойнства. Вместо това лицето на Уош моментално се размаза в глуповато мазно изражение. Приближи ли се достатъчно, човек може да забележи колко изкуствени са дружелюбните маниери на Уош. Когато е притиснат, на него му липсват собствени инстинкти. Той представлява нещо събирателно от чужди жестове, които му се струват затрогващи и очароващи и с които бе сигурен, че няма да засегне никого.
	— Не съвсем — отвърна той. — Мартин и Карл имаха важни телефонни разговори. Ще продължим в четири. И аз реших да се възползвам от почивката и да си поосвежа главата. — Уош посочи стика. Само притеснението, че може би го задържам, ме спря да му кажа, че се радвам да науча най-после как вървят нещата. През това време той радостно се измъкна от моята компания и се запъти към златистите врати на асансьорите.
	Аз останах във фоайето. Оставих палтото си на гардероба и седнах на един стол с права облегалка в малката ниша, облицована с ламперия, където бяха телефоните. Все още не разбирах какво правя тук. Втурнах се насам, за да се срещна лице в лице с Мартин, но сега пристъпвах, сякаш тялото ми бе три пъти по-тежко, а скоростта на мисълта — три пъти по-бавна. Как щеше да свърши всичко? Обмисляй, казвах си, разсъждавай. За моя голяма изненада коляното под ръката ми бе започнало да трепери.
	Преди няколко години един приятел на Мартин — Бък Бъчан, шефът на „Фърст Киндъл“, оплете конците при конфликта в „С и Л“. Бък проведе няколко телефонни разговора и Мартин бе назначен като специален адвокат на управителния съвет. Бък и Мартин се знаят още от времето, когато мислите на момчетата не щъкат и не се реят, после били заедно в Корея и в Университета, където и двамата се опитвали да се напъхат между краката на едни и същи студентки. Двамата имаха снимка, на която бяха с бели чорапи и папийонки. Бях с Мартин оная сутрин, когато трябваше да отиде и да съобщи на Бък, че го гонят от фирмата. Това бе краят на връзката им, заключителните мигове на един високоволтов аристократичен живот на победи пред очите и прожекторите на целия заобикалящ свят, обвеян от еротичното удоволствие от властта. Хоризонтът пред Бък се стесняваше. Налагаше му се да утешава наранената си душа в лепкавата тъма на скандали и унижения. Бък бе извън играта и Мартин бе този, който щеше да му го съобщи, лице в лице, като мъже, и да му напомни нещо, което Бък вече знаеше — че за всичките часове, които бяха прекарали заедно, съчетавайки бляскавите си умове и усещане за обща съдба, никой не очакваше от Мартин Голд да зареже всичко и да обърне гръб на благородните традиции в професионалния си живот. Мартин отиде на срещата с навъсено, мрачно и печално лице. Всички наоколо признаваха неговата твърдост — както и управителният съвет на „Фърст Киндъл“, които зачестиха с молби за услуги от страна на Мартин. Какво струват обаче всички тези принципи, когато той и юридическата му фирма са натясно? Отговорът — писмото, което Мартин бе съхранил — бе напъхан в джоба ми.
	Аз, разбира се, трябваше да постъпя много по-умно, вместо да тичам подир Уош. Той беше слаб човек, на него не можеше да се разчита в критичен момент. Но когато ножът опря до кокала, аз не бях готов да се обърна към Мартин — все пак бях живял при баща си двайсет и седем години и нито веднъж не му дадох да разбере, че знам, че е крадец. Нито пък имах желание да се подлагам на сухите сметки на Панучи. За това бяха нужни повече предвидливост и по-твърда решителност. И така, аз се приближих до един мъж от обслужващия персонал, приятен човек, какъвто очакваш да срещнеш на подобно място, в морскосиньо сако и с бели ръкавици, вероятно военен в пенсия, и го попитах дали има представа къде би могъл да отиде господин Тейл със стика си за голф подръка.
	Той ме насочи към сутерена, пещерообразно помещение, вероятно бивша спортна зала, преди да монтират твърдата писта под свода на покрива. Върху бетона бе положена настилка от зелена изкуствена трева и няколко души, наредени в редица, удряха топките за голф. Повечето от играчите бяха по фланелки. Долу беше неприятно мразовито. Зеленият килим на мястото за началния удар се стелеше пет-шест метра и стигаше до мрежестата завеса, спусната от тавана, която се диплеше като воал. Отвъд тънеше пълен мрак, по-черен и от съдбата. Там някъде вероятно имаше специална инсталация, монтирана на върховете на бетонните колони, защото над всеки играч светеше зелено електрическо табло за резултата. Наблюдавах мъжа, който бе най-близо до мен, той нанесе удар, после хвърли поглед нагоре към екрана, където се появи спирала от бели топки и аз схванах, че тя показва предсказуемия полет на топката. Светна и последната лампичка, един дигитален екран се проясни и изписа предполагаемото разстояние на удара.
	Най-после зърнах Уош в края на редицата да размахва ръце. До него имаше сак с топки, беше съблякъл сакото и го бе сгънал грижливо зад себе си. Замахваше несръчно. Сигурно цял живот играеше голф, без да успее да напредне.
	Когато ме видя да приближавам, изражението му застина. Сигурно си помисли, че съм дошъл да го моля за точките си, и се приготви да заеме надменна поза, с която да ми напомни, с обичайната си безупречна фамилиарност, запазена за подчинените, че забравям къде се намирам. Вместо това, за да го обезоръжа, аз извадих писмото от джоба си и го загледах как ще реагира. Прочете го, застанал на мястото за начален удар. Очите му се кокорчеха като при заболяване на щитовидната жлеза и шареха бързо, целите изпъстрени с пулсиращи венички. Въздухът около нас вибрираше от непрекъснатия ритмичен шум на топките. Когато го прочете, Уош имаше вид на човек, който нищо не разбира.
	— За Джейк става дума — рекох аз.
	Той сякаш се сепна. Погледна през рамо към останалите играчи, после ме изтика към желязната врата, през която бях влязъл — там светлината се мержелееше и непрогледният подземен мрак напредваше заедно с призрачните подземни звуци на сградата.
	— Правиш предположения — рече Уош. — Откъде се появи това?
	Казах му. Не знаех как да обясня. Но дори и Уош бе на мнение, че нямаше защо да поставя под съмнение моите искрени намерения. От резултата бе ясно, че имам пълни основания да продължавам разследването.
	— Писмото е фалшиво, Уош. Не си ли спомняш, че „Литиплекс“ не съществува. В „ТН“ няма данни за нея. Джейк го е подправил. Може и Бърт да има пръст. Съществуват милиони въпроси. Но не е Джейк, в това съм сигурен.
	Уош отново се намръщи и хвърли поглед през рамо. Видът му бе укоряващ, но бе достатъчно възпитан, за да ми направи забележка, че говоря твърде високо.
	— Отново ти казвам, че правиш предположения.
	— Ще правя, и още как. Искам обяснение.
	Цялото предизвикателство видимо го раздразни. Аз го унищожавах. После видях как бледото му меко лице се стяга, сякаш завладяно от внезапна идея.
	— Може да е Нокрис. Някаква негова игра. Може би всичко е негова работа.
	Бог ми е свидетел, че Питър бе способен на всичко. Но докато седях в кабинета на Мартин, аз разбрах защо се бе свързал точно с Питър. Мартин притежаваше писмото. Държеше да разбере какво става. Държеше да разбере дали документът бе истински или фалшив, ако Нокрис, по някакви невероятни обстоятелства, можеше да даде обяснение. Но в случая не Нокрис бе тоя, който ни правеше номер. А Джейк.
	— Сигурно — казах аз. — Сигурно. Значи завеждаме Джейк в кабинета на Мартин и му заявяваме, че не съществува „Литиплекс“, и какво казва Джейк? „О, господи, а Нокрис ми каза, че съществува!“ Не, не, изключено. Той се държи така, сякаш тази новина му идва като гръм от ясно небе, и казва: „Как си позволява Бърт? Ако не го откриете, изобщо не искам да чувам повече за него“. Това означава едно-единствено нещо. Джейк е написал онова писмо на Бърт. Бърт му е дал парите. И сега те са у Джейк. Той се прикрива, Уош. А Мартин му помага.
	— Не ставай смешен. — Уош не бе съгласен с предположението, че Мартин може да е корумпиран. Движеше устни, сякаш опитваше да се избави от лошия вкус.
	— Смешен ли? Я поразмисли, Уош. Кой беше този, който каза, че се е обадил в банката в Пико? Кой ти каза, че генералният директор, как му беше името, Смоуки, от него бил подразбрал, че става дума за сметка на Бърт? От кого научи за този документ за прехвърляне на собственост?
	Уош е много по-нисък от мен и в този миг ръстът ми изглеждаше, както се получава понякога, странно предимство, сякаш бях недосегаем за опровержение.
	— Помисли какво представление разигра Мартин миналия ден — рекох аз, — как въвлече Джейк, как раздрънкваше какви ли не тайни, след като ти и Карл бяхте на противоположно мнение. Как ще обясниш това?
	— Бях длъжен — отвърна Уош. — Казах го и на Мартин. Но това едва ли означава, че съществува някакъв тъмен заговор, понеже той се е разприказвал.
	— Хайде, стига, Уош. Искаш ли да научиш защо Мартин забърка и Джейк? Той искаше Джейк да научи. Искаше го, не разбираш ли? Искаше Джейк да научи, че Мартин го държи в ръцете си и премълчава фактите.
	Уош гледаше недоумяващо. Той схващаше много бавно.
	— Мисля, че тълкуваш всичко погрешно. Мисля, че Мартин се е добрал до документа и е решил, че засега е най-добре той да не излиза на бял свят. А от твоите думи цялата история звучи зловещо.
	— Но тя е зловеща, Уош.
	Той се намръщи, раздразнен. Хвърли още един поглед към останалите играчи. Разбрах, че моята рязкост и грубост най-сетне бяха събудили у него чувството за обида.
	— Слушай какво, драги мой! — Обръщението „драги мой“ беше изречено с префърцунен, старомоден тон. — Мартин се подчинява на логичните императиви. Недей да бързаш чак толкова да се подиграваш. Или да обвиняваш. Обмисли всичко в детайли. Тази фирма не може без Джейк. Дори за миг. Мак, щом си такъв умник, обясни ми следното нещо. Щом си хукнал така прибързано, обясни ми какви са бъдещите ти планове. — Потънали в повехналата плът, старческите му светли очи проблясваха с необикновена настойчивост. Плановете, за които настояваше, нямаха нищо общо с разследването. Той ме питаше как смятам да си вадя хляба без Джейк. Замълчах, за да укротя напиращата логика. Ако пробода Джейк в сърцето, никой нямаше да възнагради моята добродетелност. Знаех го много добре. От години не се отделях от задника му, воден от тази мисъл. Абсолютно нищо не се бе променило. Само цената може би щеше да бъде малко по-висока от гледна точка на собственото ми достойнство.
	— Е, и какво? Значи от мен се очаква да се възхитя? Това е отговорът на Мартин. Оставете Джейк да краде. Докато поддържа нашия бизнес. „Хей, Джейк, нали знаеш, че аз знам. Тогава зарежи оная работа с фирмата от Кълъмбъс. Дай да подновим златния поток, а?“ Стига, Уош. Гади ми се.
	Внезапно над главите ни се разнесе гръмовен тътен и двамата подскочихме. Един от играчите бе запратил топката в отоплителните тръби на тавана. Те бяха изолирани, но въпреки това ехтяха страхотно при всеки удар. Мигновената уплаха сякаш подтикна Уош към опит за откровеност.
	— Виж какво, Мак, не мога да чета мислите на Голд. Той явно предпочита да крие намеренията си, каквито и да са те. Познаваш го от години. От години. Да не искаш да ми кажеш, че човек не може да се довери на Мартин Голд?
	Сврени в този сутерен, подхвърляйки си реплики шепнешком, притиснати един към друг като любовници, двамата с Уош се вцепенихме при този въпрос. Уош правеше това, което винаги бе правил — същото, което направи миналия ден, когато Комисията обсъждаше предложението на Джейк да си мълчим, ако Бърт не се върне. Уош позираше, хвърляше прах в очите и се измъкваше по най-лекия начин. Защото разбираше какво става в момента. Но не схващаше подробностите, тях и аз не знаех. Все още не можех да проумея как ли Бърт се вписва във всичко това и как Мартин можеше да го обвинява, уверен, че той няма да се появи отново. Въпреки всичко Уош бе намерил определение на сцената — тя бе гадна и противна. Усещаше го интуитивно, защото той, без да разсъждава, би постъпил по същия начин — щеше да направи размяна с Джейк: парите срещу оцеляването на фирмата. И се пазеше да не изтърве нито дума за тази срамна истина, преструвайки се, че Мартин може да е стигнал до някакво по-добро решение.
	— Ти си глупак, Уош — внезапно заявих аз. И насред всичко останало, сред бурните чувства и мрака на сутерена аз се обърнах и си тръгнах с убеждението, че съм велик. Неподправено примитивно удоволствие. От години изпитвах необходимостта да го кажа.
	Изтръгнах писмото от ръцете на Уош без съпротива. Сгънах го отново на четири и го напъхах в джоба, изкачвайки сивите метални стъпала. Всичко бе ясно. Докато се изкачвах към великолепието на фоайето с дървените ламперии и кристалните свещници, аз се чувствах мотивиран и силен, зъл и в хармония със собствената си природа. Свършено бе с малкото объркано момче. Бях вече мъж сред мъжете. И когато минах през въртящата се врата и излязох на студената улица, планът бе вече в главата ми.


>>	XXI. Разследването става международно
>>	Неделя, 29 януари

>>>	А. Международен полет

	Салонът за служители на „ТН“, където чаках Лина в неделя сутринта, предлагаше рядката възможност да наблюдавам света отстрани. Залата изглеждаше страхотно. Дизайнерът бе постигнал своеобразен елегантен ефект на космическия ни век, който бих се опитал да постигна и в кантората, ако някога изобщо я обзаведях — многобройни дървени сводове и огромни прозорци, лъскави кожени кресла и маси с мраморни плотове, а върху тях — специални телефони, които работят с кредитни карти и могат да се включат към портативен модем и факс. Елегантни момичета обслужват входа, а пътниците — изключения няма — показват членските си карти с вид „Хей, виж ме добре, аз съм тузар, една преуспяла личност“. Японски бизнесмени, които прекарват във въздуха по трийсет часа, дремят върху шикозните мебели; елегантни търговски деятели дават разпореждания по мобифони, богати семейства разискват оживено, като единият винаги има тревожен вид преди полета. Сервитьор в бяло сако обикаля с поднос и се оглежда за жадни, а телевизионните новини се носят откъм бара.
	Салонът е средище на „въздушната класа“, която става все по-многочислена — работният им ден минава във въздуха, истинската им кантора е мястото до пътеката в самолета, всички имат зад гърба си милиони и милиони мили в полети и сигурно са спечелили правото да летят безплатно до Юпитер. Това са жертвите на капитала, самотни мъже и жени, отрекли живота си в името на корпоративната съдба, които правят всичко възможно да разширят още повече влиянието на нечия компания заради икономическите показатели. Имах един странен чичо Майкъл, дето все се мъкнеше с грозен кафяв куфар, от ония, с лаковата кожа, който сякаш се бе сраснал с ръката му. Всички смятаха, че е роден неудачник. Днес обаче, ако отсъстваш от къщи четири нощи седмично, това вече е проява на завидно обществено положение. Има ли обаче нещо по-тягостно по целия божи свят от пуста хотелска стая в десет вечерта и мисълта, че работата, привилегиите и нуждата от пари обсебва не само часовете през деня, но си обречен, макар и за кратко, на ужасните самотни мигове, в които човек е далеч от хората и вещите — миниатюрни, любими и драгоценни, които крепят цял един живот.
	Чуйте ме. Какво може да ми липсва на мен освен моя фотьойл, телевизора и терзаещите мигове на сблъсъци с Лайл? Щях обаче да се радвам на младежката компания на Лина. Куфарчето и чантата бяха между краката ми. Имах съвсем малко багаж — бельо, костюм за деловите срещи, бански и няколко дреболии — паспорта, диктофона, бланки на „Транснашънъл Еър“ от кантората, едно старо писмо, подписано от Джейк Айгър, и три екземпляра от годишния баланс на „ТН“. Плюс писмото, което бях намерил в чекмеджето на Мартин и до което нямаше да позволя да се докосне човешка ръка. Подобно на Кам бях взел и аванс от две хиляди и петстотин долара с новата си златна кредитна карта, която ми донесоха в петък. Почти цяла нощ кроих планове, затварях очи и си представях как шуми сред палмите в Пико ветрецът, ухаещ на солен морски аромат и на кремове против изгаряне.
	— Йо-хо! — Гласът бе познат и вълнуващ и въпреки това подскочих и отворих очи.
	— Дяволите да ме вземат, ако това не е Бръши.
	— Точно тя! — каза Бръши, дяволита и жизнена. Изглеждаше щастлива и доволна от себе си. С преметнат през рамо сак и палто на ръка. Беше в джинси.
	— Накъде? — попитах.
	— С теб.
	— Ама наистина ли? Какво стана с Лина?
	— Внезапен и неотложен ангажимент. Ще бъде цялата нощ в библиотеката.
	Тогава ми стана ясно. Казах й, че няма нужда да ми обяснява кой я е подредил там.
	— Това момиче ми изглежда мършаво и гладно — каза тя.
	— Аз пък ще ти кажа, че си я бива.
	Бръши ме сръга в ръката, но аз бях твърде смутен, за да продължавам да я занасям пред всичките тези хора. Запътихме се към кожените фотьойли. Мълчахме.
	— Предполагам, че ти е приятно — каза тя.
	— Възможно ли е да бъде друго? — Чувствах се, сякаш някой бе извършил посегателство над мен. Имах си свои планове за Пико, които зависеха от спътника ми, а той бе по-доверчив от Бръши.
	— Хайде да опитаме отново.
	Тя се отстрани и заобиколи красивата колона от палисандрово дърво с разписание на пристигащите и заминаващите полети.
	— Мак! Познай къде отивам.
	— С мен, надявам се.
	— Е, позна.
	Казах й, че се държи особено.
	— Между другото, какво ще правим там?
	— Между другото — нищо. Забрави това „правим“. Нали си спомняш нашата уговорка. Без въпроси и отговори. Ти не си член на екипа.
	Момиче с подходящ за високоговорител глас обяви нашия полет, докато Бръши приемаше несериозно моя отказ. Наклони глава, а клепачите й потрепнаха.
	— О, скъпи — попита тя, — какво ще правиш с мен?


>>>	Б. Стари и познати танцови стъпки

	Не бих казал, че разгарът на сезона е любимото ми време в Пико. Преди много години съм ходил там през лятото, когато столицата Сиудад Луан бе почти призрачен град, но през този сезон на летището се тълпяха завръщащите се туристи, възрастни и деца в ярки облекла, подобно на поток от хора, който се излива от ферибот. Загорелите им лица изненадваха не по-малко от гальовния повей на топлия въздух, който ни посрещна на стълбичката на самолета. Дори в такъв ослепителен ден тропическото слънце примамваше неудържимо и беше толкова въодушевяващо, че зимата за миг се превърна в неприятен спомен.
	— Господи! — Бръши разпери ръце в леката мараня.
	Имаше опашка за коли под наем. Както обикновено, „ТН“ бе хвърлила луди пари за всички удобства на Риджънс Бийч, ивица от плажа, дълга девет мили, искрящо бяла и усамотена, която се диплеше в подножието на Планините на маите. Огромни и зелени, хълмовете се мержелееха над брега. През този сезон, когато всички грандомани и любители на зимните курорти се тълпят тук, тесните шосета са задръстени и аз намерих някакъв страничен път, за да се измъкнем от летището. Бръши отвори прозорците, свали си шапката и остави късата си тъмна коса да се развява на ветреца. Профучахме покрай малките къщурки с ламаринени покриви, подпрени една на друга, и покрай дюкянчетата и сергиите с табели, изписани на ръка, където се предлагаха местни хранителни стоки. Туфи гигантски растения с листа като слонски уши ограждаха пътя. Вечните местни жители крачеха невъзмутимо по средата на тесните пътища, правеха път на колите, а после отново поемаха по осовата линия, най-често боси.
	Тукашните хора са много приятни. Те знаят, че са уредили живота си, вземайки надмощие над белия човек с помощта на неговата алчност. Станали са банкери още от времето, когато пиратите от Батария Бей са започнали да крият златото си в пещерите над Сиудад Луан — или С. Луан, както го наричат местните — и днес луанците продължават да посрещат всякаква клиентела. Международни наркобарони, данъчни мошеници от цял свят и каймакът на банкерството се стичат в тази страна със символични ограничения, роят се сред миниатюрното й население от полиглоти, в чиято кръв са смесени гени от американски индианци, африкански роби и всевъзможни европейски бегълци — португалци, англичани, холандци, испанци, французи. Пико бе надживял деспоти, индиански завоеватели, двувековно испанско господство, чийто край настъпил през 1821 година, когато местните жители предпочели съдбата на английски протекторат, вместо да бъдат присъединени и подчинени на властническите попълзновения на съседна Гватемала. През 1961 година, когато страната получила независимост, парламентът въвел законите на абсолютната банкова тайна на Швейцария и някои от островите на Британските Западни Индии.
	С разцвета на икономиката на континента и огромните състояния на съвременните пирати в съседните латиноамерикански страни, които предпочитат търговията с белия прашец пред златото, през последните три десетилетия Пико отбеляза смайващо развитие. Нито цент, влязъл в страната, не се облага с данъци и по тая причина нито един цент няма намерение да я напуска. На летището ви вземат такса сто долара, тарифата за всеки паричен превод е десет долара и задължителни десет процента върху всичко, което се продава или купува. Сандвичите за едно семейство в ресторант в С. Луан могат да струват и сто долара. Но съчетанието от липса на данък върху общия доход и финансовата тайна гарантират стабилна търговия и много работни места. Луанците си остават изолирани, сърдечни, дори, както ги бяха обучили англичаните, коректни, но и верни на местната традиция да не ламтят за много. Белият човек, припрян и настойчив, те добродушно смятаха за чудак.
	Нашият хотел, разположен в далечния край на плажа, на три-четири мили извън С. Луан, беше страхотен. Разполагахме с две малки _cabanas_* със сламени покриви, долепени една до друга, но самостоятелни, всяка с кухня, бар и спалня, която гледаше към океана. Бръши трябваше да се свърже със секретарката си във фирмата, за да отложи утрешните си ангажименти, а аз излязох на малката веранда, откъдето чувах как повишава отчаяно глас, за да преодолее смущенията във връзката със САЩ.
	[* Колиби, бунгала (исп.). — Б.пр.]
	Слънцето се спускаше, огромна розова топка, която пламтеше в ясното небе. През целия ден, преминал в път, не спряхме да си говорим, решавахме кръстословици в самолета, държахме се за ръце, клюкарствахме по адрес на останалите съдружници и обсъждахме статии в „Сънди Таймс“. Майките, изтощени в края на деня, вяло гълчаха децата си на плажа. Пико бе някогашно убежище за съмнителни типове, които слизаха от самолета, криейки лица, стиснали здраво куфарите си, а също така и обект на малцина археолози, привлечени от древните светилища на маите високо в планините. „ТН“ облагородяваше в продължение на десетилетия това място и сега Пико си бе извоювал име на фамилно ваканционно място. Островите са само на един час път със самолет, но в Пико пришълците са значително по-малобройни и условията за спорт са много по-разнообразни. Децата лазеха между краката на родителите, играеха с вълните и тичаха с писъци, подгонени от тях. Едно момченце мъкнеше кокосови орехи, все още необелени от гладките кафяви черупки, сякаш си правеше колекция от човешки глави. Още имаше платноходки, които се рееха навътре, но водата започваше да тъмнее. На ослепителната слънчева светлина тя бе искрящосиня, сигурно имаше медни наноси по кораловото дъно, а хората си мислеха, че този оттенък съществува единствено в рекламите за цветни филми.
	— Всичко е наред. — Бръши остави телефона. Беше с лятна рокля и двамата се разходихме до хотела и вечеряхме на верандата, докато розовите пръсти на залеза постепенно обсебваха небето, а водата заля плажа. С мое съгласие тя обърна няколко питиета, а аз се наливах с леден чай. Изглеждаше щастлива и спокойна. Местният оркестър засвири вътре в бара, през отворения портал долитаха музика и смях. Ритъмът бе завладяващ, типичен за Централна Америка, саксофони и флейти, нежни мелодии, сякаш ехо, долетяло от планините.
	— Какво място! — Бръши погледна морето с копнеещ поглед.
	— Току-що си мислех, че е страхотно. Четеш ми мислите.
	— Някой трябваше да направи нещо.
	Както винаги, се проявих като долен тип и се престорих, че нямам представа за какво става дума.
	Бръши надникна в чашата си.
	— Премислях много оня разговор. Вчера в стаята ти. Само че хората имат право да се променят, нали? — Когато тя вдигна поглед, по лицето й отново се бе появило онова смело и решително изражение.
	— Естествено.
	— А ти имаш право за мен. Само че не съм длъжна да се извинявам. Това са естествени неща. Колкото повече остарява човек, толкова повече се чуди на нещата, които… — Тя се запъна.
	— Които?
	— Които са трайни.
	Аз трепнах. Тя го забеляза. Закри очи с ръка.
	— Какво правя аз? — попита Бръши. Дори в светлината на свещта, която се стичаше по масата, аз успях да забележа, че тя внезапно се изчерви, може би от алкохола, а може би горещината подсилваше голямото вълнение. — Господи, какво намирам в теб?
	— Честен съм.
	— Не, не си честен. А самоосъдителен. Има разлика.
	Направих опит да й помогна.
	— Заслужаваш нещо по-добро.
	— Не ме будалкай!
	— Точно това смятам. — Опитах се да бъда колкото може по-категоричен. Не ми беше лесно, кълна ви се. Но се намирах в едно от ония състояния на просветление, когато можех да предскажа какво точно ще се случи. Бръши щеше да ме обвинява цял живот, че не съм бил по-добър, а себе си — че не е пожелала повече.
	— Слушай, не ми обяснявай кое е добро за мен. Мразя, когато постъпваш така, все едно си Лазар, току-що надигнал се от гроба, за да дава напътствия.
	— Аз и напътствия?!
	— Мак, ти се опитваш да накараш хората да те мразят. Първо ги привличаш, после ги прогонваш. Ако смяташ, че това е начин да преодолееш ирландската меланхолия, държа да научиш, че съвсем не го намирам за очарователно. Противно е. Глупаво е. — Тя запрати салфетката си в чинията и се загледа в морето, за да се овладее.
	След малко попита дали е твърде късно за плуване.
	— Вече е отлив. Плитко е поне четвърт миля. Водата е топла през цялата година. — Направих опит да се усмихна.
	Тя въздъхна, после попита дали си нося банските. Стана и ми протегна ръка.
	Пътеката до плажа минаваше през високи, дрипави бурени бермудска трева и се осветяваше от малки глобуси върху поставки в края на всяко стъпало. Неделната вечер, дори и в Пико, бе тиха. Имаше някакво раздвижване по плажа, но то бе по-нататък, към С. Луан, където бяха големите хотели. Тук царуваше пустинна, лятна тишина, нарушавана единствено от оркестъра, който от време на време се дочуваше от бара на хотела. Поплувахме, разменихме по някоя целувка и седнахме на брега, а водата шумеше около нас. Мъж на средна възраст, а се държи като хлапак. Идваше ми да вия.
	— Хайде да плуваме заедно — разпореди се Бръши и навлезе малко по-навътре. Ивицата от миди край брега бодеше краката, но петдесетина метра навътре пясъкът бе мек и Бръши се отпусна, притисната до мен. Луната току-що бе изгряла и ставаше все по-ярка, а синкаво-неоновото сияние на рекламите се разпиляваше като плащаница покрай няколкото закотвени лодки. Хотелът, малките пристройки и кокосовите палми, които приличаха на жирафи, тегнеха над брега, тъмни силуети на още по-тъмен фон.
	— В тези води има страхотни риби — казах аз. — Алени скарус*, робало** и цели пасажи с виолетови насау*** — цветовете им са толкова пищни, че не би могла дори да ги сънуваш. — Мисълта за цялата тази нечувана красота под нас, която оставаше невидима, ме развълнува.
	[* Ярко оцветена риба с форма на лъжица. — Б.пр.]
	[** Тропически вид на пъстри ивици. — Б.пр.]
	[*** Риба, която се среща между Флорида и Западните Индии. — Б.пр.]
	Тя ме целуна, склони глава на гърдите ми и се олюля в ритъма на оркестъра, който отново засвири. Около нас се издигаха и спускаха малки вълнички.
	— Да потанцуваме, а? Май свирят нашата мелодия.
	— Тъй ли? Какво свирят?
	— Оня, нашия танц.
	— Не се шегувай.
	— Така е, не чуваш ли?
	Тя не докосна горната част на банския си, но свали долната, после смъкна и моите. Прехвърли и двата чифта в едната ръка, а с другата сграбчи избуялия рог.
	— Лекарството действа ли? — попита тя.
	— Върши чудеса.
	— А как беше точно нашият танц? Забравила съм го.
	— Десният крак напред.
	— Готово.
	— Десният крак назад.
	— Ето.
	— Десният напред и движение на място.
	— Чудесно! А после? — попита тя и ме целуна нежно. — После какво? — Тя се повдигна на раменете ми и с бавна, овладяна грациозност на гимнастичка ме обгърна с крака в тъмните води. — Поза, приличаща на винетка.
	— Май няма да стане.
	— Ще стане — отсече Бръши с категоричната си увереност по сексуалните въпроси.
	И така двамата — Бръши Бруча и аз танцувахме ли, танцувахме в тропическите води, сред красивите риби, а среброто на луната сипеше великолепие. Напред, назад, шеметен танц.
	Боже, това бе нещо съвсем различно!


>	Пети запис
>	1 февруари, 1 часът през нощта

>>	XXII. Банкова тайна
>>	Понеделник, 30 януари

>>>	А. Сам-самичък

	С жена до себе си се надявах, че ще спя добре, но не се намирах в собственото си легло, а близо до сърцето на мрака и не успявах да прекрача прага към тревожните си сънища. Пронизваше ме високоволтово безпокойство, сякаш някакъв проводник щеше да се взриви в изтерзана мълния. Седях унил в мрака, на края на леглото, и молех себе си да не върша това, което си бях наумил — да се запътя към бара, където оркестърът все още пускаше по някой такт, и да си купя една от петдоларовите бутилки с уиски. Не е само илюзия, че алкохолът прави човека смел. Това е самата истина — тогава е много трудно да пострадаш. Направил съм си цял каталог с по-сериозните травми, които съм преживял — втора степен изгаряния, случайни, от цигари и врящи течности, навехнати глезени и колене, както и няколко юмрука, мощни като артилерийски залп, които изядох от една разгневена съпруга. Успявах да оцелея с малко лекарства или кратко посещение до спешния кабинет. Та имах право да си мисля, че точно нещо такова ми беше необходимо.
	Станах и за свое успокоение, като дете, което си избира одеяло или мече, прекосих верандата, влязох в моята колиба и извадих диктофона. Цял час разказвах собствената си история с приглушен глас, който сякаш се носеше из гальовния вечерен хлад, като се молех Бръши да не ме чуе.
	Мислех за баща си, всъщност мислех и за двамата си родители. Опитвах се да си представя как понасяше майка ми това, че татко е крадец. Много от дребните скъпоценности, които криеше и измъкваше от джобовете си, той предлагаше първо на нея. Сигурно лаская паметта й, като казвам, че тя винаги се чувстваше неловко. „Тим, нямаме нужда от това!“ Тя се опитваше да го направи по-добър. По едно време носеше една брошка, която той много харесваше, с огромен рубиненочервен камък по средата и сложен филигран, но впоследствие тя започна да отказва да носи каквото и да е от донесените вещи — повод за многобройни скандали всеки път, когато баща ми се запиеше.
	Един-единствен път обсъдих с майка този въпрос. Тогава бях шестнайсетгодишен и имах мнение за всичко.
	— Той не е по-лош от другите — каза тя.
	— Но те са крадци.
	— Всеки е крадец малко или повече, Мак. Всеки си има нещо, което иска да открадне. От нас, останалите, се иска да си отваряме очите и да не им позволяваме да крадат.
	Майка ми не правеше особени усилия да го защитава, по-скоро държеше да се прояви като родител за пример. Както и да стояха нещата обаче, и в двата случая не бях удовлетворен. Все още бях във възрастта, когато исках да стана по-добър човек от баща си. Тази мисъл ме мъчеше като жажда. Неутолима. Един от многобройните копнежи, които се опитвах да задоволя по-сетне с неутолима стръв към алкохола. Изтръпвах от ужас при мисълта, че можех да предизвикам у някоя жена отвратителното разочарование, което той будеше у майка ми. Но животът е дълъг, а аз обичах баща си, тъжните му ирландски песни и несподелената му привързаност към мен. Той никога не поиска да стана по-добър човек от него. Знаеше какво нещо е животът.
	Заспах седнал на дивана, с куфарчето в скута. Събуди ме шум, Бръши ме търсеше. Макар и гроги, аз разбрах от уплашения й поглед, че това е жена, която се е събудила и е осъзнала, че е разочарована и самотна. Побързах да я успокоя, че и аз съм имал някои самотни утрини. Изкарахме приятни часове в леглото и на верандата, където най-после закусихме, потейки се и премигвайки на безпощадното слънце. Към единайсет аз се изправих.
	— Отивам да се срещна с оня адвокат.
	Все още по хавлия, Бръши ме помоли да я изчакам.
	— Ти оставаш. Вземи шнорхел и плавници от момчето на плажа. Разгледай онези риби. Ще отида сам.
	— Чакай, моля те. Ще ти помогна.
	— Хей! Ти май забрави, че теб това не те засяга.
	— Излъгах.
	— Слушай какво… — Седнах до нея. — Цялата тази история се очертава много мръснишка. Стой настрана.
	— В какъв смисъл мръснишка? — попита тя. Мисълта й на адвокат щракаше. Искаше да пита още, но аз я възпрях. Бързо я целунах и поех към центъра на града с куфарчето в ръка.


>>>	Б. Чуждестранно банково дело

	Международната финансова банка, чийто печат личеше на гърба на всеки от осемнайсетте чека, прехвърлени на „Литиплекс“ от 397, бе в сбутана и тясна сграда, която приличаше по-скоро на магазин, ако не бяха разкошните махагонови мебели. Още от времето, когато бях във „Финансови престъпления“, бе известно, че банката е сигурна. Както при всички останали банки, и тук собствениците бяха неизвестни, но имаха стабилни финансови взаимоотношения с някои от най-големите английски и американски банки, а освен това непрекъснато се носеше слух, че зад тукашната банка стои някой от най-могъщите кланове — Рокфелер, Кенеди или подобен на тях, следвайки древната традиция на близки отношения между богатство и корупция. Нищо повече не мога да кажа.
	Когато обясних, че искам да открия сметка, моментално се появи управителят, с типичния за страната любезен маниер. Слаб, чернокож и в син блейзър, господин Джордж бе елегантен, а в речта му се долавяше особения местен акцент с характерна за островите ритмична напевност, оцветена от местен диалект, на който все още се говореше по крайбрежието. Кабинетът на Джордж бе малък, но луксозно обзаведен с ламперии, с дървени колони и библиотечни шкафове. Казах му, че бих искал да обсъдим въпроса за откриване на депозит, седемцифрена сума, в щатски долари. Дори не трепна. За него това бе всекидневие. Все още не му бях съобщил името си, но той не си и въобразяваше, че имам подобно намерение. В този град никой и никога не си и помисляше за паспорт. Ако исках да бъда Джо Блоу или Марлон Брандо, моя си работа. В банковите книжки имаше само снимка, залепена от вътрешната страна на корицата, но никакво име.
	— Каква е процедурата, след като открия депозита и реша да прехвърля парите, докато съм в Щатите?
	— Телефон — отвърна той. — Факс. — Господин Джордж беше с кръгли очила, тънки мустачки и дълги пръсти, които разперваше, докато говореше. Обясни ми, че за телеграфните преводи клиентът трябва да съобщи номера на сметката и кодова дума, а преди превода да телефонира за потвърждение. Прецених, че е малко вероятно Джейк да си седи в кабинета на върха в Кулата на „ТН“ и да му звънят банкери от Пико Луан. Попитах за факса.
	— Трябва да разполагаме с писмени инструкции, включително и собственоръчен подпис или друго обозначение за превода. — Много хитро, помислих си. Обозначение за превод. За всички, които не желаят имена.
	— Колко време преди самия превод е необходимо да се извърши всичко това?
	— Ние телеграфираме на институции, които имат филиали в Луан, в рамките на два часа. Ако получим инструкции до обяд, гарантираме превод в Щатите до три следобед. Наше време.
	Премислих всичко и го попитах какво е необходимо, за да открия сметка, и дали бих могъл да направя това по пощата. Джордж отвърна с енигматичен луански жест — белият човек може да направи всичко, което му харесва. Отвори едно чекмедже за формулярите.
	— Титулярят на сметката се умолява най-любезно да предостави две малки снимки. Едната е за банковата книжка, другата е за нашия архив. А тук, на това място, ние трябва да имаме собственоръчния знак на титуляря на сметката, независимо какви обозначения ще бъдат използвани, за да се разреши преводът. Титулярят на сметката — повтори той, предполагайки, че и аз съм подставено лице на някоя важна клечка, която не иска да се появява в С. Луан. Естествено, от устата му не се чуха нито „подпис“, нито „име“. Тогава ми мина през ум, че Мартин сигурно е говорил с тоя тук. Описанието му съвпадаше абсолютно. „Все едно да уловиш вятъра.“
	В кантората имаше малък прозорец, с дискретно спуснати жалузи, през които се виждаше уличното движение. Мрежа липсваше, защото от тази страна на планините нямаше от досадните буболечки. В този миг на перваза кацна едно птиче, малко орехоподобно същество, непознат за мен вид. Подскачаше насам-натам, а когато спря, то ми отправи директен поглед. Трябва да призная, че погледът му, критичен птичи поглед, ме разсмя, както и мисълта, че човек няма нужда да бъде дори млекопитаещо, за да се запита какво му става на Малой. Джордж махна с ръка и го прогони.
	Взех формулярите и излязох на улицата. Слънцето вече се бе издигнало, жареше жестоко, палещо след седмиците, прекарани на закрито в Средния запад. Ясно ми е защо хората по тези места обожествяват слънцето. Търговският квартал се простираше само на няколко преки — разположени нагъсто постройки с испански керемиди, всяка сграда три-четири етажа, боядисани в пастелни карибски цветове. Туристите се смесваха с местните бизнесмени. Между костюмите и куфарчетата вървяха красиви момичета със сламени шапки и плажни рокли, със загорели крака, изцяло на показ.
	Огледах се за други банки, чиито имена бяха изписани ненатрапчиво по стените на двата официални езика — английски и испански. В Пико Луан присъстваха много от големите имена в световните финанси, а луанските филиали бяха в сгради с джобен формат като Международната банка. При този скромен начин на съществуване процъфтяваше икономика за сто билиона долара; корпорациите и тръстовете, установили се в Луан, въртяха долари-бегълци и заемаха, купуваха и инвестираха по цял свят. Това бяха пари, които нямаха родина и бяха щастливи, че са точно такива.
	Открих представителството на една от големите чикагски банки, чието име — „Форчън Тръст“ — ми бе познато, и им казах, че искам да открия лична сметка. Същата процедура, както и отсреща, само че този път вече не опипвах почвата, а бях наясно. Вложих хиляда американски долара в банкноти, а те ми направиха снимки с един от техните фотоапарати. Снимките бързо изсъхнаха и те залепиха едната в банковата книжка, а другата — в картона с подписа ми. Предпочетох всичките ми депозити да бъдат в долари — можех да избирам от списък с четиринайсет различни валути — и заявих, че не желая извлечение, което ми спести необходимостта да си давам адреса. Сметката щеше да се олихвява при представяне на банковата книжка. Поставих знак в квадратчето на формуляра, упълномощавайки ги да задължават сметката ми с двайсет долара всеки път, когато се правят преводи.
	— А по какъв начин ще се установява идентификацията? — попита ослепителната млада дама, която ме обслужваше.
	По акцента й реших, че е австралийка и се е добрала дотук, за да избяга от нещо — родители, мъж или задушаващата стихия на собствените й амбиции. Пико бе свободна земя, с разкошни риби, които красят топлите води, слънце, ром и усещането, че повечето от световните закони тук нямат стойност. Накрая разбрах, че пита за кодовата ми дума.
	— Момчето на Тим — отвърнах.
	Тя ме помоли да го напиша. Сега бях свободен да прехвърлям пари в чужбина и обратно и да проверявам депозитите си по телефона.
	Според предварителните си пресмятания имах нужда от още една сметка. За тази цел не бе необходимо дори да напускам сградата. На втория етаж имаше една швейцарска банка — „Цюрихер Кредитбанк“, където изслушах лекция за тяхната процедура, която включваше възможност за кредит от всички клонове в Швейцария и Луан, както и максимални облаги от законите за банковата тайна в двете страни. Вложих и тук хиляда долара. Вече имах две банкови книжки в куфарчето.
	Спрях на улицата един мъж и го попитах за някоя служба, откъдето бих могъл да изпратя писмо по факса. Запътих се към големите хотели на брега, където ме насочи. Бях си съблякъл сакото и го носех преметнато на ръка заедно с куфарчето. Оглеждах витрините, сякаш бях тръгнал на покупки, но мислех единствено за себе си, питах се кой съм и какво щях да правя. Сигурно мъжът, който се кани да измами жена си, се чувства по същия начин, разглежда местните антиквариати, чудноватите плетива, екипите за подводно плуване в ярки цветове, гледа, но в същото време не вижда, сетивата му са фокусирани главно върху сърцето и размишлява защо е необходимо всичко това, какъв е тоя глад, който е принуден да засити, как ще се чувства след това до края на дните си, а нещо в него се гърчи всеки път, когато чуе думите „верен“ и „изневяра“.
	Ах, знам какво мислиш — пустото му католическо възпитание, където единственият непростим грях е сексът. Само че сега съм се взрял в нещо по-голямо. Добре, истина е, че тайните на повечето хора са свързани със секса, там все още душата най-често е непозната. Питайте Нора. Или Бърт. Ние се убеждаваме един друг, че никой не е засегнат, когато желанията се сбъдват, това става със съгласието на възрастните хора, така че кой го е грижа, но тази история не върви пред Лайл, нито пред мен. Винаги има някой засегнат. И въпреки това си имаме своите нужди. Точно там е въпросът. Каквото и да е — секс, дрога или крадени вещи — всеки си има своето собствено „не е хубаво така“, което го побърква, когато му мине подобна мисъл. Нора, Бърт, за няколко минути и аз самият, всички ние сме членове на едно миниатюрно малцинство, осъществило потайните си, отвратителни копнежи. При повечето хора нещата се развиват точно обратно и зависят от оная опорна точка, където най-голямото отчаяние се поражда от съмнението дали самото нещастие е по-голямо от това, че сме се впуснали в авантюрата или сме се въздържали. Колкото до мен, нещата балансираха от начинанието, с което се бях заловил.
	Влязох в „Риджънси“ и тръгнах през палмите във фоайето, а въздухът бе като леден чай. Седнах на един бамбуков фотьойл, за да размисля, но бях вцепенен, неспособен да чувствам почти нищо. Попитах портиера къде е административната служба и той ме насочи към Раймондо, дребен мъж, с тен, облечен изключително елегантно. Казах му, че имам нужда от пишеща машина и факс, и му дадох петдесет луански долара. Той ме поведе зад канцелариите на хотела. Настани ме в малка кабина, която ми напомни за работните места в нашата библиотека. Старата „Ай Би Ем“ приличаше на квачка в полог. Предложи машинописка, но аз отказах и той ме остави, след като ми посочи двата телефона и тоалетната зад ъгъла.
	Извих глава и се погледнах в огледалото. Все още си бях аз, огромен прошарен хубавец в костюм, намачкан като кожата на слонско коляно, с изнурен израз на лицето. Знаех, че ще се справя.
	— Добре, добре, господин Малой — промълвих и се огледах да се уверя, че наоколо не се спотаява никой, който би могъл да ме подслушва.
	Върнах се обратно, извадих една бланка на „ТН“ от куфарчето и написах:
C>
	__До Международна финансова банка__
	__Пико Луан__

	Моля незабавно да преведете телеграфически остатъка от сметка №476642 във „Форчън Тръст“ — Чикаго, филиала в Пико Луан, на сметка №896-908.
@	Джон А. К. Айгър
C$
	Намерих в куфарчето си писмото на Джейк. Не го извадих, само разтворих капака, за да го виждам добре и очите да водят ръката, после го подписах по обичайния начин, една съвършена имитация. Огледах творението си и в мен просветна странно пламъче на гордост. Аз наистина съм от световна класа. Какво око! Някой ден, за развлечение, ще трябва да пробвам подписа на Дж. Уошингтън върху долара и да го поставя в рамка за Уош. Усмихнах се, а после добавих под подписа едно „Дж. А. К. А.“ Налучквах, разбира се. Джейк би могъл да използва като код моминското име на майка си или надписа от татуировката върху рамото на последната си любовница, но аз го познавах от трийсет и пет години и бях сигурен в някои неща. Ако имаше нужда от код, нямаше съмнение, че щеше да избере един-единствен: „Дж. А. К. А.“.
	Дадох писмото на Раймондо и той го пъхна във факса. Внезапно сърцето ми подскочи и аз възкликнах:
	— Мястото на изпращане!
	Той не ме разбра. Опитах се да се усмихна и забелязах, че устата ми е пресъхнала. Обясних на Раймондо, че обикновено в горната част на факса има ред, удостоверяващ машината, от която се изпраща, но той не ми трябва, тъй като някои от хората, с които съм в делови отношения, са с впечатлението, че се намирам в Щатите. Попитах го дали не може да заличи този ред.
	Раймондо продължи работата си, стиснал устни и притворил очи. Тук беше С. Луан и всякакви имена липсваха. Той поклати глава в мълчаливо уверение, че никой няма да си даде труд да се занимава с подобно нещо. Там, където щяха да получат факса, нямаше да разберат дали е изпратен от следващата пряка или от Бомбай.
	Изпитах нужда да пийна нещо. Излязох навън в градината и тръгнах напосоки. Седнах край басейна и преметнах сакото си в скута. Появи се сервитьорка, облечена в дрешка за сафари, с тропическа каска и къси панталонки в цвят каки, и аз си поръчах ромов пунш без ром. Чудех се дали ще мога да понасям всичко това до края на живота си, този народ от събирачи на пари, археолози, туземци във вътрешността и изгнаници, които следват пътя на слънцето.
	По това време на деня около басейна нямаше много хора, няколко вдовици на гмурци и няколко сексапилни момичета, които богаташите криеха тук, за да им освежават леглата всеки път, когато се отбиеха да нагледат потайните си мангизи. Тези млади особи, една от друга по-прелестни, съвсем естествено привлякоха вниманието ми, но по-скоро теоретично. Техният ден минаваше в грижи за тена, в мазане с кремове, в четене или слушане на музика, а когато горещината станеше нетърпима, те поемаха грациозно към душовете, разхлаждаха се, а зърната им щръкваха изпод символичните бански. Възбуждаха малцината присъстващи мъже — прислужниците около басейна, някой и друг стар пръч като мен, а когато се уверяха, че все още преливат от очарование, отново се изтягаха за още някой и друг час. Само в С. Луан всички бонбончета се събират накуп, излягат се като в бонбониера, а човек се чуди какво ли си мислят тези момиченца по на двайсет и пет-шест години, кои са те и откъде идват? Как е възможно един човек да се примири с живот като предмет за украшение? Какво обяснение дава сам на себе си? Голяма работа е това: „Старият пич идва през две седмици да ме почука, а аз си живея живота, богата и безгрижна“. Дали пък нямаха нужда от застаряващи татенца? Или си мечтаеха за повечко късмет и ум, та да завършат право? Дали не се чудят къде ще бъдат, когато навършат четирийсет и три? А може би се надяват, че оня ще си зареже съпругата, както непрекъснато повтаря, и много скоро ще имат деца и къща в Ню Джърси? Кой знае, вероятно смятат, че са като атлетите, винаги в чудесна форма, докато тялото се движи? Или си мислят като мен, че животът нито има смисъл, нито е безоблачен и че всичко това може в крайна сметка да се окаже много злощастно, но е най-добрият вариант, който късметът може да ти предложи, и те ще се наслаждават на мига, защото ще настане време, когато страданието ще ги споходи в техния път.
	Останах около половин час на басейна, толкова успях да издържа, после се върнах в хотела, за да се обадя във „Форчън Тръст“, където вече бях.
	— Момчето на Тим, проверка за депозит чрез телеграфен превод на сметка 896–908. — Помислих си, че гласът в другия край е на моята приятелка, очарователната млада австралийка с дълги коси, със силен загар и толкова светли очи, че почти клоняха към жълто. Отсреща се престориха, че не ме познават, и ме оставиха да почакам, космическа пустота, сякаш се намирах сред звездите. До този миг се владеех. Един обикновен ден от живота. Но в положението, в което се намирах, уповавайки се на някакви надежди и без ничия помощ, аз изведнъж усетих, че кръвта ми се смръзва, и ми се стори, че едва ли не съм си изгубил ума. Бях сигурен, че от тази работа няма да излезе нищо. Моля ви, моля ви, моля ви, повтарях си аз и единственото, което исках, бе да не ме хванат. С проницателността на ясновидец осъзнах, че направих всичко това като че ли само за да си осигуря миг на неподправен ужас. Човек се събужда посред нощ и успокоява своите мъчители — не си правете труд да ме измъчвате, аз сам ще се заема с това.
	Стана ми ясно, че ще се наложи да оправям нещата. Най-вероятно Джейк бе избрал друг код или много отдавна бе прехвърлил парите на друго място. Може би сметката ми беше крива и парите не бяха на Джейк. Ами ако се окажеха на Бърт? Или на Мартин. При всички положения Джордж, генералният директор на Международната банка, може би вече беше на улицата и лудешки размахваше ръце, за да извика полицията. Това не бе дребно нарушение на закона. Можеха да претърсят всяко кътче в държавата. Банковата тайна бе национално богатство, разковничето за начина на живот на цял един народ. С болезнена яснота си припомних думите на Лагодис и все едно някой ми тикна нажежено желязо право в сърцето: „Внимавай къде стъпваш, приятел“.
	Естествено, че си бях подготвил планове за бягство. Седейки буден в събота през нощта, бях измислил няколко варианта и се утешавах, като си ги припомнях. Щях да кажа, че върша разследване и се опитвам да разбуля банковата тайна само за да потвърдя извършеното престъпление и да възстановя парите на законния им притежател. Щях да накарам Бръши да се обади в посолството и на нейното приятелче, Тад К. Той щеше да заяви, че съм герой, щом така спасявам парите на „ТН“, щеше да се обади на експертите си по връзки с правителството и на личното си лоби, които познаваха половината политици в страната, и за един час щяха да ме измъкнат оттук. Пък и кой ли се бе втурнал да ме хваща? Тук съществуваше банкова тайна, предназначена да защитава дори крадци, пък и никой не знаеше името ми. Въобще не ме интересуваше с какво би ме подмамил някой, за да приближа тези банки. Че имало проблеми с телеграфа или че австралийчето искало да се срещнем и да пием по нещо. Никога повече нямаше да ме видят. Бях премислил всичко. Това бе една шега, една случайност, билетче от лотарията.
	Само че, както си стоях и си мислех, аз бях сигурен, че съм приключил с шегите. Разнообразни варианти, фантазии — бях се позабавлявал, и толкова. Сега ставаше ясно, че през цялото време не се бях шегувал. Вече не ми се струваше, че Мартин, Уош или някой друг ме е подтикнал към тази история. Спомних си за Лиотис: „Животът, това е волята“. Аз бях направил своя избор. Без да имам представа за бъдещето. Сякаш всичко бе някаква страховита фантастична история за звездния космонавт, който се откъсва от кораба, не успяват да го спасят и той се носи вечно из безкрая. Ако в този миг се появеше Раймондо, щях да му дам още един от странните луански петдесетаци само за да му докосна ръката.
	— Потвърждаваме депозита на името на Момчето на Тим. Пет милиона, шестстотин и шестнайсет хиляди и деветдесет и два долара, американски. — Това е то. Като гръм от ясно небе. Когато вдигна слушалката, тя дори не каза „ало“. Бях застанал в телефонната кабина и гледах през двойния прозорец към една дебела палма и към лехата от шубраци със стебла като копия. Млада жена по бански костюм се караше на детето си. Портиерът мъкнеше нечий куфар, а едно малко птиче, наопаки на всякаква логика — може би онова, което бях видял в кабинета на Джордж — подскачаше по пътеката, после прелетя няколко стъпала с надеждата, че никой не го дебне. Всичко наоколо — мебелите, хората, малкото глупаво хвъркато — всички ми изглеждаха като гравюри с релефни очертания като на диамант. Моят живот, какъвто и да бе той, беше различен.
	Опитах се да продумам, после още веднъж:
	— Мога ли да се разпоредя за допълнителни преводи, потвърдени с факс?
	Тя ме увери, че е възможно. Отворих банковата си книжка и казах:
	— Адрес: „Цюрихер Кредитбанк“, филиал Пико Луан. — Повторих номера на банковата сметка.
	— Колко? — попита тя.
	— Пет милиона, щатски. — Реших, че ще бъде по-безопасно да оставя нещо в тази сметка, така „Форчън Тръст“ щяха да продължат да ме имат за техен клиент, който си струва да бъде пазен от неизбежните разследвания. Не че щяха да се задълбочат кой знае колко в цялата история. В нея нямаше нищо особено, а парите кръстосваха цялата планета. Никой не задаваше въпроси. Нещата се прикриваха. Ту от данъчните инспектори, ту от кредиторите, ту от любопитните съпрузи. Поисках повторен превод, за да прекъсна следите. Джейк щеше да вдигне грандиозен скандал в „Интърнешънъл Банк“. Щяха да му покажат, че са превели парите във „Форчън Тръст“ по негово разпореждане. Но тайната си е тайна и от „Форчън“ нямаше да дадат информация къде са заминали парите или в коя сметка са влезли преди това.
	Изчаках повече от час, за да се обадя в „Цюрихер Кредитбанк“, за да потвърдят втория трансфер. Всичко бе наред. Парите ми бяха в безопасност в швейцарски ръце. Бях готов да се върна при Бръши. Исках да пийна вино с нея. Исках да бъда в силните й ловки ръце. Погледнах си часовника, за да се уверя, че има време да се любим още веднъж преди полета. Тя щеше да попита къде съм бил и какво съм вършил. Щеше да поиска да научи всяка моя тайна. Но аз нямаше да й кажа. Щеше да ме разпитва за Пиндлинг, разкъсвана от любопитство. Щеше да си представя някой като Джон Силвър с папагал на рамото и с кука вместо ръка. Нека си фантазира. Не ми задавай въпроси и аз няма да те лъжа. Чувствах се опасен и неуловим. Лекомислен, ловък и весел. На излизане от хотела отново надзърнах в огледалото на тоалетната, един бърз, бегъл поглед, за да разбера кой всъщност гледа оттам.


>>	XXIII. Лоши резултати
>>	Вторник, 31 януари

>>>	А. Тутс се включва в играта на наша страна

	В два часа във вторник, когато трябваше да бъде подновено делото на Тутс, само аз и Бръши представлявахме защитата. Членовете на анкетната комисия гледаха безпристрастно, но аз подозирах от отегчения им и дисциплиниран вид, че вече бяха чули повече от необходимото. Ако вземеха решение да препоръчат лишаване от адвокатски права, ние имахме право да обжалваме пред Комисията на адвокатската колегия. Въпреки всичко след по-малко от година разрешителното за адвокатската практика на Тутс щеше да се превърне в спомен, още една реликва за стената.
	Старото училище, в което се помещаваше КРСПН, е постройка, чиято аскетичност бихте забелязали едва когато изчезнат детската пъстрота и глъч. Намирахме се в една мрачна стара класна стая с дървен под и с лъскави стени, облицовани с плочки, които не се поддават на ученическите драскулки и на петната от мастило. Цялото помещение ехтеше при местенето на столовете и при всяко покашляне.
	След десет часа разбрах, че съществува сериозен проблем. Том Удхъл ни запита от другия край на дългата заседателна маса, около която се бяхме наредили, за отсъстващия ни клиент. Изтъкнат правителствен служител, който държи за спазването на законите, мъж с чудесна бяла кожа, без тъмни петънца или белези, Том никога не ме е обичал особено заради моето пиянство, заради странните ми настроения и твърдения, че да се правят някои номера с парите на клиентите не е престъпление от ранга на държавна измяна. Отдавна подозирах, че той упорито се е лепнал за това дело заради удоволствието да ми държи задника под непрекъснат прицел.
	Бръши разрови чантата си и ми подаде една монета.
	— Я се вдигни и вземи, че го намери.
	Господи, започваше се!
	Бях се запътил към вратата, когато моят клиент надзърна в стаята. Тутс пъхтеше, за да си поеме дъх и ми направи знак да изляза в коридора.
	— Водя ти го — повтори той няколко пъти. — Водя ти го.
	До прашното стълбище, подпрян на металния стълб, стоеше дребен закръглен човечец в подобно на Тутсовото състояние — зачервен като Дядо Коледа от напрежение, лъхтящ и облян в пот. Бръши също довтаса.
	— Няма да повярваш — рече Тутс. — Кажи им! — Тутс размаха бастуна си и отново подкани човека да говори.
	Дребосъкът седна на простата дървена скамейка и си съблече палтото. В този миг зърнах католическата му якичка. Дребен човечец с бяло венче около плешивата глава и щръкнал кичур, избуял на върха му.
	Той протегна ръка.
	— Отец Майкъл Ший.
	Отец Майкъл бе по-младият брат на съдията Дан Ший, напуснал енорията си в Кливланд и постъпил в един близък манастир. Пристигнал в града миналата седмица, за да се види с роднините — всъщност със сина на Дан Ший, с племенника си Брайън. Така научил, че господин Нучо все още имал неприятности с оная стара история.
	— Веднага позвъних на Нучо. Много пъти съм говорил с Даниъл за това и той винаги е твърдял, че не е чувал нито дума за щедрост от страна на Нучо. Нищо не си спомнял за членски внос в клуба. Бях настроен скептично, аз бях първият, който го каза. Даниъл не е ангел и ми призна ужасни неща — призна ми ги като на брат и духовник. Но се закле в паметта на Бриджит, че никога не е имало нещо недостойно между него и полковника. Никога. — Отец Ший докосна разсеяно разпятието, което носеше.
	Любовта на моя живот и мой съдружник, госпожица Бръша, попиваше всичко. Чудесният тропически романс бе минало. В обувките ни още имаше песъчинки, между нас съществуваха нежни чувства, които цяла нощ подхранвахме в нейния апартамент. Но вече се намирахме в студения Среден запад, в страната, където приглушената зимна светлина, сивкава като олово, подлудяваше някои хора и неприятностите се трупаха на камари. Бръши имаше милиони грижи. Нас двамата. Всичко онова, което не исках да й кажа. За фирмата наближаваше денят на Сретение Господне. В този миг обаче Бръши бе адвокат, готов за настоящото дело. В нейния собствен театър всички места бяха продадени на Тутс, дори и правостоящите. Способността й да се концентрира бе феноменална. Всички велики артисти, атлети, певци и изпълнители притежават подобна целенасоченост. Наблюдавах и не забелязах нищо прикрито. По-скоро тя ликуваше и бе озарена от тържествуващ плам. Бръши местеше поглед от Тутс към отец Ший, после към мен, на път да спечели делото, което всички я уверяваха, че е загубила, беше готова да докаже на целия свят това, което всеки адвокат тайно в себе си жадува да докаже — че не е само юрист и нечий говорител, а че е истински вълшебник.
	Тутс най-после успя да си вземе дъх и ако това въобще бе възможно, изглеждаше по-щастлив и от нея. По старото му набраздено лице играеха дяволити пламъчета.
	Изпъвайки рамене, аз ги поведох по стария училищен коридор. Там все още се мъдреха тесните метални шкафчета, върху които младежта бе издълбала своите инициали, сърца, мръсни думички, полуразядени от ръждата.
	— Да вярвам ли? — попита Бръши. — Това е изключително.
	— Разбира се, че е изключително — отвърнах аз. — И още как! Точно в последната минута. Дори след последната минута. Толкова късно, че никой не може да каже „копче“ на тоя тук.
	Бръши ме изгледа учудено.
	— Кажи й, Тутс.
	Старият ме погледна мълчаливо и обърса уста с опакото на ръката си.
	— Тутс, сигурно ти е било адски трудно да решиш да наемеш човек, който по-скоро прилича на Бари Фитцджералд или на Бинг Кросби.
	— Мак! — намеси се Бръши.
	Тутс дори не се престори на засегнат.
	— Мен ме остави. Същото се отнася и за теб — обърнах се аз към него. — Но виж, нея могат за такъв номер да я лишат от права. А й предстои кариера.
	Лицето му се сбръчка и намръщи както винаги, когато го притиснех. Тутс се друсна на съседната пейка и се взря с празен поглед към далечния край на коридора, почуквайки с бастуна и отклонявайки поглед. Близкият радиатор тихо изръмжа. Откакто бях слязъл от самолета, все не успявах да превъзмогна зимния студ.
	Всичко стана ясно и Бръши пребледня като платно.
	— Той не е ли свещеник?
	— Свещеник! Обзалагам се на каквото поискаш, че името на тоя тип е Марковиц. Току-що са го префасонирали.
	— А аз повярвах — рече Бръши. Тя докосна глава с късите си пръсти с ярко лакирани нокти, седна до Тутс и му хвърли бегъл, съкрушителен поглед. — А аз _повярвах_.
	— Как няма да повярваш. Вероятно и оня глупак Удхъл ще повярва. Все някога обаче на някой ще му дойде наум. Или на тия тук, или в Комисията на адвокатската колегия. Ако някой се заинтересува за отпечатъците от пръстите му, ще трябва да си резервирам място в първия автобус.
	Старият мошеник продължаваше да мълчи като пън. Беше наясно с всичко. Спипат ли те, затваряй си устата. Никой не е видял добро от признания. Спомних си за лъчезарното му изражение, когато Бръши се зарадва на хубавата вест. За него бе истински празник — да погоди някому номер. Тайната му радост се състоеше в удоволствието да поставя обществото в шах. Той бе скритият диригент на цяла една симфония, единственият, който познаваше истинската партитура. А ние бяхме принудени да му я връчим. Това бе _coup de grâce_*. Представете си само, той развращаваше собствените си съдии, които разнищваха професионалната му етика. Ето на това се казва удар! Но какво толкова — той е принуден от тях. Той само е искал отлагане на делото.
	[* Смъртоносен, заключителен удар (фр.). — Б.пр.]
	Удхъл стоеше пред вратата на стаята.
	— Какво стана? — попита той. Гъстата му, права пепеляворуса коса бе паднала над едното око. Хитлерюгенд. — Какво има, Малой? Кой е тоя? — попита той и се приближи. Питаше за отец Марковиц, който продължаваше да седи на пейката.
	— Какъв е тоя? — повтори Том. — Да не е свидетел?
	Двамата с Бръши се спогледахме, но никой не отговори.
	— Имате нов свидетел? Точно сега? — Не беше нужно да се напрягам кой знае колко, за да възпламеня Том. Той размаха жълтия бележник в ръката си, напълно вбесен. — Значи в последната минута на нас ни се сервира нов свидетел, така ли? От когото не сме чули нито дума досега? Когото не сме имали възможността дори да изслушаме?
	— Говорете с него — рязко рече Бръши.
	Посегнах да я уловя за ръката и точно този жест, с който исках да я спра, сякаш даде криле на Том.
	— Така и ще направя — заяви той и ни подмина.
	Изтиках Бръши зад ъгъла и я попитах дали не си е изгубила ума.
	— Знам, че е неетично да го караме да дава показания — рече тя.
	— Неетично съвсем не е подходящата дума, Бръши. Ти направо отиваш в затвора за подобно нещо.
	— Добре де — каза тя. — Нали смяташ, че Удхъл ще му повярва.
	— И какво? Да не мислиш, че ще отложи делото? Щом като Удхъл си науми нещо, няма разминаване. Тия показания са вятър работа, но дори и да ги вземат под внимание, той ще оспори, че нямат никаква стойност, ще твърди, че съдията се е срамувал да слезе до нивото на брат си. Знаеш как вървят нещата.
	— Но той ще повярва, нали? Ти го каза.
	— Може би. А в момента сигурно откача.
	— Значи ще го е страх, че ще загуби. Внезапно. И то дело, което всички смятат, че е спечелил. — Тя ми представяше собствената си логика, но обърната наопаки, точно това имам предвид, когато казвам, че е находчива и действа подмолно. — Той ще бъде готов да уреди въпроса. На всяка цена, само не и да го лиши от права. Точно това искаме и ние. Права ли съм?
	Накрая разбрах накъде бие. И въпреки това съществуваха още много проблеми.
	— Бръш, ти току-що представи на заместник-председателя на КРСПН предполагаем свидетел, за който твоят клиент заяви, че е измамник.
	— Моят клиент не ми е казвал абсолютно нищо. Не съм вземала никакви отпечатъци от пръсти. Аз съм адвокат. И не представям никого. Нито пък върша запознанства. Том сам дойде при нас. Да не съм длъжна да го предпазвам от самия него? — Тя впи поглед в мен. — Аз повярвах на този човек. Ако някой друг не вярва, негова работа. Свидетелят няма да даде показания и в единия, и в другия случай. Искам да ти кажа, Мак — добави тихо тя, — че няма място за отстъпление.
	Тутс куцукаше към нас. Очевидно се забавляваше чудесно, доволен от отчето. Нямаше смисъл да предупреждавам полковника за последствията. През целия си живот той бе прескачал пропасти и бе катерил смъртоносни височини. Чух гласа на Удхъл да ехти иззад ъгъла.
	Сделката, която готвехме, беше уникална. Според щатския закон адвокатите можеха да бъдат лишавани от права за пет години. След това имаха право да кандидатстват отново и Комисията на адвокатската колегия, нещо, което често вбесяваше КРСПН, бе склонна да ги приеме отново, обосновавайки се, че за повечето мъже и жени това бе единственото, което могат да вършат така, както обущарят може да прави само обувки. Онова, което предлагахме от името на Тутс, бе много по-добро — той щеше да обещае, че никога повече няма да практикува право. Не беше кой знае каква отстъпка, той и така не практикуваше, но щеше да свали табелата с името си от вратата на фирмата, щеше да опразни кабинета и нямаше да получава нито пени от доходите на фирмата. Ако нарушеше споразумението, тогава трябваше да се примири с лишаване от права. В замяна съдебната процедура срещу него се прекратяваше. Никакви съдебни решения. Никакво порицание. Никакво досие. Името му оставаше в регистъра. Нямаше да бъде публично опозорен.
	Тутс, според великата традиция на клиентите от цял свят, отказа да прояви своята благодарност и щом като споразумението бе прочетено пред членовете на комисията, се намуси.
	— А с какво ще се издържам? — попита той в коридора, след като бяхме облекли палтата.
	И двамата го изгледахме убийствено. Тутс не беше в състояние да похарчи това, което бе скрил в дюшека си, дори да доживееше до сто години.
	— Тутс, нали това искаше? — попитах го аз.
	— Обичам си кабинета — отвърна той и в това нямаше никакво съмнение. Секретарки, които се обръщаха към него с „полковник“, телефонни обаждания, посещения на политици.
	— Ами вземи си кабинет в дъното на коридора. Ти си вече пенсионер. Край. На осемдесет и три си, полковник. Съвсем ти е време.
	— Добре. — Беше съкрушен. Изглеждаше грохнал и тъжен. Цветът на лицето му сивееше, а кожата бе набръчкана като сушена слива. Тъжна картина е залезът на една легенда.
	— Тутс, те не са постъпвали така с никой друг. Това си е направо изключение. Ще трябва да се закълнем пред Бога и губернатора, че от устата ни няма да се отрони и думичка за тая сделка. Те не могат да си признаят, че са се отказали от правото си да те лишат от права.
	— Така ли? — Много му харесваше, че се намира в самостоятелна категория. — И какво толкова ми е специалното?
	— Наел си най-подходящите адвокати. — Това най-после го разсмя.


>>>	Б. Заключителен баланс

	Когато се върнахме в кантората, двамата с Бръши започнахме, както му викат, тура на победителите, кръстосвахме из разни кабинети на съдружници и небрежно обяснявахме за изхода на делото. Отвсякъде се сипеха поздравления, а когато стигнахме до бюрото на нашата секретарка Лусинда, ние се чувствахме понесени от вълната на всеобщия възторг, изживяване, което ме изненада с бурния порив на сантименталност, защото мигът бе върховен.
	С Бръши преглеждахме оставените съобщения и пощата. Днес приключваше финансовата година на фирмата и всички съдружници бяхме получили официално послание от Мартин, в което се съобщаваше, че дори да постъпят значителни приходи през последните часове до полунощ, общият ни баланс най-вероятно ще бъде с десет процента по-нисък. А това означаваше, че разпределението на точките след два дни щеше да се превърне в касапница за по-дребните съдружници като мен, защото Панучи нямаше да позволи върховете да бъдат ощетени. Докато весело дефилирахме из кабинетите, облаците вече се сгъстяваха. Бръши се зарови в телефонните послания — зад гърба й вече бе един триумф, но я очакваше цяла вселена от вероятни нови триумфи. Аз се мотаех покрай бюрото на Лусинда. Както обикновено за мен нямаше никакви особени ангажименти.
	— Оня те търси няколко пъти — каза Лусинда. — Пита кога ще се върнеш в града. — Сутринта също бе споменала за него — Звънеше от вчера.
	— Име?
	— Затваря веднага.
	Бръши, Лина и Карл бяха единствените, които знаеха, че заминавам. Не бях споменал пред Лайл нищо повече от това, че може би няма да се прибирам една-две нощи. Лусинда каза, че гласът й се сторил същият като оня от петък сутринта, когато Зурлата ме спипа на улицата. Нещата се връзваха. Джино или някой от екипа му вероятно държеше къщата под око, може и да ме е проследил до летището и се опитваше да разбере къде се намирам. Ако Джино си държеше на думата, щеше да ми извърти една призовка.
	А може и да е Бърт, помислих си аз. Ако е говорил с Лайл, може и да е разбрал, че съм заминал. Ала Лусинда щеше да познае гласа му. Да не би пък да е накарал Орлийнз да се обади вместо него?
	Лусинда ме наблюдаваше с обичайното си иронично изражение. Едра, красива и мургава, тя запазва за себе си всичко видяно и чуто, но си разбива нервите да работи с такава жива развалина. Лусинда е голям професионалист — тя е моето спасение, предана към мен толкова, колкото и към Бръши, макар всеки тук да знае, че аз съм аутсайдерът, а Бръш е голямата звезда. Лусинда е вечно затънала в работа и се труди здравата. В ъгъла на бюрото държи снимка на съпруга си Лестър и трите им деца. Всички са заобиколили най-малкия, Реджи, в деня, когато се дипломира в гимназията.
	— О, господи! — рекох аз, после изведнъж ми просветна. — О, господи, Орлийнз! — Хукнах презглава, но след първите няколко крачки се обърнах да кажа на Лусинда, че отивам в счетоводния отдел.
	Долу цареше хаос. Отделът приличаше на главния щаб на някоя партия в нощта на изборите — терминалите на компютрите цъкаха, сметачните машини плюеха лента, а служителите се щураха като гламави. Всичко събрано днес трябваше да бъде осчетоводено. Армия секретарки и куриери се редеше на опашка, за да обработят плячката, изтръгната най-накрая от клиентите. Парите — да се съберат, преброят и обработят — нагнетяваха атмосферата по същия начин, както барутът и кръвта правеха злокобно бойното поле.
	Глиндора понечи да се надигне от стола до празното си бяло бюро в мига, в който ме зърна, явно подчертавайки своята решителност да избегне разговор на четири очи.
	— Глин — препречих пътя й аз. — Какво се е случило със снимката на сина ти? Не я ли държеше точно тук? — Снимката стоеше там от години, имаше същата и на скрина у тях — чудесно красиво момче с четвъртита университетска шапка, в тога и с диплома в ръка. — Я ми припомни. Как му беше името? Орлийнз, нали? При всички случаи не е Гейнс. Носи фамилното име на баща си, прав ли съм? — Чак сега си спомних къде бях виждал Кам Робъртс.
	Заела поза на Юнона, Глиндора стоеше срещу мен мълчаливо, един красив тотем, а мургавото й лице бе спечено от ярост. То приличаше на килер, чиято врата не можеше да се затвори докрай заради вещите, натъпкани вътре. Тя очевидно изпитваше терзание от нещо, което таеше и което я тормозеше много повече от всичко, чуто от мен.
	— Не искам да вкарвам никого в беда — казах тихо и тя ме последва в коридора. Тук се чувствахме като в убежище, настрана от напрежението и врявата.
	— Накарай Орлийнз да предаде на Бърт, че трябва да се срещнем. Само двамата. В Киндъл. Незабавно. Единственото, което искам от него, е да назове времето и мястото. Кажи му, че се налага двамата да обсъдим нещата. Да ми се обади утре тук.
	Тя не отговори. Боже, тия нейни очи, тъмни и пъклени, те ме измерваха от всички страни, а умът й се блъскаше яростно да намери изход от положението. Не беше необходимо голямо въображение, за да стане ясно каква бе причината за легендарните скандали между Бърт и Глиндора, за хвърляните предмети и за грубите думи. Стой настрана от момчето ми. Сцената не беше от тия, които й се нравеха, шефът й и синът й, заплеснати в чувствените удоволствия на древните гърци. Тя сигурно ликуваше, че на Бърт му се е наложило да изчезне.
	— Глиндора, знам доста неща. За твоя син. Имам и онова писмо, което си пробутала на Мартин и за което, както забелязваш, дори не отварям дума. Нямам намерение да вкарвам никого в беда. Ти трябва да предадеш това на Бърт. Ще се наложи да ми повярваш.
	Със същия успех можех да я помоля за гърне жълтици. Тя презираше положението, в което се намираше — да бъде искащата страна, тази, която трябва да каже „моля“. А най-лошото от всичко бе, че тя изпитваше едно чувство, което аз познавах така, както познавах самия себе си, то ми беше познато като светлината и мрака, и което Глиндора със силата на волята си бе изтрила от своя живот — чувството на страх. Тя стисна устни, за да се овладее, и после се обърна, за да огледа коридора, където нямаше жива душа.
	— Моля те — казах аз. Това бе последното, което можех да направя.
	Тя тръсна бухналата си тъмна коса не толкова като отговор, а по-скоро от страх, и все така мълчаливо се върна да брои нашите пари.


>>>	В. Няколко думи с Големия браток

	Към пет позвъних у дома и вдигнах Лайл от дълбок сън. Той ми каза за същите странни обаждания, за каквито ме уведоми Лусинда. „Там ли е Мак, кога ще се върне?“ Не познавал гласа.
	— Ти каза ли му?
	— Ти чуваш ли се какво говориш бе, баща ми, за какъв ме вземаш? — Неговата гордост и самонадеяност, а и самият тон на отговора му шокираха с нахакания и безпардонен маниер, на който само Лайл бе способен. Ясно бе кой е майсторът на тази педагогика — самостоятелен тийнейджър, чието мамче му е забранило да говори с непознати. Моят син. За миг ми се стори, че мога направо да умра от мъка, като го слушам да говори така. Малко ми поолекна, когато премина на шевролета, който освободил от оградения паркинг с други двама глупаци. Струвало му сто осемдесет и пет долара плюс билетът. Искаше си парите. Няколко пъти ми го тикна под носа.
	Вечерта отново прекарах у Бръши. Вечеряхме италиански манджи, чудати вкуснотии — ригатони с козе сирене и някакви странни мезета, които нагъвахме всеки път.
	Няма да ви разправям как се натъпках. Докато дремехме, Бръши промълви, отскубнала се за малко от прегръдките ми:
	— Ако те попитам, нали ще ми кажеш?
	— Какво ще ме питаш?
	— Ти знаеш. Какво става. С парите. С Бърт. Цялата история. Нали? Разбираш за какво говоря. Адвокат-клиент, за това.
	— Струва ми се, че не искаш да знаеш. Струва ми се, че животът ти е по-хубав без подобни новини.
	— Така е. Знам, че си прав. И ти вярвам. Но ако реша, че наистина трябва да разбера, независимо по каква причина, ще ми кажеш. Обещаваш ли?
	Очите ми се разшириха в мрака.
	— Обещавам.
	Ето така стоят нещата. Моите странни, изчанчени мечти, толкова потайни досега, фучаха през живота ми с вулканична мощ. Може би явната опасност правеше любовния ми роман с Бърши толкова бурен и продължителен. Тя спеше, както бе спала и предишните нощи, в сладките обятия на собствените си неописуеми фантазии, почти неподвижна, но аз съм самотен и буден в тъмнината, пропъждам злите духове и призраците към нейната всекидневна и отново шепна в моя диктофон.
	А ти се чудиш — какво е намислил тоя човек, Мак Малой? Повярвай ми, и аз си мисля същото. Апартаментът е потънал в странно зимно безмълвие — прозорците са плътно затворени, топлината шепти, студът гони безделните души от улицата. След като наистина бях извъртял този номер и бях обрал пладнешки „ТН“, аз се готвех да го припиша на чужд гръб, а пронизителният обвиняващ глас на мама сякаш ме следваше на всяка стъпка. Тя смяташе себе си за благочестива и набожна, представител на личната гвардия католици на папата, животът й се въртеше като детска въртележка, където църквата бе оста, но въпреки това религиозните й помисли сякаш се въртяха главно около дявола, който бе непрекъснато призоваван, особено когато ме увещаваше за нещо.
	Само че не дяволът ме подтикваше да го направя. Общо взето, си мисля, че ми бе дошло до гуша от собствения ми живот. Ужасна мисъл. Но такива бяха _моите_ мисли, моята лудост, моята забавна лудост. Нямаше никакъв друг човек, аз бях сам-самичък. Оказва се, че адът, това е да бъдеш вечно принуден да слушаш собствените си шеги.
	Така че за кого е всичко това? И за какво говоря? Елейн умря с тази надежда. „Мак, ти няма да си отидеш от твоя свят без свещеник до себе си.“ Вероятно е права. Аз съм играч с почти равни шансове. Само че това може би бе първият акт на разкаяние, част от процеса, наричан от църквата примирение, при който душата, необременена, се възвисява към Господа. Какво ли знам аз?
	Така че, Велико творение и Могъщо и Всевисшо същество, започва се, и ако ти си там горе и слушаш, сигурно си мислиш какво ли не. Но те моля да ми простиш. Тази нощ имам нужда от това. Направих онова, което исках, и сега ужасно съжалявам. И двамата знаем истината — аз съгреших, и то много. А утре всичко ще си бъде постарому. Ще бъда язвителен и готов да прехвърля цялата отговорност на някой друг. Аз ще бъда отстъпникът, агностикът, и през ум няма да ми минава за теб. Но тази нощ ме спомени с добро, приеми ме за миг, преди да те отблъсна така, както отблъсквам всички други. И ако можеш безгранично да прощаваш, то тогава прости и това, и поне за миг прояви състрадание към твоето нескопосано създание, към тъжното момче на Бес Малой.


>	Шести запис
>	2 февруари, 9 часът вечерта

>>	XXIV. Вашият детектив се крие
>>	Сряда, 1 февруари

>>>	А. В очакване на Бърт

	Бръши имаше среща рано сутринта и хукна още в седем, навличайки палтото, с чанта в ръка и с поничка в устата. Аз все още бях в леглото и се помайвах сред уюта на дома й. Апартаментът на Бръши бе твърде урбанистичен. Тя живееше на първия етаж на червеникавокафява каменна постройка с модни викториански елементи — релефни корнизи и мазилка на фигури, малки капачки с форма на гърда там, където бяха свалени газовите инсталации. Върху прозорците към улицата имаше високи чамови капаци, които стигаха чак до тавана, множество цветя, лавици с книги и какво ли не още. Бръши нямаше истински произведения на изкуството — няколко чудесни плаката, но чисто илюстративни, нищо по-авангардно от купа с плодове. В спалнята, където бих могъл да очаквам поне огледало, почти липсваха мебели, освен едно огромно легло и купища мръсни дрехи във всеки ъгъл на килера, в единия ъгъл — за пране, в другия — за химическо чистене. По всичко личеше, и то с основание, че тя е жена, чийто ден е претоварен.
	Към осем и четирийсет, когато се готвех да излизам, телефонът иззвъня. Помислих, че е по-добре да не отговарям. Ами ако беше някой от нейния легион на красавци обожатели? Ами ако бе Тад Кшишински, за да я попита дали да й предложи бързо обедно чукане? Включих телефонния секретар и я чух как настоятелно ме кара да вдигна слушалката.
	— По-добре не излизай навън.
	— Да не би да се връщаш вкъщи за още един път?
	— Току-що срещнах детектива Димонте.
	— Боже!
	— Търси те. Казах му, че аз съм ти адвокат.
	— А той носеше призовка?
	— Ами да.
	— Ти прие ли я?
	— Казах му, че не съм упълномощена.
	— Страхотна си! Пита ли те друго?
	— Къде се намираш.
	Попитах я какво му е казала, после осъзнах неизбежния отговор и го повторих заедно с нея: „адвокат-клиент“.
	— Обзалагам се, че е бил бесен.
	— Може и така да се каже. Казах му, че ще те държа в течение.
	— Когато съм налице.
	— Той ще дойде да те търси, нали?
	— Вече го прави. Може и теб да следи. На твое място не бих говорил още дълго по този телефон.
	— Възможно ли е толкова бързо да е получил разрешително за подслушване?
	— Зурлата не се интересува от съдебни разрешения. Има си човек в телефонната компания, когото спипал да купува кокаин, или пък си го е пъхал в райската дупка* и той му снася информация, когато има нужда.
	[* Дупка в стената между кабинките в тоалетна, през която се прави орален секс. — Б.пр.]
	— О!
	— Забележителна личност, а?
	— Добре де — рече Бръши, — предполагам, искаш да кажеш, че е мъжествен.
	— Не ми ги пробутвай тия, Бръш. Кажи ми, че това, което говориш, е само защото той може би подслушва.
	Тя се засмя. Използвах мига да размисля.
	— Слушай, по-добре да прекъсвам — за всеки случай. Може да ме потърси един наш висок отсъстващ съдружник. Направи така, че Лусинда да свърже теб. Не води продължителни разговори по този телефон. Кажи му да ти предаде информацията, която исках по 7384. Разбираш ли ме? — Тя отговори, че е разбрала. Това бе номерът на факса на „Г и Г“. Много ми се искаше Джино да се натресе на това пищене, на еднаквия сигнал на два апарата. Тогава не би могъл да подслушва.
	Вдигнах си куфарчето, все още неразопаковано от Пико Луан, излязох и вървях близо три пресечки, където имаше клон на „Доктор Гудбоди“. Знаех, в края на краищата щеше да се наложи да се разправям с Джино. Но първо трябваше да съм говорил с Бърт. Бях премислил какво бих могъл да кажа. Имах си свои планове — и то хиляди. Скоро щеше да ми се наложи да избирам.
	Изкарах деня във фитнес клуба, хвърляйки погледи на момичетата в трика, които играеха на уредите. По-рано и аз си убивах времето по този начин. След всичките години, прекарани в просторни салони, у мен пламтеше неугасващият стремеж да бъда сред непознати. С кърпа, преметната през раменете, в спортен екип, аз скочих на стойката, направих няколко набирания и слязох веднага, щом това чудо започна да се люлее. Вдигнах щангите. После намерих един да си бъбрим, ония глуповати приказки, които пияниците толкова обичат и в които се правех на такъв, какъвто изобщо не съм.
	Днес се грижех изключително само за себе си. От време на време се опитвах да обмисля всички възможни пътища, които можех да поема, ако станеше така, или ако станеше иначе, но започна да ми липсва. Вместо това открих, че мислите ми някак странно са погълнати от майка ми, чувствах се както през изминалата нощ, наказан, без почти никаква надежда. Бях на път да предприема големия си удар, но не бях щастлив, защо ли? В някои моменти се чувствах, че всеки миг ще се разридая, както правеше тя, когато се оплакваше колко труден бил животът, колко горчив, колко жалки са възможностите и как нито една от тях не е подходяща.
	От време на време се обаждах във фирмата. Бръши нямаше никакви новини от Бърт и приключваше разговорите с това колко е напрегната атмосферата преди Сретение, което бе утре, и как доходите на фирмата са спаднали с дванайсет процента в сравнение с миналата година. Когато се обадих отново в четири часа, Лусинда вдигна телефона на Бръши. Бръш била на съвещание. Никакви новини от Бърт, но ме търсили други двама. Мартин и Тутс.
	Позвъних първо на стареца. Знаех много добре какво предстоеше — през нощта бе решил да отхвърли сделката с КРСПН, по-скоро бе готов да го унищожат, твърде стар беше да се променя. Мъчителна мисъл.
	— Сделката е чудесна — рече той.
	— Така ли смяташ?
	— Исках да знаеш, че що се отнася за вчера, може да не съм изглеждал много щастлив, но намирам сделката за чудесна. Наистина чудесна. Разказах на някои приятели, а те ми викат — сигурно си наел самия Худини за адвокат. Никой никога не е чувал за подобно нещо.
	Промърморих, само веднъж, че и Бръши заслужава уважение.
	— Чудесно се справихте, Мак.
	— Опитах се.
	— Чуй ме добре и го запомни: търсиш — намираш. Стига да се обърнеш към Тутс.
	Полковникът не беше от ония, които говорят врели-некипели, когато заявяват, че дължат услуга. Това бе истинска привилегия. Също както да имаш кръстница вълшебница, която да ти изпълни три желания. Може да си счупя крака или да ми се наложи да осигурявам оркестър, ако някога Лайл реши да прави нещо като сватба. Това бе онази страна от живота, към която Бръши бе пристрастена, да се благодари за помощта. Не всеки е способен на подобно нещо. Впуснах се в излияния пред Тутс колко голяма работа било да го представляваме и в момента искрено си вярвах.
	— Къде ходиш? — попита Мартин, когато вдигна телефона.
	— Нагоре-надолу.
	— И къде е това? — В гласа му имаше нова нотка, звучеше някак рязко делово. Чувал съм, че така говорел с противници, глас на мъж, израснал в брутална среда.
	— Намирам се, където се намирам. Какво има?
	— Трябва да поговорим.
	— Добре.
	— Насаме. Бих желал да дойдеш тук.
	Сепнах се — Мартин не ми мислеше доброто. Зурлата седеше до него със самодоволната си усмивка и се разтапяше от удоволствие, докато моят ментор нанасяше гадния си удар. Почти в същия миг отхвърлих тази мисъл. Реката все още си течеше под моста, а аз все още упорствах да му вярвам. Нямаше пострадали. Попитах го:
	— За какво ще говорим?
	— За разследването, с което се занимаваш. Очевидно съществува документ, който си открил. — Писмото. Беше говорил с Глиндора. Готвеше се да позира. Щеше да се прави на Мартин вълшебника, могъщ и чаровен. По много лукав начин смяташе да ме накара да го върна. Дишах тежко в телефона.
	— Няма да стане. — Чувствата бяха едно, но нямах намерение да се мяркам около Кулата, там се бяха разположили Зурлата и хората му.
	— Запази нещата така, както са — рече Мартин. — Това ще ми обещаеш ли?
	Без да отговоря, аз затворих телефона.
	Позвъних отново в пет и половина. Вдигна го Бръши.
	— Готов е да се срещнете — каза тя.
	— Не казвай нищо повече.
	— Добре. Как да ти предам думите му?
	Замислих се за миг.
	— Ще трябва да се видим.
	— Ами ако ни проследят?
	— С теб обядвахме миналата седмица.
	— Така е.
	— После ходихме на друго място.
	— Добре. — Хотелът. Тя ме разбра.
	— Преди да се качим горе, отиде някъде сама. Помниш ли?
	Тя се засмя, когато ме разбра.
	— Там ли ще бъдеш? Където ходих аз?
	— На средната пейка. След един час.
	— До-бре — изтананика тя.
	Щом аз го исках…


>>>	Б. Търся любовта все където не трябва, част втора

	Барът в хотел „Дулсимър Хаус“ е едно от страхотните места за часовете след работа, където ходят млади момичета, секретарки, банкови касиерки и служителките, които не са сигурни дали търсят развлечения или истинския живот, за да станат обект на влюбени погледи, пийват по питие на половин цена с различни кавалери, ергени и женени с необуздана мъжественост, накацали по бара с надеждата за скорострелно приключение, взривено от алкохола, за което да си спомнят на другия ден в работата. Застанах в знаменитото фоайе с тавана ала сватбена торта, украсена със златист кант, а откъм бара долитаха и ме връхлитаха странни шумове като радиосигнали от далечния космос — кънтящата танцова музика, натрапчива чеснова миризма от топлите ордьоври и гуляйджийски гласове, надрезгавели от осуетени емоции и всезавладяваща похот.
	Тоалетните се намираха в къс, застлан с килими коридор, който тръгваше от фоайето. Изправих се пред вратата на дамските тоалетни, където се бе отбила Бръши миналата седмица. Зурлата никога не би работил с полицайка, беше прекалено старомоден и задръстен и не би му хрумнала мисълта да последва някого вътре. Щеше да виси пред вратата и да я чака като Ласи. Постоях пет минути, като внимателно наблюдавах влизащите и излизащите, накрая спрях една млада дама, която се бе запътила към вратата.
	— Жена ми е от доста време вътре. Притеснявам се да не би да й е лошо. Бихте ли погледнали?
	Тя се върна след миг.
	— Вътре няма никой.
	— Така ли? — Момичето стоеше до вратата с табелка, изобразяваща заоблен женски силует, а аз хванах вратата с една ръка, бавно я отворих към преддверието, побутвайки срамежливо вътрешната врата, и извиках: „Шърли?“. После извърнах лице, уж от тактичност. Пооткрехнах още малко и двете врати, извиках отново и чух как гласът ми изкънтя сред розовите плочки. Момичето сви рамене.
	Изчаках я да се отдалечи, влязох в тоалетната и се заключих в средната кабинка. Поставих куфарчето си върху тоалетната хартия и стъпих върху чинията, за да не зърне някое момиче краищата на палтото ми и да се разкрещи. Клечах там и се молех Бръши да побърза. При тези килограми бутовете ми скоро щяха да изтръпнат.
	Открих, че на нивото на погледа ми има две дупки за болтове, където по-рано сигурно е имало закачалка за палто или нещо подобно. Те имаха особеното предимство да служат като шпионка. Един джентълмен, естествено, никога не би помислил да погледне, но някой да е твърдял, че съм изискан джентълмен? След около минута една главозамайваща хубавица в черна рокля на фестони се намъкна в съседната кабинка и стана тя, каквато стана. Оная не докосна нито ципа си, нито вдигна пола. Помота се, докато си свали пръстените, после напъха средните три пръста на дясната ръка колкото бе възможно по-навътре в гърлото си. Изкара ги навън, опря длани в металните стени на кабинката, раздруса няколко пъти лудешки глава и си избълва червата. Закуска, обед, вечеря, всичко. Мощта на изригването я повали на колене, разклати лекичко красивата й главица с черни къдрици и тя прочисти гърлото с пукотевично изригване. След секунда надникнах над стената и я зърнах до мивката, където си освежаваше дъха с пулверизатор. Разреса къдри с дългите си червени нокти, понамести една по една циците си в сутиена, после се засуети покрай огледалото и си хвърли един изпитателен поглед. Сряда вечер, госпожицата беше готова за удоволствия.
	Опитвах се да измисля как ще я карам по-нататък, когато чух Бръши да ме вика. Пуснах я да влезе, напъхахме се двамата вътре и тя ми лепна една страстна целувка точно до тоалетната чиния.
	— Всичко това е страшно вълнуващо — прошепна тя.
	Бръши си е Бръши, тази черта от нейния характер би я повела на околосветско пътешествие по древните дири на пениса, но също така разпалваше и интереса й към мен — неподправено любопитство, желание да види живота от всекидневната му страна и да вкуси от всяко необичайно изживяване. Както неведнъж съм казвал, аз смятам, че смелостта при жените е забележителна и примамлива.
	— Е, къде е той? — попитах.
	— Чакай малко. Нали не искаш да разбереш как съм въртяла опашка? — Бръши обичаше жаргона, обичаше и да си играе на стражари и апаши. Тя си представяше, че играе в някакъв филм, докато аз кроях планове как да направя нещо умно и да спася всички ни, а не да духна с мангизите. Тя ми описа обиколките си из разни сгради в центъра на града, как се отбила при един клиент и как влязла през задния вход на бара. Би могла да се изплъзне и от Джо Фрайди.
	Ровеше из малката черна чантичка, когато чухме да се отваря вратата на тоалетната. Отново скочих върху чинията и носът на Бръши буквално се опря в ципа ми. Тя продължаваше да бъде вярна на себе си и всичко й се струваше страшно забавно. Сложих пръст върху устните си, а за да ми покаже, че също е много загрижена, Бръши сложи ръка на слабините ми и започна да тегли ципа надолу. Пернах я през пръстите.
	В мивката потече вода. Някой се разкрасяваше. Бръши теглеше ципа. Мръщех се и ругаех беззвучно, но на нея й харесваше, бях прикован от мълчанието и мястото. Много скоро тя поднови заниманията си, които получиха горещ ответ. Изтръгна стария гамен навън, спипа го, целуна го, после го налапа, а пръстите й танцуваха лудешки по него — щеше да довърши делото, ако не се бе намъкнало някакво момиче в съседната кабинка. Близостта на аудиторията подкоси интереса ми, но нашия шепот, кикот и ровичкане очевидно привлякоха вниманието на съседката, която скочи права. На излизане лепна едно око на процепа между вратата на кабинката и стената и каза: „Извратени такива!“.
	— Ти си извратена — рекох аз, когато останахме отново сами.
	— Продължава в следващата серия — отвърна Бръши. Бях с дебелото вълнено спортно сако. Тя зърна намусеното ми изражение и напъха пръсти под дрехата. — Хайде, стига, Мак. Бъди неразумен. Забавлявай се.
	Поклатих глава и я попитах за Бърт. Тя ми подаде бележката, която бе изпратил по факса. „Зад Салгуро №462, десет вечерта.“ Засмях се.
	— Значи в Руската баня.
	— Не е ли затворена по това време?
	— Предполагам точно затова.
	— Ще дойдеш ли после да се видим?
	— Те ще клечат около къщата, Бръш. Напълно е възможно.
	Тя попита мелодраматично:
	— Това сбогуване завинаги ли е?
	Мисля, че не й хареса непреклонната физиономия със стиснати устни, която видя в ответ. Искаше й се да бъде любвеобилна и безгрижна в тоалетната кабинка, да се държи вятърничаво и хлапашки, а може би и да изпее един-два куплета от „Пипнах те, бейби“.
	— Искам да те видя — каза тя. — Искам да се уверя, че си добре.
	— Ще ти звънна.
	Тя ме изгледа лукаво. Та нали ме беше последвала в Централна Америка. Съставихме план. Тя нямаше да се прибере вкъщи, защото Джино можеше да я спипа там. Щеше да вземе такси, да обиколи два пъти квартала и да провери дали я следят. Може би във филмите ченгетата успяваха да следят някого, без той да ги забележи в продължение на цели дни, но в живота за това са нужни най-малко четири коли, за всяка посока, а ако оня разбере, че си по следите му, в девет от десет случая го изгубваш или пък ти показва среден пръст в огледалото за обратно виждане. А може и да ти изпрати питие, ако го подириш в някоя кръчма. Решихме Бръши да отиде в един хотел три преки по-надолу и да наеме стая за една нощ. Да остави ключа на рецепцията. И да ми купи четка за зъби.
	Казах й да тръгва първа. Почаках в антрето между вратите и тя ми чукна, за да ми даде знак, че навън е чисто. После изчаках няколко минути да вземе преднина и да подбере евентуалната опашка след себе си. Точно тогава с танцова стъпка се появи някаква стара кифла с пепелява оксиженирана коса и надменно изражение: „Ти пък кой си“? Трябваше да извъртя един пирует и да се правя, че цялото това розово помещение е мъжката тоалетна, а после бързо да се измъкна.
	Нито Зурлата се мяркаше наоколо, нито някой от неговите момчета. Нахлупих си шапката, вдигнах шала и тръгнах да търся дали някое такси ще се съгласи на нощен курс до Уест Енд. Мислех си за Бръши. Беше ме целунала за довиждане с продължителна и чувствена прегръдка, изпълнена с целия й кураж и плам, а после, преди да изчезне, ми сервира един пророчески съвет: „Да не си докараш пак някой обрив“.


>>	XXV. Тайният живот на Кам Робъртс, втора част

	Пристигнах в Уест Енд и разполагах с повече от час и половина, които прекарах в едно малко латиноамериканско барче на ъгъла до Банята, а там почти никой не говореше английски. Седях и пиех газирана вода и с всяка изминала минута усещах, че ще се предам и ще си поръчам алкохол. Мислех си за Бръши и се притеснявах, чудех се какво предстои и искаше ли ми се това, което тя направи или би могла да направи. Изпаднах в едно от най-противните си настроения, нямах никакво желание да помръдна и зачаках някой да се опита да ми размърда ленивия американски задник.
	Само че тук мъжете бяха съвсем кротки. Гледаха телевизия — един от ония уговорени боксови мачове от Мексико Сити, коментираха _en español_ и от време на време хвърляха по някой поглед към моя милост, беше им ясно, че съм твърде едър, за да се захващат с мен. Накрая ми дойде настроение, пошегувах се с тях, пробвах моите четири-пет думи на испански и изразих отдавнашното си убеждение, че едно такова квартално заведение си е направо първокласно местенце. Кой повече, кой по-малко, посетителите на „Черната роза“ ме аплодираха, голям майтап, като се знае що за пияница съм, но в квартал с работнически жилища и миниатюрни къщички хората жадуват за кътче, където биха могли да се отпуснат и да размахват ръце без страх, че ще прекатурят някой съд. Тук идваха и съпругите им, около масите тичаха деца и теглеха ръкавите на майките си, носеха се песни и шеги. Човешки същества, стоплени от взаимната си близост. Като хлапак нямах търпение да изскоча навън от подобни места. Припомням си го с горчивина, но подозирам по причини, които не бих могъл да обясня, че попадна ли в подобна обстановка, и днес бих се чувствал по същия начин.
	Точно в десет часа излязох навън и тръгнах по уличката. Намирах се в едно от предградията на големия град, където много отдавна ченгетата и кметът бяха инсталирали ония оранжеви натриеви лампи, дето блестят ослепително и превръщат света в черно-бял. Въпреки всичко уличката бе изпълнена с всевъзможни злокобни сенки — кофи за боклук, зловещи ниши и входове, преградени с метални решетки, многобройни скривалища, където Опасният непознат се хили и върти ножа. Крачех, както обикновено, устата ми бе пресъхнала, с гаден вкус, а коленете ми омекнаха. Чух стържещ звук и замрях. Някой ме очакваше. Припомних си какво трябваше да се случи — отивах на среща.
	Приближих се и съзрях фигура, която ми правеше знаци. Това бе Хорхе мексиканецът, Мистър Гняв на Третия свят, който ме разпитваше при предишното идване. Стоеше на уличката по чехли и просветващ халат от синя коприна. Пъхнал дълбоко ръце в джобовете, а от устата му се виеха огромни кълба и се стелеха над него в ивицата светлина, която струеше от вратата зад гърба му. Той обърна лице към мен и рече: „Хей!“.
	Бърт беше вътре, някъде зад вратата. Намирахме се в някакво складово помещение зад съблекалнята и той ме поздрави енергично, както и предишната нощ. Хорхе сложи резето на вратата и се отдалечи. Очевидно отиваше отново да си легне. Спря, за да си пъхне главата и да огледа коридора.
	— Заключете, когато си тръгвате. И слушайте какво ще ви кажа, отваряйте си очите да не ви изкьори някой. Да се разберем, тук неприятности да няма. Отдавна съм ти го рекъл, _hombre_, шибана работа си ти, всички сте такива! — Говореше на Бърт, но посочи и към мен. — И на теб съм ти го казвал.
	Бърт ми обясни, че Хорхе трябвало да става в четири и да нарежда камъните, които се пекат цяла нощ в пещта, да подготвя банята за посетителите, които ще заприиждат към пет и половина сутринта. Зачудих се как се държи с ченгетата. Мнозина идваха тук, за да изстискат от себе си вонята на корупцията и мръсните дела. Подозирах, че Хорхе попийва и пази за себе си всяка тайна. Но ако някой с автоматичен пистолет или със закачалка за дрехи почукаше на вратата, той щеше да му посочи къде се намираме и пак щеше да си легне. Животът беше суров.
	Казах на Бърт, че се налага да поговорим.
	— Какво ще кажеш да влезем в банята? Пещта е запалена. Адски е горещо. Ще бъде чудесно. Ще смъкнем от кожите си цялата мазнина и мръсотия. Какво ще кажеш?
	Разни мисли ми се въртяха, глупави предразсъдъци, как да седна, наред с Бърт, пък дори и загърнат с чаршаф, но започна да ми се струва, че изглеждам срамежлив и глуповат, освен това бях сигурен, че кажа ли не, той ще го възприеме като повод.
	Оставихме дрехите си в шкафчетата, Бърт ме поведе надолу, и двамата с чаршафи в цвят охра, завързани около талията, почти като поли. Бърт не посмя да запали лампа край прозореца. Помещението с душовете остана тъмно, а самата баня бе осветена само от една крушка, която хвърляше мрачна светлина с цвят на чай. Всички камъни бяха натикани и пещта, залата бе празна, а буйният огън сушеше въздуха. Дори и така продължаваше да се носи лек спарен мирис. Бърт открехна леко вратата на пещта и издавайки ликуващи звуци в нетърпимата горещина, седна на най-горната пейка в дървеното помещение.
	Човек би си помислил, че няма никакви тревоги, бъбреше за Супербоул и накрая попитах да ми каже откровено как стоят нещата. Той заби поглед между коленете си и замълча. Ужасна работа, предположих аз. Ето тук седеше човек, участвал в бойни мисии, познал паническия страх. Но това бе минало, въображението взима надмощие и действителните спомени избледняват. Болката от страха тутакси го бе връхлетяла.
	— Хранех се с пържена храна. Пиех отвратителна вода. Не знаех кое ще ме повали първо. Разбираш ли? — Той се усмихна.
	Шантавият стар Бърт. Смяташе, че е забавен. Откъдето и да се погледнеше, главната роля си беше главна роля.
	— А къде, по дяволите, се криеше? — попитах го аз.
	Той се засмя.
	— Тук, там, къде ли не. Разглеждах забележителности. Стараех се да не се задържам никъде.
	— Добре, днес например. Откъде тръгна?
	— Днес ли? От Детройт.
	— И какво правеше там?
	Той барабанеше с пръсти в нетърпимата горещина, а думите му се изплъзваха.
	— Ами снощи Орлийнз имаше мач. — Гледаше настрани. Представих си картината: Бърт разглеждаше красивите места, Детройт, Ласал-Перу, следваше Орлийнз и прекарваше романтични нощи след мачовете в гадни местенца като университетския хотел.
	— А как се оправяше с парите? Как преживяваше?
	— Имах кредитна карта на чуждо име.
	— На името на Кам Робъртс ли?
	Той се стресна за миг. Беше забравил какво знаех.
	— Да. Реших, че така е по-добре, отколкото да използвам моята, по-трудно щяха да ме засекат, но в края на краищата и това стана.
	— Мислех, че Орлийнз използва тази карта.
	— И двамата имахме по една. Накрая ги нарязахме. Така или иначе, срокът им изтичаше. Е, посъбрахме малко пари в брой. Всичко бе наред. Пък и от какво, по дяволите, имам нужда? Мотел с телефон, не съм претенциозен. Но се появиха ония момчета. От тях няма отърване. Проверяваха магазините, където Орлийнз бе използвал картата, такива ми ти истории. Здравата ни уплашиха. — Той ме погледна. — Значи казваш, че били ченгета?
	— Попаднат ли на следа, нищо не може да ги спре. — Стоях прав. Реших, че ако не свалям чаршафа и не си полагам задника на пейките, ще се прибера вкъщи неопетнен и Бръши ще бъде доволна. — Точно там ни е проблемът, Бърт. Ченгетата. Те знаят, че аз те търся, затова сега ме търсят, особено след спортната зала в петък. Не съм спал вкъщи четири нощи. Двамата трябва да измислим какво да им кажа, защото с „не знам“ няма да се оправим. Цялата тази история с Орлийнз — бих искал да ми я обясниш, за да решим каква игра ще играя после.
	Не поглеждах към него. В това нямаше умисъл. Но дори и така го усещах как се рее в пространството сред жегата на дървеното помещение.
	— Мисля, че ти знаеш — рече той.
	— Знам. — Разговорът ставаше лесен. — Срещнал си го, когато е отивал при майка си в службата. Или нещо подобно.
	— Така е.
	Подхващахме разговор и Бърт разказа историята с Орлийнз по своя идиотски маниер. Седяхме и се пържехме, без да се поглеждаме, два гласа в мъждивата светлина и сред нетърпима горещина. Бърт не беше кой знае какъв разказвач. Обясненията му се изчерпваха с разпокъсано и неясно мънкане. Непрекъснато повтаряше: „Абе, нали разбираш“. Предполагах, че разбирам. Значи Орлийнз променил живота на Бърт по начин, както обикновено се променя животът на хората чрез човешкото насилие или природни бедствия — вулкани, урагани или тайфуни. Нещастникът, с високи над коленете непромокаеми ботуши, стои и наблюдава с налудничаво недоверие покрива на това, което е било негов дом, пометен от черните води на потопа. Ето това представляваше Бърт след Орлийнз. Бях виждал момчето само отдалеч, на баскетболното игрище, така че не бих могъл да ви кажа нищо за него, освен че беше красиво и младо. Когато съберях отделните парчета, моите два отломъка, той се очертаваше като напрегнато чувствителен и капризен. Футболна звезда в гимназията, той си разбил коляното, страдал много от това, изхвърлили го от атлетиката и започнал да съдийства по спортните състезания, докато все още бил в колежа. Напоследък преподавал физкултура в училище и съдийствал, но основното му занимание явно бе войната с майка му. Странна история, непрекъснато пристигал и занимавал, търсейки работа, като половината от времето живеел вкъщи. Предполагам, че Глиндора е искала да бъде по-различен и той бил въвлечен в традиционната схватка между родители и деца, във вечен конфликт с майка си, защото — както всички нас — настоявал да го приеме такъв, какъвто е.
	Станало така, че се сближили — а за Бърт това било епохално събитие. Разбрах, че за него Орлийнз бил първото истинско нещо в живота и Бърт се влюбил по начина, по който човек би се влюбил в духа, ако откриеше вълшебната лампа. Орлийнз означаваше за Бърт свобода. Съдба. Освен желанието и привързаността Бърт бе обезумял от благодарност. Трудно бе да се повярва, че подобно нещо би могло да се случи в наши дни и на тази възраст на хора, които са толкова далеч от онова, което действително изпитват, но старото ченге в мен ми шепне, че това се случва всеки ден. Вижте Нора. Вижте мен. Внезапно човек се озовава в някаква възраст, когато собствените му непристойни мисли го тормозят и няма значение колко упорито се мъчи да ги отхвърли, те упорстват. Колкото и грозен отпечатък да лепнат върху душата, те остават неизлечими. Каквото и да представляват, те са тия, които определят нещата. И теб самия.
	Та двамата си играели играта, но Глиндора усетила и побесняла. Орлийнз несъмнено бил щастлив, че предизвиква подобен взрив.
	Бърт крачеше напред-назад по реда над мен, шляпайки с големите си крака с дълги нокти и мазоли от мокасините и маратонките. Черната му коса бе натежала от пот, а брадясалите бузи тъмнееха още повече в горещината.
	— А как ставаха залаганията? Чия беше идеята?
	— Нали знаеш как става — започна той за стотен път. — Никой си няма и хабер. Обсъждаме мачовете. Играчите. Ей такива приказки. Знаеш как вървят приказките, закачиш се за някого, започваш да гадаеш какво ли си мисли той, струва ти се, че май е казал… Преди мача с Мичиган той каза: „Ще взема да обработя Айърс, той е печен, и ти трябва да го обработиш“. Или Ериксън от Индиана. И двамата са за тая работа.
	— И ти залагаш. Така ли? Ако Айърс приеме, ти залагаш срещу Мичиган.
	— Да — отвърна той. Говореше по-бавно, защото срамът го обземаше. — Не изглеждаше чак така. Уж само за опит. Не съм се замислял чак толкова.
	— Орлийнз знаеше ли?
	— В началото?
	— В края на краищата.
	— Ти да не би да знаеш, че залагам?
	— Знам. — Орлийнз, обясни той, също знаел. Исках да си представя Бърт като комарджия. Кое бе това, което го подтикваше? Да не би да примираше да се почувства привилегирован от съдбата или търсеше да предизвика наказанието? Какво го привличаше? Мъжете? Или спортът? Оная благодат, фактът, че или печелиш, или губиш и компромиси не съществуват? Играта на криеница, която играеше със себе си.
	— Той интересуваше ли се дали залагаш на негови мачове?
	— Няма такова нещо. Само ме питаше какво съм си наумил. Е, казвах му. До четири и половина предишния ден той не знаеше къде ще ходи. Никога не е казвал: „Ще уговоря този мач“. Такива неща нямаше.
	— Ти обаче забеляза ли, че той се занимаваше с това?
	Осмелих се да хвърля един поглед зад себе си, беше застанал на най-горния ред, с глава между гредите, а тъмните му очи бяха неподвижни и посърнали.
	— Ама ти наистина държиш на тоя гаден разговор. Когато знаех какво върши той, когато го виждах, аз бях щастлив. Толкова щастлив! Господи! — Бърт посегна, обви гредата с една ръка и се облегна, мускулите му изпъкваха и потрепваха. С другата ръка държеше чаршафа. Единствената мисъл, която имаше значение за него, бе, че Орлийнз го обича. Чудесна мисъл. И не заради парите. Нито дори заради правата, с които се гордееше, че си е извоювал. Тук ставаше дума за любов и сега той страдаше.
	— Каква гадна, глупава история — рече Бърт.
	Внезапно осъзнах, че жадувам да чуя всичко това от Бърт по мои собствени причини. Ето ни двамата тук, мъже на средна възраст, печеливши, или поне отчасти печеливши, в голямата игра, но и той, и аз бяхме престъпници. Между крадците не съществува почит, но има някакво единство, там се знае, че не си по-слаб от останалите. Принуждавайки Бърт да обясни как точно стоят нещата, аз се надявах да получа един-два отговора, в ответ на възмутения глас на майка си. Какво разочарование. Случаят на Бърт бе престъпление от любов. Не че умисълът на измамата бе нещо второстепенно, може би и при мен бе същото… А защото при Бърт и Орлийнз изобщо не съществуваше измама. Това бе един вид мост, достъп до мястото, от което имаха нужда, особено Бърт, а там „неморално“ дори не съществуваше.
	— А как разбра Арчи? — попитах аз.
	— Та той приемаше залозите! Печеля страхотно на някой мач три пъти седмично и вземам цял чувал с пари. Не исках да го засегна. Казах му: „Отваряй си очите за тоя мач“. Всички наоколо залагаха при Арчи. — Бърт ми обясни набързо системата на Арчи с „Инфомод“, всички били с кредитни карти и странни псевдоними. Един бил Мучи. Хал Даймънд си избрал Слик. А Бърт — Кам.
	— Седим си тук и с часове си бъбрим за мачовете. И се дебнем един-друг. Непрекъснато. Знаеш как става. Никой не изпуска от поглед джобовете на останалите.
	И така, много скоро всички научили. Започнали да будалкат Бърт. „Какво си докара днес Кам Робъртс?“ Бърт разбрал, че е станал гаф. Но по-късно. Тогава не можел да устои на изкушението. Това си беше негов маниер — да се хвали и перчи. Аз съм голям тип. Да е казал някой, че ще бъдем други?
	— Арчи не се ли досещаше откъде получаваш информацията?
	— Затварях си устата, не знам какво си мислеха. Предполагам, че някои се досещаха за играчите.
	Замълчах, за да си подредя мислите.
	— И Орлийнз взе кредитната карта?
	Погрешен ход. Бърт подскочи. Слезе един ред надолу, бърз като котка, и ме изгледа отблизо. Любимата ми откачалка.
	— Майната ти, Мак! Няма такова нещо. Та това е странично занимание. Съдийството. Той си е учител. Като че ли не знаеш — ако някой има пари, дава и на приятеля си. Да си говорим направо. Имах онази кредитна карта, имах пари на разположение. Това е цялата истина. Онова, дето ми говориш, няма нищо общо. Не ми пробутвай тези глупости — Орлийнз не уговаряше мачове. Бърт не вземаше участие. Това не беше корупция. Не и за тях. Това бе любов. Разбираш ли?
	Чух зад себе си шум от кран. Бърт въртеше един от крановете между дъските и пълнеше кофа, готвейки се за номера с ледената вода върху главата.
	Едва тогава осъзнах, че съм седнал. Скочих и тромаво се заусуквах и заоглеждах, въртейки големия си ирландски задник, като че ли щях да имам някаква полза от това. Бърт ме наблюдаваше, но аз не му дадох обяснения. Отново подхванах темата.
	— Хайде, изпей всичко. Значи някакво тъпо ченге започва да прави мили очи на Арчи, убеждава го да зареже оня, дето уговаря мачовете, и всичко, което Арчи може да им предложи, си ти. А ти намираш Арчи в хладилника си и заминаваш на околосветско пътешествие, така ли е?
	— Горе-долу. Вярно, готвех се да замина. Мартин какво ли не направи да ме убеди.
	Бинго! Наблюдавах как потта се събира между побелелите косми на гърдите ми и как ручейчетата се стичат по издутия ми тумбак и мокрят омотания чаршаф.
	— Мартин те бил убеждавал? Нищо не разбирам, Бърт. Какво общо има тук Мартин?
	Реакцията му бе смайваща. Той се изсмя.
	— Що за въпрос?
	— Какво общо има той? И то точно Мартин!
	— Хей, отговорът е: „Има общо с Глиндора“ — отвърна Бърт и се ухили като хлапак, направи кръгче с показалеца и палеца си и пъхна няколко пъти в него един от пръстите на другата си ръка. Жестът бе глупав, но твърде красноречив, и двамата се изсмяхме. Какъв живот! Седим си тук двамата, аз и Бърт, и се кикотим на нечии дребни греховце.
	— Мар-тин!
	— Точно — отвърна той.
	— Не думай!
	— Стара история. Преди много години. Не сега. Орлийнз бил в началното училище. Те все още са, как да ти кажа… Когато нещата загрубеят, тя търси него. Не само за служебни неща. Нали разбираш. Живот.
	— Мартин и Глиндора — промълвих аз. Продължавах да се чудя. От години бъбрех празни приказки със съпругата на Мартин, Найла, по разните там сбирки, и не знаех нищо повече за нея от това, което се вижда с просто око — елегантна външност и шлифовани маниери. Винаги съм си мислил, че Мартин има щастлив брак според своите собствени претенции. Мисълта, че може да си има приятелка, някак противоречеше на представата за тотална независимост.
	— И какъв проблем е имала Глиндора, за да се обърне към него? Все още не ми е ясно защо се е забъркал.
	Бърт не отговори. Схващах какво означава това. По-полека. Бяхме точно на темата.
	— Била е вбесена, че ти се имаш с Орлийнз?
	— Точно така — отвърна Бърт. Помълча и добави: — В началото Мартин беше на кръстопът. Нещо като посредник. Не знам какво мислиш по въпроса, но тя не беше на себе си. Познаваш я. Направо е побъркана на тази тема. — Той вдигна тъжен поглед, едното му око бе като стъклено.
	Ето че ме връхлетяха семейните дяволи. Орлийнз бе приковал възмущението на мама. Не просто „Аз съм си такъв“, а „Аз съм по` така с твоя шеф. Това е то“. Знаех, че Бърт никога не би признал подобни намерения. Приличаше на човек със заболяване на сетивата. Собствените му емоции така го бяха обладали, че той почти не бе в състояние да забележи околните.
	— Тогава Мартин разбра за оная работа, за залозите. Все едно избухна като Везувий. Беше по-бесен и от Глиндора. Заяви ми направо в очите, че сме я загазили здравата. Нали знаеш, че тия момчета са отраснали пред очите му. Заяви ми, че най-доброто, което бих могъл да направя, е да изчезна. Да ме няма. И знаеш ли, всичко започна да изглежда направо бижу. Абсолютно всичко. Нов живот. Изчезвам от погледите им. Е, за известно време. Изчезвам от фирмата. Да си чувал някога за Пиджън Пойнт?
	— Не съм.
	— Намира се в Калифорния. На самия бряг. Аз открих обявата. Ферма за ангинари. Отидох. Да знаеш колко е мъгливо. Страхотно! Два пъти през деня пада мъгла. Искат едно поливане, нищо повече. Невероятни реколти. Феноменална храна. — Бърт се отплесна по идиотските предимства на витаминозната храна, засипа ме с повече информация, отколкото има по етикетите, но аз го оставих да продължи, отново смаян от това хрумване. Новият живот. Новият свят. Господи, самата мисъл за това караше сърцето ми да пее. После неочаквано си спомних, че притежавам почти шест милиона на мое име в две чуждестранни банки и ме опари един болезнено настойчив въпрос, който бих могъл да си задам.
	— И защо не замина?
	— _Той_ не искаше да тръгне. — Бърт протегна огромните си ръце към мен, пръстите му бяха сгърчени в отчаяние. — Тоя глупак не искаше да дойде. Молих го. По три пъти в седмицата го молих. — Той се взираше отчаяно в мен, а после се извърна, та дано избегне разговора за онова, което вече бях проумял — Бърт си беше жертвал живота, за да спаси Орлийнз, а когато ножът бе опрял в кокала, Орлийнз не беше проявил същото себеотрицание. Вероятно смяташе, че няма да може да вбесява майка си от две хиляди мили разстояние. В края на краищата може би не си падаше чак толкова по Бърт. Както и да разглеждаме нещата, жертвоприношението на Бърт си беше само за негова сметка. Тогава разбрах и нещо друго, че този романс между Бърт и Орлийнз не беше гръмката любов, която поетите възпяват. В нея имаше нещо извратено, тя се родееше с болката и Бърт имаше пълно основание толкова дълго да се убеждава в истината, която не желаеше да приеме. В този миг обаче, въпреки всичко, аз му завиждах. Бях ли обичал аз самият някого някога по този начин? Чувствата ми към Бръши изглеждаха повърхностни в адската горещина. Времето щеше да покаже. Може би. Животът като че ли има два полюса. Човек избира или единия, или другия. И непрекъснато сме пред избор — любов или безнадеждност.
	— Казах му за полицията — рече Бърт. — Не повярва.
	— Ако го хванат, ще му се сторят съвсем убедителни.
	— Би ли поговорил с тях? — попита накрая той. — Ще поговориш ли с ченгетата? Не са ли ти приятели?
	— Трудно бих ги нарекъл приятели — усмихнах се аз. Страхотно, каква радост изпитвах от мисълта, че ще размажа Зурлата! Имах вече няколко идеи.
	Горещината постепенно ме омаломощаваше. Пуснах водата, напълних една кофа и за себе си, но не събрах твърдост или кураж да си я излея върху главата. Стоях прав пред Бърт, плисках с шепи лицето и гърдите си и се опитвах да си представя за миг какво означава всичко това. Откъм пещта се понесе съсък, камъните зацвъртяха.
	— Ти нямаш представа какво става във фирмата, нали? Не знаеш за парите? И за цялата тази история?
	Потта нахлу в очите му и той премига. Запази непроницаемото си свъсено изражение — не разбирам околните и никога няма да ги разбера.
	Попитах го говори ли му нещо името „Литиплекс“.
	— Джейк ли? — попита той.
	Кимнах.
	— Не ми ли изпрати Джейк някакво писмо? А пък аз му подписах един куп чекове по 397. — Бърт полюляваше дългото си тяло. Припомняше си. — Там имаше нещо много деликатно. Някаква бъркотия с ищците. Джейк се страхуваше, че Кшишински ще му разгони фамилията, когато разбере, че Джейк ще трябва да плаща тези разноски. Страхотна лайняна тайна. Джейк беше много разтревожен по въпроса — разсъждаваше Бърт. — Шибана работа, а?
	— Може и така да се каже.
	— Да, знаеш ли, сега, като си мисля, може би преди около месец Мартин ме попита за това. За тоя „Литиплекс“. Но беше нещо уклончиво, нищо особено.
	Вероятно ставаше дума за това, че Мартин бе видял писмото и чековете. Глиндора, естествено, веднага бе хукнала при него.
	— И каква е тази история? — попита Бърт.
	Обясних му накратко — „Литиплекс“ не съществува. Банковата сметка в Пико Луан. Бърт слушаше, сякаш му беше забавно, но само до момента, когато казах, че Мартин и Глиндора представят така нещата, че да изглежда, сякаш парите са негови.
	— _Мои!_ Тия лайнари!!! Мои! Не мога да повярвам. — Беше скочил прав.
	Спомних си за делата, които бяхме водили, внезапните му гневни избухвалия в съда, за реакциите му срещу някои основни доводи, сякаш неприятелски войски дебаркираха на наша територия. Изчаках го да се поусмири.
	— Бърт, отговори ми откровено. Нали няма уговорка между теб и Мартин ти да поемеш вината върху себе си? За парите?
	— Ти шегуваш ли се? Как можеш да си помислиш такова нещо!
	— Значи абсолютно нищо? Нито намек, нито нищо друго?
	— Няма. Това са отвратителни дивотии. — Ето това беше Бърт, който бе измамил милиони американци за крайния резултат от не един и два мача, който мислеше с оная си работа, но бе извлякъл полза и от това. Бърт, който в този миг бе изпълнен с достойнство и почтеност. Имаше същия налудничав вид, както когато говореше за загадъчни отрови, които, неиндеитифицирани, „те“ сложили в храната му. Беше се облегнал на една от потъмнелите от влагата пейки и изливаше кофа с вода върху главата си. Излезе под пороя с блеснал поглед. В този миг ме обзе нелепата мисъл, че ми прилича страшно много на Глиндора.
	Качихме се горе да се облечем, и двамата бяхме много умислени, и почти нямаше какво да си кажем. В шкафчето си Бърт имаше чантичка с дезодорант и разни други козметични принадлежности, които ми позволи да използвам.
	— У кого са? — попита ме внезапно той. — Парите.
	— Няма значение.
	— Да, но… — Бърт сви рамене.
	През последните няколко дена се ровех из дълбините на мозъка на Мартин Голд. Приличаше ми на спускане в бездънна пещера. Мартин сигурно бе решил още от самото начало, че ако прехвърли всичко върху Бърт, никой няма да му се противопостави. Най-малко Джейк, естествено. Нито пък Бърт, който отсъстваше завинаги, криейки се от преследвачите сред ангинарите. Нито моя милост, защото не държах никаква нишка в ръце. А съветът на директорите на „ТН“, в случай че беше информиран за загубата, нямаше да спечели нищо, ако се вдигнеше публичен шум, който само щеше да привлече вниманието към излишъците по 397. Прехвърляйки вината върху Бърт, Мартин запазваше напълно спокойствието и почтеността.
	И аз бих могъл да се подведа — планът на Мартин щеше да спаси света такъв, какъвто го познавах. Ако Зурлата не го пипнеше, Бърт нямаше да се покаже на бял свят. Всеки миг Джейк щеше да разбере, че джобът му се е продънил в Пико Луан, но какво от това? Себесъхранението щеше да го възпре да направи международен въпрос. Не можеше да надигне вой. Къде са парите, които задигнах? Прецакан и притиснат, Джейк вероятно също щеше да обвини Бърт. Вариантът на Мартин щеше да ми свърши работа. След месец-два можех да се оттегля от фирмата и да ходя на почивка в Пико Луан.
	Но когато се измъкнах през полираните врати на клуб „Белведере“ в събота и цяла нощ не мигнах, за да кроя планове, аз бях завладян от злобни импулси. Бях обзет от натрапчивото желание да смажа Мартин и целия този хитър план. Имаше мигове, в които се надявах на чудо. Дойдох тук, жадувайки да чуя от Бърт, че съществува цяла поредица от добри намерения и че съм пропуснал някакъв аспект, който е положителен или поне извиним. Напразно. Защото случаят бе друг. Осъзнавайки това, аз се почувствах под влиянието на същия вътрешен импулс. Може би продължавах да бъда ченге, верен докрай на собствената си грубовата справедливост. Кой знае, никога не съм се представял добре в отбор. Смятах да приключа с това по свой начин. Бръши уравновесяваше баланса, тя представляваше някаква междинна тежест. Въпреки това нямаше основание да се смята, че не бих могъл да успея в тази работа. Повтарях си го непрекъснато.
	— Джейк — отговорих накрая. — Парите са у Джейк. — Ето, натам отиваха нещата. Бях решил да бъда подъл. Въпреки това подробностите всяваха страх.
	— Джейк! О! — Бърт вдигна дългата си ръка до брадичката и я разтърка, сякаш някой го бе ударил. Седеше на пейката в мрачната съблекалня, държеше си чорапите, а единствената светлина се процеждаше от самотната крушка, запалена в клозета.
	— Мартин го прикрива, предпазвайки фирмата.
	— Джейк… — повтори Бърт.
	Порази ме нещо, убягнало ми преди — че ако бях решил да мина през всичко това, ако бях решил да разклатя почвата под краката на Мартин, за да раздавам възмездие, трябваше да измисля начин Бърт да се върне. Без да го сторя, цялата история щеше да бъде празна работа. Мартин и Джейк щяха да продължат да обвиняват Бърт. Защо иначе щеше да бяга? Тайнственият крадец на свобода. За да стане моята версия напълно убедителна, Бърт трябваше да бъде тук и да разкаже своята история — как е получил писмо от Джейк, как му е дал чековете, как е разбрал от Джейк, че всичко е абсолютна тайна. Не можех обаче да си представя как би могло да се осъществи. Ние седяхме във влажната съблекалня, без да отроним дума. От време на време парните тръби издаваха звуци.
	— Слушай, Бърт, ще се опитам да ти помогна. Искам да се измъкнеш от цялата тази история. Но ще трябва да напъна целия си ум. Нека поддържаме връзка. Трябва да ми се обаждаш всеки ден.
	Той се взираше в мен. Не че нещо не бе наред. И все пак… Аз имах някакъв залог. А него сякаш въобще не го интересуваше.
	— Моля те — рекох тихо.
	Лицето му тънеше в сянка, но по него се четеше някаква настойчива надежда.
	Когато се облякохме, той ме заведе до задната врата и отключи резето и решетката.
	— Къде отиваш?
	— Знаеш. — Извърна поглед. — Орлийнз е в града.
	Господи, той бе загубен. Макар и в мрака, аз го виждах, мургав и слаб, жертва на тъжната си безнадеждна любов. Измъчван и тормозен. Мушицата и пламъкът. Замислих се отново за себе си. Какво е това? Вие смятате, че човек като Бърт може да бъде само с ненормален жироскоп. Но главата, сърцето — с кого ли съм взел да се подигравам? Рационалността на един е лудост за друг. Никога нищо не се оказва идеално. Или предпоставките се оказват погрешни, или аргументите издишат. Всеки от нас представлява игленик, набучен с чувства, ние целите сме рани и страдание. Аргументите са лъжата, балсамът, който използваме, преструвайки се, че ако сме достатъчно умни, ще разберем болката.
	Носът ми беше вече навън, в студа, когато ми дойде наум, че остана още един въпрос. Препречих вратата с ръка.
	— Бърт, кой премести трупа? Кой отнесе Арчи? Да не би да е Орлийнз?
	— Глупости. Той би припаднал. — Бърт рязко поклати глава в знак на отрицание и повтори, че Орлийнз не бил способен на подобно нещо.
	— Тогава кой?
	Стояхме на прага и се гледахме в дълбоката улична тъма, потънали в грубоватата ласка на зимата, а мисълта ни летеше с неизказаните чудатости на нашето бъдеще, където всичко, абсолютно всичко бе неизвестно.


>>	XXVI. Петнайсетият непредвиден план на Мак Малой
>>	Четвъртък, 2 февруари

>>>	А. Първи ход

	И така. Беше среднощ. А аз — единственият бял поне на една миля разстояние, мъж с балтон, куфарче и неудържим импулс отново да крои планове. Крачех през съмнителния стар квартал към центъра на града, със затвърждавана петдесетина години смелост, добирах се до спасителната светлина от една улична лампа до следващата. Появи се автобус, отдъхнах си и се качих. Понесох се по булевардите заедно с пияниците и работниците, които се прибираха от нощна смяна. Скочих няколко пресечки преди Кулата. Нощем Киндъл Каунти не е особено оживен. Лампите светят, но улиците са пусти, градът има своя особена атмосфера, прилича на празна сграда, напусната дори от духовете.
	Влязох във фоайето на „Травъл Типи“, където се бяхме разбрали да се срещнем с Бръш. Голямото фоайе бе тихо през нощта, дори не се чуваше музика. Седнах на един грозен фотьойл в ужасен крещящ цвят и се замислих за бъдещето. Най-сетне самотният служител на рецепцията ме попита с какво може да ми услужи. Разбрах от тона му, че ме смята само за един по-прилично облечен нехранимайко, когото охраната ще се погрижи да разкара. Приближих се да го успокоя и споменах името на госпожа Бруча, която бе отседнала тук. Взех ключа и отново седнах, пресмятайки ходовете на плана. Помислих си да чакам до сутринта и тогава да се заловя с него, но се чувствах изнервен, депресиран, наречете го както желаете. И без това нямаше да мога да мигна, а и не изпитвах особено желание да бъда с Бръши, защото вече бях решил какво да предприема.
	Две преки по-нататък имаше денонощен магазин „Браун Уол“, близо до мястото, където улицата излизаше на междущатското шосе. Магазинът приличаше на автобусна спирка и разни екземпляри от градската измет висяха край вратите, а точно до тротоара бе паркирана полицейска кола. Купих две химикалки, лепило и ножици. Попитах дали имат ксерокс, отговориха ми, че нямат, затова се върнах в хотела, махнах за поздрав на служителя на рецепцията и намерих една ниша с телефон върху осветената повърхност, която можеше да служи за маса.
	Останалото, от което имах нужда, бе в куфарчето — формулярът с подписа от Международната финансова банка, писмото на Джейк, което използвах за образец, за да подправя подписа му върху факса, изпратен от „Риджънси“, и екземпляр от годишния отчет на „ТН“, който бях мъкнал чак до Пико. Там имаше снимки на всички служители на фирмата, включително и на Джейк Айгър, и аз бях помъкнал този том с мисълта, че снимката му може да ми потрябва, ако се наложи да направя някои неща, които тогава обмислях, за да се добера до парите — например да фалшифицирам банковата книжка или някакво подобие на документ за самоличност.
	Формулярът с подписа бе отпечатан върху много тънка хартия с натруфени ръкописни букви в заглавката — „Международна финансова банка, Пико Луан, Н. А.“ Имаше само четири-пет реда информация, изписана на всички по-популярни западноевропейски езици. С една химикалка написах номера на сметката от гърба на чековете на „Литиплекс“ — 476642. Титулярят на сметката написах като „Литиплекс Лтд, Джейк Айгър — президент“. След това, за да си припомня неговия почерк, извадих едно старо писмо на Джейк от куфарчето и абсолютно спокойно го подписах на формуляра с другата химикалка — получи се същинско копие. След това изрязах ухилената мутра на Джейк от годишника на „ТН“ и го залепих там, където господин Джордж ми бе показал — в горния десен ъгъл на бланката. Накрая, с малки печатни букви изписах „име“, ставаше дума за кода, където извъртях съвършените му инициали.
	Върнах се при служителя на рецепцията. Той като че ли вече беше свикнал с мен. Откъртих една тежка въздишка, триейки с ръце пиянските си устни.
	— Утре сутринта имам среща и съм пропуснал да направя копие на един документ. Само два екземпляра на една страница. Сигурно имате ксерокс в канцеларията. — Стисках между пръстите си една двайсетачка, но момчето, съвсем младо, може би току-що завършил студент, който прави първите си стъпки в живота, не я взе. Като че ли все още смяташе, че съм някакъв скитник. Донесе ми двете копия, побъбрихме си за времето и колко тих е градът през нощта.
	Върнах се в телефонната ниша. Взех оригинала на формуляра, накъсах го на парчета и ги хвърлих във високия железен цилиндър за боклук, пълен с пясък. Двете копия, които момчето направи, прибрах в куфарчето. След това вдигнах слушалката и позвъних. Обади се госпожа Панучи. Обясних й кой съм, но тя не отрони нито дума. Вместо това с глас, натежал от досада, подобен на гласа, който от време на време бях чувал вкъщи, рече: „Един от съдружниците“.


>>>	Б. Втори ход

	Когато влязох в стаята, Бръши спеше. Беше около три сутринта. Тя продължаваше да спи като бебе, сгъната на кълбо, а ръката й бе толкова близо до устата, че нямаше да се изненадам, ако я видех да смуче един или два пръста. Изглеждаше безпомощна, острият й ум почиваше през нощта, беше ми толкова мила, може би ще бъде по-точно да кажа скъпа, че направо ми призля, сърцето ми се пресука като дреха, която изцеждат. Смъкнах си дрехите и се напъхах в леглото. Съзнанието ми се настрои на нощни вълни и започнах да осъзнавам, че това наоколо трудно можеше да се нарече апартамент за младоженци. Таблата на кревата бе нащърбена на много места и отдолу се виждаше талашитеният пълнеж, а точно над леглото старият шарен тапет се бе отлепил по краищата и висеше като изплезен език. Поставих ръка върху широкия хълбок на Бръши, за да се успокоя.
	— Как е Бърт? — рече тя, без да помръдне.
	— Добре, или поне в безопасност? — Извиних й се, че съм я събудил.
	— Чаках те. — Тя светна лампата и покри очи като дете с опакото на ръцете си.
	Докоснах я тук-там, както беше заслепена, после смъкнах чаршафа и прилепих студената си буза върху гърдите й, тя ме приласка и бързо се сгряхме. Всеки път, когато се любехме, беше различно. Понякога само се закачахме, както стана в дамската тоалетна на хотела, но Бръши бе дръзка и я биваше, имаше си свой авантюристичен начин да сграбчи най-същественото, което доставя удоволствие, и никога не се правеше на интересна. А сега, изведнъж, в евтината хотелска стая, овехтяла като самия градски център, ние отчаяно бързахме, изпълнени с желание да преодолеем всичко останало. Истински, опустошителен плам, а после, докато я галех, усещах как си мисли, че всичко е направо върховно. Поутихнахме и до нас достигнаха глупавите шумове на хотела и на улицата — сирени в далечината, викове на пияниците и на момчетата на годините на моя син, който тази нощ би трябвало да си бъде вкъщи. Попитах я купила ли е цигари, после седнах до нея в леглото, за да изпушим заедно една цигара.
	— У него ли са парите? — попита тя.
	— Хайде, Бръши, стига вече.
	— Само това ми кажи. У него ли са парите?
	— Не сме ли твърде стари, за да си играем на гатанки?
	— Адвокат-клиент. У него ли са? Да или не?
	— Не.
	— Така ли? А били ли са изобщо у него?
	— Не. Парите не са у него. Заспивай. — Отидох в банята, намерих четката за зъби, която ми беше купила, и се помотах с надеждата, че Бръши ще заспи.
	Когато легнах до нея, веднага потънах в дълбок сън, в някаква кадифена бездна. Към седем се пробудих с тих вик, който бързо сподавих, все едно че си бях поел дълбоко дъх. Облякох се тихо и оставих бележка, че ще се върна.
	Трябваше да измина около шест преки и от време на време подтичвах, навлизайки в центъра на града откъм противните покрайнини, заливаше ме утринната глъч, обграждаха ме двойно паркирани камиони, опустошаващата отмъстителност на движението, мълчаливата армия работници, които маршируваха по улиците. Беше много студено и аз се сгуших в палтото си.
	Тутс закусваше всяка сутрин с едни и същи хора, стари политици, обществени въжеиграчи и адвокати на ъглова маса в гръцкото заведение „Падиуакс“, точно срещу кантората му. Събитието бе пословично. Тутс поздравяваше половината ресторант, размахвайки бастун. В ъгловото сепаре той и приятелите му клюкарстваха за мръсните игри в съдилището, в градската управа, сред простолюдието. Преди няколко години федералните агенти бяха сложили микрофон в една солница, но Тутс и дружината му разбраха за нея. Говореше се, че един от тях шумно се оплакал от вкуса на закуската, после бухнал солницата в масата и издънил тъпанчетата на подслушващия агент.
	Обстановката в „Падиуакс“ бе попретрупана — бронзови декорации, тапицирани пейки, а пода миеха веднъж в седмицата. Започнах да се притеснявам, че съм изпуснал Тутс, но той се появи към осем и четвърт с бастуна и с две придружителки. Познавах Сали Полизо — беше зад решетките допреди шест месеца. Тутс ми отправи поздрав като гостуващ владетел. Подадох ръка на двете му компаньонки, после го придружих до едно сепаре, той седна, а аз останах прав и го попитах:
	— Държиш ли си на думата за обещаната услуга?
	Седнал на тясната, тапицирана с кадифе пейка, Тутс изглеждаше съвсем мъничък, дребно човече, смалило се още повече с възрастта, но когато му зададох въпроса, той се изпъна назад с такъв свиреп вид, че човек би си помислил, че е убиец. Веднага се поправих.
	— Може би искам прекалено много. Ако е така, кажи. Нали помниш, че говорихме за моя съдружник? — добавих веднага, като му разказах истината. Как негови приятели търсеха моя човек и негов приятел и как моят човек се е криел. Някой друг щеше да приключи историята мъртъв, и то за нищо. Букмейкърът бе платил висока цена, а другите бяха много уплашени. Беше раздадено правосъдие, от оня тип, който практикуваше Тутс. Помолих неговите приятели да оставят Бърт и Орлийнз на мира. Услуга за услуга.
	Тутс седеше мълчаливо, меките му старчески устни бяха стиснати, а погледът — неподвижен. Прехвърляше нещата в главата си. Ако се обадеше на оня човек и му напомнеше за всичко това, тогава същият този човек можеше да се свърже с някой друг. За него всичко беше геометрия и власт. Той държеше да докаже правотата на моето доверие.
	— Може би — рече той. — Зависи. Ще ти се обадя днес следобед и ще ти кажа. Тоя твой човек да е вземал някакви пари?
	— Да, известна сума. — После си помислих за Пико и добавих: — Да, взел е пари. Защо?
	— Това тук е бизнес. Някой може да направи въпрос. Да му се плати, ето там е въпросът. Нали така?
	— Предполагам.
	Тутс обеща, че ще ми остави бележка в кантората си. После му помогнах да се изправи, за да се дотътри до ъгловото сепаре и до своите придворни. Там вече го чакаха неговите бойни приятели, за да го поздравят.


>>>	В. Внимавай за следващия ход

	— Ходих да се срещна с Тутс — обясних на Бръши, когато се върнах в стаята.
	— Тутс ли? — Седнала до прозореца на леката бамбукова масичка, върху която бе сервирана закуската — кафе, кифлички и половин пъпеш, тя ме гледаше внимателно. Тежката завеса бе дръпната, светлината нахлуваше и очертаваше светъл кръг около нея. Беше се гримирала и когато влязох, четеше вестника.
	— Мак — рече тя. — Настоявам да ми кажеш.
	Не казах нищо. Хвърлих палтото си на леглото. Бях гладен, тя ме гледаше как ям и премисляше липсата на отговор.
	— Обадих се във фирмата, за да им кажа, че ще закъснея. Димонте вече бил там.
	Нищо изненадващо.
	— Лусинда ми каза, че те е търсил Мартин. Оставил две съобщения. — Тя погледна към телефона, сякаш ме насочваше, но аз не помръднах.
	— Слушай какво, Мак, мога да се оправя с всичко. Вече съм пълнолетна. С всичко. Какво толкова…
	— Смятах, че ще обърнеш внимание на съвета ми.
	— Това засяга и мен.
	Този миг ми бе противен. Винаги съм знаел обаче, че той наближава. Един от проблемите да се справиш с чувството за опасност, ако приемеш напътствията на господина, дето не е чак толкова свяст. Размишлявах със затворени очи, после сграбчих куфарчето и се взрях в тъмните му хаотични дебри. На дъното имаше смачкани квитанции, късчета хартия и изрезки, въргаляха се и разни бележки. Извадих едно от копията, които бях направил предишната вечер. Поставих го върху масичката. „Литиплекс“, Джейк Айгър, първи ред.
	— Не ме питай как го е получил Пиндлинг. Ние не желаем да знаем.
	Тя изучаваше документа, подпряла чело с ръка, тъй като тежестта на вещественото доказателство видимо я смазваше. Донесох цигарите и двамата изпушихме една, ароматът на дима изпълни малката стая. Открехнах леко плъзгащия се прозорец и завесите се зареяха като духове.
	— Джейк? — попита тя.
	— Така пише.
	— Знаеше го отдавна, нали? Затова му беше толкова ядосан. — Мисля, че премигнах, когато го каза. Дори да ехтеше алармен звънец, тя винаги се ослушваше да чуе добри новини за мен.
	— Знам доста.
	— Например?
	Имах само предположения, нищо конкретно. Нямах воля да й се противопоставя, а леглото ме изпълваше с детинско желание да се разплача. Намерих в куфарчето писмото, което бях задигнал от чекмеджето на Мартин. Четейки, тя отстрани лентичка тютюн от езика си. Лицето й бе безизразно, напрегнато. Бръши — адвокатката.
	— Не разбирам — каза тя. — Това не е от Пиндлинг. Говоря за писмото.
	— От Мартин е.
	— От Мартин!
	Разказах й историята, е, част от нея, как съм открил писмото и как пуфтях към клуб „Белведере“. Развълнува ме нейната загриженост. Както често ми беше казвала, Бръши обичаше тези хора. Мартин. Уош. Съдружниците. Фирмата. Това бяха нейните колеги, които се възхищаваха на способностите й, които от години й поверяваха дела, с огромно значение за самите тях, които аплодираха многобройните й триумфи и приемаха нейната помощ с благодарност, често пъти надвишаваща обикновената признателност. Тя бе уверена, че ще оцелее. Имаше клиенти и стабилна репутация. Това тук не бе неин проблем. Въпросът опираше до ангажираността, верността, общото начинание. Тя бе смазана.
	— И те стоварват всичко това върху Бърт? Права ли съм? Да поеме вината вместо Джейк. Нали така?
	— Да, така.
	— Господи! — Тя прекара ръка през косата си.
	Дръпнах за миг плъзгащата се врата, за да угася цигарата на малкия циментов балкон, и студът се прокрадна в стаята. Слънцето грееше, но не топлеше, сякаш бе закачено на ясното небе за украшение. Бръши ме попита как точно е замесен Бърт, разказах й и й обясних защо бях отишъл да се срещна с Тутс. Мислите й обаче не се откъсваха от Комисията.
	— О, толкова е глупаво. Глупаво — повтори тя. — И всички ли са замесени?
	— Не бих могъл да отговоря. Мартин очевидно е вътре. Панучи май не е. Уош — не знам, казах ти за отношението му.
	— Мартин — повтори отново тя. Великият Оз. Беше седнала на леглото, стиснала палтото си. Бях готов да се обзаложа, че отдолу беше гола-голеничка — не че щях да се втурна да проверявам в това настроение. — И какво смяташ да предприемеш, Мак?
	Свих рамене. Запалих нова цигара.
	— Вероятно ще избера подходящото решение.
	Тя ме наблюдаваше, преценяваше, чудеше се какво би могло да означава това. После я обзе моментна вълна на недоверие.
	— И все пак — Джейк… Защо? Не виждам връзката. Той печели много. Баща му е богат. Защо тогава?
	Тя се наведе над леглото. Аз се взрях в очите й.
	— Защото той си е такъв. — Облада ме абсолютна злоба, а тя ме наблюдаваше, сякаш това бе някакъв спектакъл. Не й правеше никакво впечатление, че й говоря неща като „Нали ти казах“. Не се страхуваше. Държеше ме на разстояние и се чудеше.
	— Ти смяташ да го шантажираш, така ли?
	Това бе най-странният, най-шибаният факт. Имах чувството, че някои ме е ритнал. Устата ми зейна, сърцето ми се сви на камък и се раздра от свирепа физическа болка. Унижението нахлу като разяждаща киселина в очите ми.
	— Шегувам се — рече тя.
	— Майната ти!
	Заобиколих леглото и си взех палтото.
	— Мак! — Тя посегна към мен. — За мен няма значение какво вършиш.
	— Ти нямаш предвид това. Дори не ме попита, за да го повярваш. Аз знам коя си, ти знаеш кой съм аз. — Преглеждайки куфарчето, забелязах, че съм оставил документите на масата. Вдигнах ги и ги размахах срещу нея. Презирах се, че изобщо бях заговорил.
	— Адвокат-клиент — отбелязах аз, за да й напомня, че е била само слушател и че само аз бях този, който имаше право на избор, правото да действа. Поех по мрачния коридор към асансьора. Натиснах бутона, извиках го и се облегнах на стената, потиснат и отчаян, уверен, че никога не ще разбера най-важното за себе си.


>>	XXVII. Изпълнение на плана

>>>	А. Затънал до гуша

	— Положението е бедствено — каза Карл. Първите му думи от няколко минути. Беше прочел писмото, после прегледа копието на формуляра с подписа на Международната банка. Когато ме попита за Пиндлинг, аз му отговорих с думите на Лагодис:
	— Истински змиеукротител. Обади му се, той няма да си спомни дори името ми. Трябваше да му платя в брой. — Щях да покажа разхода по златната си кредитна карта, ако се наложеше да доказвам това.
	Намирахме се на летището, в служебната чакалня на „ТН“, и по-точно в тясната заседателна стаичка, където имаше място само за малка маса от чер гранит, заобиколена от четири стола. Между нас имаше телефон и термос с кафе, който никой не докосна.
	Снощи бях казал на Карл, че е спешно. Той не изглеждаше особено изненадан, че му се обаждам. Разбиранията му, това, с което се занимаваше, както и самата му личност даваха основание за спешни телефонни обаждания след полунощ. Сигурно често му се случваше — някой млад гений изведнъж забелязва жестока грешка в циркулярно писмо-оферта три часа, преди да бъде разпратено. Настъпи обичайното умишлено мълчание, когато помолих Панучи да хване по-ранен самолет, за да си осигури време преди вечерята на Сретение. Обещах му да го посрещна на входа. Беше почти един след полунощ.
	Карл прегледа книжата втори, после трети път. Умът му работеше с феноменална скорост, той се опитваше да погълне всичко, но от това обмисляне аз разбрах, че се затрудняваше да прецени нещата, особено следващия ход. Сравни почерка на Джейк, първо върху формуляра с подписа, после върху старото писмо, което му бях дал като образец, непрекъснато клатейки глава.
	— Ти какво предлагаш? — попита той.
	— Ще позвъним на някоя от милите дами в канцеларията и те ще направят копия на оригиналите, които държа.
	— И? — Той ме гледаше напрегнато.
	— Позвъни на Кшишински. Кажи му, че трябва да се срещнете незабавно. Абсолютно спешно. Занеси му документите. Кажи му, че действаш от името на „Г и Г“. Ще изразиш и необходимата тревога. Ужас. Съжаление. Разбира се, единственият изход е всичко да се разкрие.
	— И без да се консултирам с Мартин и Уош?
	— Точно така.
	Панучи побледня и присви напрегнато очи. После загриза малките си мустачки.
	— Те съюзници ли са?
	— Не разбрах въпроса.
	— Уош, Мартин, Айгър. Всички ли са замесени?
	Отклоних въпроса.
	— Това няма значение. От много години съм в „Г и Г“. Мнозина са били добри с мен.
	Това не бяха чувства, които очаквах, че ще сподели. Панучи притежаваше една черта, на която разчитах — беше упорит и непреклонен, от оня тип хора, които и да затънат до гуша в подвижни пясъци, ще имат наглостта да ви наредят да продължавате напред. Познавах такива ченгета, дето смятаха, че доказват кой знае какво, като непрекъснато се опъват да се поддадат на чувствата. Вярваха сляпо в това, в което вярваха. Панучи стоеше пред мен, изпънат, в безупречния си син костюм.
	— Добре, нека поставим всички карти на масата — рече той и несъзнателно докосна голото петно на главата си. — Те ми казаха, че не могат да открият писмото.
	— То изникна отнякъде. Направо изненадващо.
	— А какво ще кажеш за съвещанието миналия ден, когато предаде искането на Айгър да не се вдига никакъв шум по този въпрос?
	— Кажи го на Тад. Това е част от доказателството. Джейк настояваше цялата работа да се потули. Но ние продължихме разследването и сега ти си тук от името на Комисията, на фирмата, за да изкараш всичко на бял свят. Слушай, Карл, никой никога не те е обвинявал, че говориш твърде много. Ти можеш да се справиш. Твой дълг е да продължиш напред. — Да се говори на Панучи за неговите задължения бе също толкова безсмислено и напразно, колкото да пожелаеш някому „Приятен ден“. От скокливото движение на погледа му бе ясно, че пресмята и мисли усилено.
	— У кого е писмото? В Уош ли?
	Не отговорих. Панучи можеше да задава въпроси, но вярваше единствено в това, което виждаше. Карл Панучи — човек упорит и почтен. Винаги готов за истината, дори когато бе пагубна за фирмата му. Той вече бе кроил евентуални планове с Бръши и тази история бе добре дошла. Беше му ясно, че е много вероятно неговата искреност да бъде запомнена и възнаградена в бъдеще от Тад, когато „ТН“ ще бъде необвързана като клиент. Той щеше да вземе част от делата на „ТН“ за себе си, дори „Г и Г“ да потънеха. За човек като Карл това беше един вид коктейл, на който той не беше в състояние да устои, вече опиянен от собствената си значимост.
	— Значи не би ме посъветвал да споделям с Мартин и Уош, преди да преминем към действие? — Фактът, че неговата предпазливост превишава алчността му, ме обърка.
	— После можеш да им съобщиш какво си направил, какво си казал. Да ги поставиш пред свършен факт. Ако им кажеш предварително, те ще се опитат да те отстранят. Длъжни са да го направят. Знаеш.
	Карл продължи мълчаливите си разсъждения. Подозирах, че онова, което най-много го безпокои, е зависимостта от мен.
	— Карл, ти нямаш избор. Задължени сме на клиента. Някой от Комисията трябва да отиде при Кшишински — и това е някой, който говори от името на фирмата.
	Той ме гледаше мрачно. И двамата бяхме наясно, че го манипулирах безсрамно. Само че му бях предложил това, от което имаше нужда — достоен претекст. На пръв поглед всичко изглеждаше напълно почтено. Абсолютно принципно. Недостижимо за всякакви критики. Много удобно за Панучи. Можеше да направи опит и да открадне клиента. А колкото до онова, до което се бях добрал аз — то бе без значение.
	Придърпах телефона и избрах „ТН“. Мина известно време, докато се свържа с Кшишински, но той каза, че може да отдели няколко минути за Карл преди два.


>>>	Б. Някои ме искат, други — не

	Изчаках до три на летището, после взех такси и се прибрах вкъщи. Точно в този момент в „ТН“ се вихреше страхотен спор — там бяха Карл, Тад и шефът на сигурността на „ТН“, Майк Матигорис. Умуват как да постъпят с Джейк — да го разпитват, да го разпънат на кръст или просто да го изхвърлят. След час-два щяха да звънят във ФБР.
	Когато стигнах вкъщи, застанах на ниската циментова площадка пред вратата и лозата. Беглите слънчеви лъчи все още се прокрадваха, но въздухът оставаше леден и духаше смразяващ вятър. Огледах се дали няма кола, от която да ме следят, и размахах ръце така, както правеше Никсън, пръстите и на двете във формата на „V“. Размахвах ги почти цяла минута. Никой не се появи. Влязох, преоблякох се, нахлузих смокинга за вечерята на Сретение и подкарах колата към центъра на града. Лайл дори се беше погрижил да я изчисти.
	Кръстосах три пъти тротоара пред Кулата на „ТН“, оглеждах се за опашка и очаквах да ме спипат, но и тук нямаше никой. Накрая влязох. Лусинда ми подаде три бележки. И трите бяха от Мартин. Искаше веднага да отида при него. Отидох в стаята си, вдигнах телефона и казах на телефонистката в полицията:
	— Моля, „Финансови престъпления“.
	Обади се Зурлата. Изпитах облекчение, защото се страхувах, че е спипал Бърт, но гласът му бе изпълнен със задрямало безразличие, следствие на боравенето с бумагите в отдела.
	— Да не би да си се отказал от разследването? Мислех, че ме издирваш.
	— Кой, по дяволите, се обажда? — попита той, после се усети и добави: — Да не си въобразяваш, че си ми единствената грижа?
	— Аз съм във фирмата. Готов съм да ти отговоря на всички въпроси.
	Той премисляше. Нещо, бог знае какво, го беше объркало.
	— След десет минути — рече той. — И недей отново да запрашваш на майната си.
	Намерих цигара в чекмеджето си. Лусинда подаде глава през вратата. Тутс бил на телефона.
	— Всичко е уредено — каза той. — И точно. Твоите хора са в безопасност. Трябваше да набия в главите на един-двама някои нещица.
	— Тутс, ти си вълшебник.
	Едва ли не чух как на другия край на жицата пращи от гордост.
	— Има едно нещо — продължи той — и то е парите. Ще трябва да си поговорим за това. Сигурно ме разбираш, мисля, че 275 е нормално.
	Цифрата ме зашемети. Не бях мислил да търгувам Бърт по този начин, но започнах да схващам. Имах нужда от Бърт, и още как. Освен това бях щастлив да докажа пред себе си, че не съм чак такъв пропаднал безделник, за какъвто бе подметнала Бръши.
	Тутс продължи да обяснява:
	— Тази работа е голяма работа, нали тъй? Тогава сигурно ме разбираш, че 275 е нормално. — Това не бяха преговори, защото той налагаше цената.
	Хрумна ми — може би трябваше да се досетя от самото начало — че полковникът ще си получи своя дял. В това бе неговият майсторлък, неговото призвание да урежда нещата, да заглажда големите проблеми. Ние също не го защитавахме безплатно.
	Обясних как държа да стане всичко. Трябваше ми сметка в някоя местна банка. Някой ден през следващата седмица щеше да пристигне телеграфен превод от „Форчън Тръст“, Пико Луан.
	— А какви са основните правила на играта? — попитах. — Докато пристигнат парите, моят човек в опасност ли е?
	— Имам твоята дума, те имат моята. Всичко дотук е наред. Само че предай на твоя човек — следващия път няма да има.
	Влязох при Бръши, която говореше по телефона. Тя изду устни за целувка и показа с красноречив жест колко е възхитена от елегантния ми смокинг. Насилих една усмивка. Тя пусна слушалката.
	— Мога ли да кажа, че съжалявам? — попита тя.
	— Разбира се. — Притворих очи. За какво ли трябваше да се сърдя? За това, че ме подозираше в долни намерения към Джейк? — Нещо от Бърт?
	Обадил се преди час и обещал скоро да се обади отново.
	— А какво стана с Тутс? — попита тя. — Той оправи ли нещата? Честно? — Последва широка усмивка. Май наистина бях голяма работа. Вратата към коридора беше отворена, затова тя ме хвана само за ръка. Останахме за миг така, като се гледахме влюбено. Едно малко тъжно цяло — шпаги, рани и почти неуловима близост. Видях как погледът й отскочи към прага. Там бе застанала Лусинда. Полицаите бяха пристигнали. А господин Голд ме очаквал горе след десет минути.
	— Изглеждаше ядосан — каза тя.
	— Кажи му, че съм с полицаите. — Обърнах се към Бръши и добавих: — Това ще му направи впечатление.


>>>	В. Опитвам се да удовлетворя Зурлата

	— Добре, Джино, нека да видим дали съм успял да проследя хода на нещата. След като са говорили с госпожа Арчи, ония от „Изчезнали лица“ се разхождат до Банята, там някой със слаби ангели им пробутва историята с уговорените мачове и те си знаят тяхната, като обикновено изпяват всичко, нали? В случая — на „Финансови престъпления“, възторгват се какъв страхотен детектив си, а между другото, ако ти се натъкнеш на някой статистик или труп, при положение че си в състояние да направиш разликата, трябва да им звъннеш. Дотук бива ли ме с предположенията?
	Джино не обели нито дума. Ето че се бе сформирало старото чешитско кръгче — аз, Бръши, Зурлата и Дюи. Бяхме се сбрали в модерния кабинет на Бръши, всички бяхме видимо нащрек. Бръши седеше на стъкленото бюро, обградено отстрани с тропически растения. Само аз стоях прав, разхождах се насам-натам, размахвах ръце и се забавлявах страхотно. От глава до пети бях в елегантно официално снаряжение — смокинг, пояс, колосана риза, вече на двайсет години, така и не си купих друга, а върху нея — глупаво жабо, досущ гребен на какаду. Когато ме видя, Джино ме измери с поглед и ме попита дали би могъл да си поръча пържола, ала не много препечена.
	— Значи това е причината да издирвате тези момчета, особено Кам Робъртс, Арчи и Бърт, и сте съвсем сигурни, че сте пипнали точно когото трябва, изкарвайки половината полиция да помага, защото разглеждате нещата по следния начин. _А:_ Няколко посетители от Руската баня заявяват, че печелят пари с Бърт, който получава информация от лице на име Кам Робъртс. _Б:_ Бърт има кредитна карта на името на споменатия Кам Робъртс. _В:_ Тук-там се появява гореспоменатият. _Г:_ Букмейкърът Арчи е сред изчезналите. Само че има няколко въпроса. Първо — кой, по дяволите, е Кам Робъртс, второ — как един съдружник от голяма юридическа фирма уговаря баскетболни мачове, трето — защо си играе на криеница из цяла Северна Америка? И четвърто — къде, между другото, е Арчи? На прав път ли съм?
	Зурлата само сви рамене и кимна с глава. Все още не бе обелил дума. По правило никога не се дават обяснения докъде е стигнало разследването, още по-малко се отправят обвинения преди нечий арест. Без да си събличат палтата, Зурлата и Дюи седяха един до друг на канапето с метална рамка. Бях сигурен, че Джино е разтревожен от това, че се забавлявах.
	— Добре, хайде да се опитаме да обясним някои неща. Хипотетично, естествено, тъй като единият е дяволски ловък адвокат на големия бизнес, трябва да внимава за КРСПН и за името си, а вие точно затова сте седнали да ме слушате, а пък аз съм се заел да ви обяснявам. Нека обаче изясним нещо от самото начало — никой никога не е уговарял мачове. Никой тук не е приятел с никого.
	Това предизвика вълнение.
	— Така ли? — попита Зурлата. И то някак скептично.
	— Не е. Ето как стоят нещата. Арчи е давал сведения за мачовете срещу заплащане, но той преди всичко е статистик. Бива си го по компютрите. И си върти играта. Нека приемем, че съществуват някои господа, ще ги наречем Валполичела и Бардолино, В и Б, които винаги познават резултатите от някои мачове в Лигата. Да приемем, че Арчи е забелязал това. Според, естествения порядък на нещата може да се предположи, че Арчи пази тия мисли само за себе си. В и Б си избират жертвите между глупците, а Арчи започва да забравя да си плаща дължимото.
	— Нека обаче да си представим, че Арчи си има приятелче — едно чудесно, истински интимно приятелче. — Аз хвърлих един поглед към Зурлата, за да се уверя, че наистина разбира за какво става дума. — Арчи го уведомил за тази информация. Приятелчето, известен стабилен съдружник в голяма юридическа фирма, започва да залага, използвайки това, с което се занимават В и Б, и печели здравата. Дотук добре ли е?
	Зурлата бе докопал отнякъде снимка на Бърт. Измъкна я изпод многобройните дипли на дрехите си.
	— Тук си го бива, а? Значи бил от онези, а?
	— Ама и ти ги говориш едни, Джино. Нека не си пъхаме чак толкова носа, а? Нали не си забравил, че ти беше този, който ми каза за Арчи. Няма чукан задник, на който да не му личи.
	Зурлата и Дюи се усмихнаха. Бръши закри очи.
	— Както и да е, та значи, Бърт, така ще наричаме хипотетично този адвокат, Бърт се опитва да бъде дискретен, но ония момчета в Руската баня вечно си надничат един-друг в джобовете и мислите и всеки смята, че е длъжен да узнае за действията на съседа си. Едно нещо води към друго. Много скоро всички разбират, че Бърт, или Кам Робъртс, както той се нарича, когато започне да залага, печели страхотно от някои мачове. Само че няма никакво намерение да обяснява как стават тия неща. Всички, които се потят в Банята, са в списъка на Арчи. Но да се разчита само на един клиент е мръсен бизнес. Въпреки че причините за подобна постъпка са строго лични. Затова Арчи и Бърт започват тази малка игра — правят да изглежда така, сякаш Кам Робъртс е този, който разполага със секретната информация. Само че това просто не е вярно. През цялото време единственият, който го върши, е Арчи.
	— По-рано, отколкото Арчи се е надявал, В и Б дочуват какво става в Руската баня и за миг не се съмняват, че информацията изтича от някакъв Кам, че и Робъртс на това отгоре. Това си е тяхна лична, поверителна бизнес информация, тяхна търговска тайна, а Арчи я търгува, реже от техния дял, затова те разгласяват, че ще отрежат ташаците на Арчи и ще ги метнат на кучетата. Арчи, естествено, духва, В и Б хукват след него, което много бързо ги завежда до вратата на Бърт. Те предлагат на Бърт да намери Арчи за двайсет и четири часа или той ще бъде тоя, който заминава по дяволите. Бърт също духва. Докато един от неговите безстрашни съдружници, който познава друг, който познава трети, който пък познава четвърти, урежда нещо, дето можем да наречем амнистия. На висока цена. Би могло, отново хипотетично, да стане така, че Бърт да върне печалбите с двойно или тройно по-висока лихва от обичайното.
	Когато хвърлих поглед към Бръши, тя седеше безмълвно на стола и ми хвърляше тревожни погледи. Подозирах, че се измъчва, като слуша как лъжа, и то с такова въодушевление.
	— И? — попита Зурлата.
	— Какво и?
	— Къде е тоя мръсник Арчи? Сега?
	— Ще погледна в мръсния канал. Само си отваряйте очите, когато започват да се прилагат някои методи. Ще ви кажа какво съм чул. В и Б са го открили. Освен вратовръзка, шията му е украсена и с още нещо. А ако твоите момчета са поне наполовина толкова добри, колкото бяха едно време, ти би трябвало да го знаеш.
	Да умъртвиш някого не е нещо, което всеки си признава, но все пак мълвата лети. Така и трябва. Това е начинът, по който ония момчета държат всички изкъсо.
	Лусинда почука на вратата и рече:
	— Господин Голд.
	— Кажи му след пет минути.
	— Иска да говори с теб веднага.
	— След пет минути — повторих.
	Лусинда отиде до телефона, натисна бутона и протегна слушалката. Горката, от години съдбата й бе да ме защитава от самия мен.
	— Няма да си играем на шикалки — рече Мартин, когато опрях слушалката до ухото си.
	— Зает съм.
	— Знам, знам. Ще бъдеш ли така любезен да ми съобщиш какво толкова обсъждате с милите полицаи?
	— Детектив Димонте има няколко въпроса за Бърт. — Усмихнах се на Джино, споменавайки името му.
	— Да не би да си говорим по-висши финансови въпроси?
	— Става дума за Бърт.
	— Да не е направил още някоя дивотия?
	— Никога не се опитвай да мамиш мошеници, Мартин. Ще се кача след минута. Почти свършихме. — Затворих телефона, преди да успее да ми отговори.
	Джино чакаше.
	— Значи историята с Кам Робъртс е само за камуфлаж?
	— Точно така.
	— Освен че съществува някой си Кам Робъртс — изсмя се Зурлата.
	— Не. Съществува млад мъж, който е използвал няколко пъти кредитната карта на Бърт. Но това не го прави Кам Робъртс.
	— Така ли? А кой е той?
	— Приятел на Бърт.
	— Още един приятел? Симпатягата е доста шавлив, а? Мами, така ли?
	— Говори си каквото искаш. Но си спомни, че двамата с теб бяхме в една кола като патрул. Виждал съм те как спираше при три различни момичета за една смяна.
	Разбира се, че му стана приятно при този спомен. Погледна крадешком към Бръши с надеждата, че това я е впечатлило. Някой ден ще трябва да му разкажа за _Nueve_.
	— Както и да е, такъв млад мъж съществува. Бърт насъбрал доста пари на картата, така че е имал и много за раздаване. Хипотетично казано, може да е бил този млад човек, който вероятно е имал връзка с Университета. Може би точно той е пуснал един адвокат на средна възраст в съблекалнята на съдиите миналата вечер, за да могат Бърт и адвокатът да се разберат далеч от зоркото око на фирмата.
	— И получи ли се?
	— Може и да се е получило — казах аз и седнах на ръба на фотьойла, за да видя как се приемат думите ми. Очевидно се приемаха по-добре, отколкото допусках. Блъсках се като дявол заради Бърт и заради себе си, импровизирах като луд, а когато опреше до Джино, дързостта ми нямаше край. Все още мислех, че съм превалил върха. Ала цялата история беше прекалено натраплива, прекалено странна, а донякъде и прекалено неубедителна. Нямах представа какво щях да правя, ако решаха например да притиснат младото момче от Университета. Едва ли биха се добрали до задоволителни обяснения, ако Джино сравнеше мачовете, за които ония от Банята използваха „Кам-Специален“ с другите, ръководени от съдиите в петък вечерта.
	Най-великото качество на човека е, че е непредсказуем. След като цели две седмици Зурлата се влачеше след задника ми, преследваше ме навсякъде и пълнеше сънищата ми с привидения, той сякаш бе останал без въздух. Не че кой знае колко ми вярваше. На него нещата му бяха ясни. Но явно се страхуваше, че прокурорът ще го изрита, защото не би напреднал дори с крачка напред от голото логично съмнение. Мошеник или не, аз си бях опекъл нещата, бях организирал кръгова отбрана. А историята ми с Джино бе достатъчна, за да накара някой съвестен помощник-прокурор да премисли всичко два пъти. Зурлата не бе дошъл до това заключение по миролюбив начин. Всеки път, когато ме погледнеше, погледът му бе изцъклен от омраза и напълно лишен от доброжелателност — така както черното означава пълна липса на цвят, но аз се досещах, че той знае, че съм го победил.
	Джино се обърна към Дюи, който сви рамене — да вървим да обмисляме. Двамата станаха.
	— Много се радвам, че се видяхме, Джино.
	— Да, да, сигурно.
	Лусинда надникна и ми направи знак, а аз я последвах навън, махайки приятелски на Бръши, която тръгна заедно с Джино и Дюи към вратата. Лусинда държеше бележка: „Бърт е на телефона“. Вдигнах слушалката в стаята си.
	— Слушай какво — рекох, — уредих ти проблемите. Ония няма да те закачат повече.
	Оттатък цареше мълчание. Чувах гадния вой зад него, сигурно се обаждаше от автомат близо до магистралата.
	— Смешно, нали? — попита той.
	— Не ме питай как стана. Всичко е наред. Н-а-р-е-д! И с ченгетата съм се оправил. Това, което се иска от теб, е да дойдеш тук. Сигурно ще ти се наложи да отговориш на няколко въпроса на Джейк. Матигорис от сигурността на „ТН“ ще иска да му повториш няколко пъти цялата история. За писмото, за чековете. Как Джейк е казал на Бърт, че всичко това трябва да си остане пълна тайна и да не се вдига никакъв шум.
	— Ами за…
	— Оправил съм и двама ви. Бягай да вземеш смокинг под наем и пристигай. Тази вечер е Сретение.
	— Господи! — тихо рече той. Бях сигурен, че в мига, в който настъпи облекчението, го връхлетя ужас. Той отново преживяваше ужаса. Но вече бе на земята, разкъсван от страшния спомен, от страхотния шум и заслепяващата светлина на спасилия се от катастрофа самолет, в който бе летял. — Господи! — повтори отново той. — Мак, нямам думи.
	— Хайде, идвай — повторих аз.
	Ставаше интересно, нещата се подреждаха по местата си. Телефонът ми отново иззвъня.
	— Чакам — каза Мартин.


>>	XXVIII. Как Мартин разкри престъплението

	Мартин се обличаше. Беше обул панталоните с атлазена лента по шевовете и облякъл ризата с вдигната яка и крилеобразни краища. Чевръсто поставяше копчетата, малки диамантчета, блещукащи в перлената светлина на късния зимен следобед. След час и нещо моите съдружници, всички издокарани по този начин, щяха да поемат по булеварда към клуб „Белведере“, щяха да обърнат заедно по едно-две питиета, да хапнат по някой сандвич, а по време на вечерята щяха да изслушат доклад за финансовите резултати и за размера на своя дял. Вечерта обещаваше да бъде мъчителна във всяко отношение.
	В началото Мартин мълчеше и се занимаваше с копчетата на ризата. От време на време хвърляше поглед на малкия син лист върху бюрото и четеше безмълвно. Предположих, че това е речта му за вечерта на Сретение. Дрън-дрън-мрън от главния съдружник. Взе писалката и нанесе няколко поправки. Аз също мълчах. Огромният ъглов кабинет, потънал в светлина от широките прозорци, бе толкова тих, че се чуваше бръмченето на жироскопния механизъм, който захранваше един от часовниците. Изкушавах се да си поиграя с някоя от играчките, с шаманския жезъл или с фигурките върху малката масичка, но вместо това седнах на дървения стол в ярки цветове. Носех и куфарчето.
	— Дявол да го вземе, прекалено мек съм бил с теб — най-сетне рече той. Мартин не ругаеше и това трябваше да ме уплаши. Държеше да разбере, че е разгневен и че нашето споразумение за сътрудничество не включва разрешително за претърсване на чекмеджето му. Продължаваше да се прави на зает с ризата.
	— Много ли е загазил Бърт? — попита той след миг.
	— След като си побъбрихме с полицията, предполагам, че изобщо не е в опасност.
	Той ми хвърли бегъл поглед, за да се увери, че не се шегувам.
	— Как го уреди? Оня полицай да не ти е приятел?
	— Може и така да се каже.
	— Браво. — Той кимна.
	Искрено ви казвам, много съжалявах, че Мартин присъства на въпросната сцена. В една юридическа фирма има всевъзможни типове, а аз бях един от най-добрите лъжци в града. Все едно да държиш някого в резервите, а в даден миг той изскача и се втурва в атака. Наблюдавайки изпълнението, Мартин щеше да бъде възнаграден за вярата си в мен, защото той не спираше да повтаря на съдружниците, че все още има вероятност да се върна.
	— Работата, която свърших, си е за „браво“ — казах аз. — През почивните дни бях в Пико Луан.
	За първи път погледът на Мартин спря върху мен. Над главата му като ореол минаваше черната метална дъга на огромната лампа, надвиснала над бюрото.
	— Да не би да се надцакваме с шегички?
	— Не, демонстрирам способностите си на детектив. И ти показвам по много учтив начин, че трябва да зарежем глупостите.
	Извадих едно от копията на формуляра на Международната банка от куфарчето и го оставих на бюрото. Той внимателно го проучи. После седна във високия си кожен фотьойл.
	— Какво ще правим сега?
	— Аз съм приключил. Господин Кшишински е уведомен.
	Копчето на ризата, което Мартин продължаваше да държи между дебелите си пръсти, привлече вниманието му по някакъв начин. Той го загледа за миг, после го запрати към прозорците. Чух го как отскочи, но не видях къде отиде.
	— Карл е горе с този документ и с писмото, което ти криеше. Той, Тад и всички останали се опитват да разберат защо Джейк Айгър е постъпил така.
	Внезапно Мартин покри лице с широката си длан на тъмни петънца. През затворената врата чувах телефони и гласове, хората работеха.
	— Добре, това няма да продължи много дълго, нали? — попита накрая той. — Мотивът е доста неопределен. Джейк си подсигурява бъдещето. Той знае, че Тад не го харесва и че рано или късно, когато Тад събере достатъчно съюзници в съвета на директорите, Кшишински ще отвори люковете и Джейк ще бъде изхвърлен без парашут, пък ако ще да бъде и най-добрият. Така че Джейк се е погрижил за себе си. Удобно обяснение, какво ще кажеш?
	— Така изглежда.
	Мартин ме погледна с едно око и се залюля във фотьойла.
	— Какво друго каза Карл?
	— Прикрих ти задника, ако питаш за това. А то е повече, отколкото заслужаваш. Ти ме разиграваше, Мартин.
	Той направи някакво движение, за да отрече, но аз го срязах.
	— Мога да ти дам десетки примери. Не е необходимо да те питам към кого се обърна Глиндора за съвет как да ме изхвърли от апартамента си миналата седмица, нали?
	— Не. — Той внезапно се засмя, аз — също. Бях добър партньор, но това, че кълбото се разплиташе, също започваше да разведрява атмосферата. Предполагам, че от това е излязла чудесна история — как съм тичал надолу по стълбите като джудженце и съм внимавал да не се спъна в… — знаете кое.
	— Не искаш никой да се увърта около твоето момиче, нали?
	Мартин раздвижи челюст. Отново ме наблюдаваше с едно око. Не бях сигурен доколко ще изтърпи някой да нахлува в тайните му и дали няма да се вбеси и да ме изхвърли навън. Предполагам обаче, че той се познаваше много добре, защото реагира с безразличие.
	— Няма да те прекъсвам — казах аз. — Хайде, обясни ми.
	— За моя личен живот ли? Това беше преди Потопа. — Все пак не отказа да говори. Гледаше навън през широките прозорци към града и към неговия живот, а тонът му издаваше цели светове и вселени от потиснати чувства.
	Господи, помислих си, да бих могъл да бъда само една муха на стената по време на този романс, да наблюдавам как тия двамата преминават всякакви бариери, за да се напъхат един-другиму в гащите. Глиндора сигурно пъчи всичките си заоблени форми и го предизвиква да ги докосне — чудесен начин да го постави на мястото му. Аз също преживях предизвикателството й: „Ти се мислиш за голяма работа? А, не, аз съм голяма работа, аз съм най-красивата жена. Дъх няма да ти остане. По четири пъти на нощ ще те чукам, ще те изцедя до капка и ще ти казвам, че искам още, така ще те побъркам, че ще искаш да си го откачиш и да го оставиш в трофейната ми витрина. Мокрите ти сънища като момченце са направо нищо в сравнение с мен. И няма да посмееш да го докоснеш. Защото няма да ти позволя“.
	Сигурно здравата се е потрудила да му завърти главата. А той е приел да участва в този мач на предизвикателството за световната купа по внимателно отношение към нея. Глиндора сигурно вилнееше и се мусеше, а той й показваше по сто начина, че я смята за безценна и че никога не ще се откаже от нея. Сигурно я е обсаждал, докато се е принудила да се поддаде на илюзията, че всичко, на което се е противопоставяла преди това, подкопава нейното влияние и така изпуска юздите. Мартин пък навлязъл в оная зона на мрака, където нещата губят своето значение и където претенциите и властта, неговите две опорни точки, винаги свързани с бъдещето, трябвало да отстъпят пред неподправеното усещане за настоящето. Готов съм да се обзаложа, че десет минути преди да се хвърлят в леглото, и за двамата ситуацията не е представлявала нищо повече от обикновен флирт, порнографски филм, който непрекъснато се таял в съзнанието им.
	— Какво се случи? — попитах го аз. — Между теб и нея. Мога ли да попитам?
	— Нищо не излезе — отвърна той и размаха ръце. — Само се залъгвахме. — Думите му увиснаха във въздуха с цялата си смазваща печал — типичното американско деликатно положение. Мартин имаше деца и съпруга, имаше клуба „Белведере“ и клиенти, които щяха да се подсмиват, че се е захванал с цветнокожа. Резултатът обаче сигурно е допаднал на Глиндора. Защото би й струвало прекалено много да остане вярна на себе си в неговия свят.
	— Много държа на нея — добави той, напълно убеден в смисъла на онова, което прикриваше или означаваше това признание. Хвърли поглед към мен и ме попита: — Вярваш ли в прераждането?
	— Не.
	— Значи не — повтори той. — И аз. — След това млъкна.
	Мартин Голд, най-печелившият адвокат, когото познавах, също искаше да бъде някой друг. Въпреки това бе вълнуващо. Лоялността винаги вълнува.
	Известно време седяхме мълчаливо. Накрая той започна да говори с уморен, замислен глас. Каза, че не си играе с мен. Нямало нищо преднамерено. Аз съм му вярвал твърде много. Така се били сложили обстоятелствата. Всичко се преплитало. Откровеността му бе убедителна. Твърде рядко се случва Мартин да говори с открито сърце.
	— Глиндора дойде при мен с писмото и чековете веднага щом били осребрени. Мисля, че беше в началото на декември. Там някъде. Естествено, че и на двама ни ни се стори странно да се обменят бизнес чекове зад граница, но не се разтревожих особено, докато не поразрових нещата — говорих с Бърт, Нокрис и с банкера в Пико. Никъде не съществуваше регистрирана подобна фирма „Литиплекс“. И в нашия регистър нямаше нищо. Бях шокиран, когато разбрах накъде вървят нещата. Никога не съм подозирал Джейк. Заради своята суетност той би излъгал и папата, но се втрещих, когато разбрах, че е крадец. Беше ужасяващо, като си представих последствията.
	Мартин, като всеки човек с империя зад гърба, беше свикнал с проблемите — огромните проблеми, които можеха да пратят самия него и всички, които зависеха от него, по дяволите. Беше възможно например да изгуби „ТН“ като клиент или Панучи да напусне. Той бе свикнал с тези неща, те му бяха ежедневие. Балансираше върху опънатото въже с находчивост и с чадър. Онази история с Айгър също представляваше проблем. Оставил Глиндора да дебне за нови чекове и се оттеглил да размишлява над общото благо.
	— По това време Глиндора имаше големи тревоги — рече той.
	— Бърт и Орлийнз ли?
	Той издаде звук — сякаш бе стар внезапно нокаутиран боксьор, но веднага го потисна, преодолял неочаквания удар. Погледът му бе прикован, безизразното лице — неподвижно и помръкнало на гаснещата светлина.
	— Малой, ако през последните няколко години си вършеше поне наполовина толкова добре работата, както я свърши в този случай, щеше да ми облекчиш живота невероятно много.
	— Ще го приема като комплимент.
	— Моля.
	— Какво представлява той? — попитах аз. — Тоя неин син?
	— Орлийнз ли? Сбъркан човек.
	— Доколкото разбирам, той е голямата й грижа.
	Мартин махна замислено с ръка. Изглежда, се бе опитвал да бъде добър към Орлийнз.
	— Много умно момче. Метнал се е на майка си. Много способен. Но е доста лабилен. Темпераментен. С нищо не можеш да му повлияеш. Тя смяташе, че ще успее да го възпре от пътя, по който явно е тръгнал. Ала той и дума не даваше да се спомене за това.
	— Тя сигурно смята, че Бърт е най-неподходящата компания?
	— Не става дума за самия Бърт. Тя изобщо не пожела да погледне нещата такива, каквито са. — Мартин направи печална гримаса.
	— Ясно. — Разбрах. Но съчувствах на Бърт. Изглежда, от самото начало Орлийнз не ме интересуваше особено. — Ти предупреди ли Бърт?
	— Тук никой не е бил предупреждаван от мен. Никой. — За миг видът му бе отчаян, макар чу възбудата му растеше. — Господи, каква каша! Каква каша! Това би могло да се окаже най-глупавото… — Той махна с ръка. — Тази смешна, идиотска история с баскетболните мачове… И което е още по-лошо, и двамата нито за миг не са се замислили, нито за един-единствен миг, какво ще им струва подобно поведение… Затвор, обвинение за противозаконни плътски деяния, за бога, каква перспектива, а тия двамата са изненадани, шокирани, изобщо не могат да повярват, сякаш са малки дечица, та те двамата са най-незрелите пълнолетни мъже, които някога съм срещал, и никой от тях ни най-малко… — Той спря, очевидно загубил нишката.
	— Обясняваше как си решил да прикриваш Джейк.
	— Казах ти, че това, което ти обяснявам, също води натам. Това са фактите. Така са се подредили обстоятелствата. Всичко води натам. И точно то е насочило Глиндора.
	— Да обвини Бърт ли? Твърдиш, че е идея на Глиндора? С каква цел? За да си разчисти сметките с него?
	Той мълчеше. И се усмихваше.
	— Мак, ти как си представяш Глиндора като майка?
	Човек сам може да избере прилагателните. Емоционална. Покровителствена. Тя би предпазила Орлийнз от опустошенията на войната, би ровила боклуците за храна, дори би продавала тялото си. Доколкото я познавах, тя точно това правеше с мен оная нощ. И все пак имаше нещо неясно.
	Мартин спасяваше съдружниците си и собствения си професионален живот, прикривайки Джейк. Не виждах особена изгода за шефа на счетоводния отдел.
	— Виж какво, Мак, решението на Бърт да изчезне в началото бе напълно с добри намерения. Той смяташе, че е герой. Но за Орлийнз това едва ли бе разрешение. Особено що се отнася до Глиндора. Тя не би позволила той да бяга до края на живота си. Държеше да бъде в безопасност, да стои близо до нея, а не се получаваше.
	Все още не разбирах.
	— Мак, ти си тоя, който задава въпросите. Миналата седмица. „Къде изчезна Бърт?“ Къде ние смятаме, че е отишъл? Той е адвокат. С шейсет и седем съдружници. И клиенти. Да оставим настрана семейството му. Не е кой знае какво. Така наречените му приятели, всички до един бяха замесени и сигурно искаха да си запазят спокойствието. Само че какво, по дяволите, си говорим ние тук? Как можем да спрем някого да не уведоми полицията, а той, разследвайки къде е изчезнал Бърт, скоро ще се натъкне на цялата баскетболна каша? Единственият начин да се изолира Орлийнз — за да го предпазим от всички страни — бе да се намери друго правдоподобно обяснение за изчезването на Бърт. Дори ако това обяснение е ясно само на тесен кръг хора, които бяха намерили оправдание пред всички останали.
	Въртях глава, доволен от разказа. Докато чух следващата част.
	— Ето защо сте имали нужда от някой нещастен глупак, който да хукне да го търси. — Някого, усетих се аз, за когото са били убедени, че няма надежда да хване Бърт, нито дори да разбере с какво се е заловил — но пък да докаже убедително, че Бърт е изчезнал. Точно това имаше предвид Глиндора в единствения миг на откровение между нас. Забелязах, че Мартин приема моето определение за мнението им за мен и не прави никакъв опит да го отрече.
	— И затова скрихте тялото — казах аз. Хрумна ми ей така, изневиделица. — Веднага щом тръгнах да издирвам Бърт.
	— _Какво_ сме направили? — Внезапно цялата тежест на Мартин се пренесе върху едната му ръка, конвулсивно вкопчила се във фотьойла. Мина ми през ум, че тази тревога и това недоразумение са може би преструвка. Само че той нямаше вид на човек, който се преструва. А може би причината беше друга — Орлийнз и Бърт, вече посрамени и мъмрени, дори ругани, са заявили, че са безотговорни глупаци и не са признали най-лошото. Мартин и Глиндора са решили, че Бърт е бягал единствено заради заплахите. Те сигурно са се ужасили, когато са видели във вестниците онова съобщение за изчезването на Арчи.
	— Казвам го образно — обяснях аз. — Става дума за писмото. Скрил си писмото.
	— Аха! — Той се отпусна. — Да, скрихме го. — Направи бегъл опит да се усмихне. Кой ли бе преместил трупа… Единственото сигурно нещо бе, че Арчи не си бе тръгнал сам.
	Мартин продължи да обяснява. Разказа ми как са стигнали до решението да обвинят Бърт, че е откраднал парите на „Литиплекс“. Първите няколко разговора, когато двамата с Глиндора обсъждали целия план, всичко било в сферата на фантазиите, едно идеално бъдеще, където всички проблеми били разрешени. Обмислял го с нея десетки пъти, пресмятал как ще паднат маските, как изведнъж ще се разбере колко благоприятно би било за фирмата, ако не пожертват Джейк. Било истинско удоволствие да го обсъждат, смели се, приличали на семейство, което се готви да ограби банка, за да си плати ипотеката. Накрая разбрал, че тя го подтиква да предприеме това, което възприемал като шега.
	— Казах й, че това е безумие. Дори по-лошо, недопустимо. Измама. Ти обаче ме разбираш. — Той изпъна рамене. И ме загледа в упор. — Става дума за мен. За моите неща. За моите ценности. Моят закон. Моите правила. Извади всичко това от уравнението… Моите достойнства, моите недостатъци. Любимите ми абстракции. — Той замълча насред проповедта, която сигурно слушаше от години, и току се зарея като буболечка на вятъра, видимо уязвен.
	Сърцето ми се сви от внезапната надежда, че аз и Бръши бихме могли да анализираме това, което ни разделяше, по същия начин, но веднага пак така внезапно ми хрумна, че и двамата вярвахме в едно и също.
	— Тук са събрани всички — каза той. — Глиндора и Орлийнз. Моите съдружници. Джейк. Бърт. Дори ти, Мак. Дори ти. Това е една система. Тя е продукт на не един живот. А на стотици животи. Е, добре. Може и да говоря като Уош. Извинявай за лицемерието. Но да не мислиш, че аз полагам всичко това пред олтара? Правил съм и по-лоши компромиси.
	Ръцете му бяха широко разперени. Отсянка от възвисеността на свещеник. Смяташе, че е осенен.
	Казах му:
	— Ти също не си между засегнатите, Мартин. Всички знаем кой получава най-голям дял. — Забавлявах се — той бе човек с по-висока нравственост, макар и двамата да знаехме, че това се дължеше на служебното положение, пък и ми беше известно, че е вид роля. Всъщност се забавлявах от моите роли, от всяка моя роля — ченге, мъжко момче, умник-многознайко, адвокат. Бива ме за всичко, стига това да не ми отнеме цялото време.
	Мартин прие забележката ми с продължителна, мрачна усмивка.
	— Това не се отнася за мен. — Той помете с опакото на ръката си малкия лист на бюрото си и той се понесе във въздуха. Вдигнах го от килима. Почеркът на Мартин беше ужасен — драсканици и завъртулки, които след толкова години бяха все още неразгадаеми за мен. Някои думи обаче бяха достатъчно ясни. „Подавам си оставката“, „кметът“, „Комисията «Ривърсайд»“, „дълголетна мечта“. В речта си тази вечер Мартин Голд смяташе да обяви своята оставка.
	— Смяташ ли, че общественият сектор ще ме приеме? — попита той.
	— Сигурно се шегуваш. — Не можех да повярвам. Самият цирк, но без Бърнъм.
	Той бе непреклонен. Упорит. Решителен. Било крайно време. Сделката била приключена. Мартин Голд, шеф на Комисията „Ривърсайд“. От първи април. Спомена за трийсет години в частната практика и как искал да върне нещата назад, но аз разбирах безапелационната категоричност. Ако не се хвърлеше да спасява Джейк, ако не се явеше смело пред Кшишински и оставеше юридическата си фирма да потъне в небитието, Мартин щеше сам да се накаже. Неговите хора можеше да се спасят, но Мартин нямаше да се добере до Обетованата земя. Стара идея, а кашата от хитра практичност и надути принципи в основата си бе творение на Голд. По адвокатски тарикатска. И въпреки това налудничава.
	— Трябвало е да се родиш католик — казах аз. — Наистина си проиграл възможностите. Там гъмжи от неразбираеми пости и обреди за покаяние. От векове работим върху стратегията на себеотричането. — Той, естествено, смяташе, че съм странен, и затова се засмя. Винаги го е мислил.
	През всичките тези години съм смятал, че ако успея да заобиколя по някакъв начин отбранителните валове на Мартин и проникна във вътрешността на крепостта, там би се открила славна гледка — едно лъвско сърце, което бие мощно и бързо, разкъсвано от страст. Вместо това вътре се криеше едно малко дяволче, което го караше да вярва, че най-висшето благородство у него произтича от това, че е обърнал гръб на всичко, което най-много харесва. Глиндора. Или юридическата фирма. Той беше скъперник към себе си и към собствените си удоволствия. Съкрушително беше да се признае — той бе по-продуктивен от мен, но не и по-щастлив. Не бих искал да имам неговия живот.
	Мартин продължаваше да упорства.
	— Така, говорехме за днес. Аз не жертвам много. Стига нещата горе да се уталожат. Щом Тад се разпореди новият му главен юридически съветник да прекъсне всякакви контакти с нас или просто да ни ограничи услугите, тук всичко ще се срути. Човек като Карл… — Мартин замлъкна, никога не говореше лоши неща за съдружниците. — Не всички ще се примирят с по-малко. Накрая ще останат тези, които ще ме обявят за опортюнист. Първият, който е напуснал кораба.
	В тези разсъждения се прокрадваше и неуловима обвинителна нотка. Мартин си бе послужил тук-там със скалпела, за да спаси отбора. Аз го бях съсипал. Вечно виновното момче католик — според обвиненията продължаваше да надига глава, за да се защити. Разбира се, че беше смешно. Бях задигнал почти шест милиона и въобще не ме безпокоеше мисълта да ги връщам. Но според налудничавия си начин на мислене ние сме такива, каквито изглеждаме отстрани, и аз жадувах за впечатленията на Мартин.
	— Да не би да смяташ, че трябва да се извиня? — попитах. — Сделката, която се мъчиш да извъртиш с Джейк — пет и половина милиона от парите на клиента, а той да продължава да излива помия върху „Г и Г“, е гадна.
	Мартин застина — също както при споменаването за тялото. Рязко поклати глава.
	— Ти _това_ ли си мислиш? — Внезапно се усмихна. Лъчезарно. Хвана облегалките на фотьойла и се понадигна. Тия думи страхотно му се понравиха. И аз знаех защо. Бях допуснал някаква грешка, която му позволи да си възвърне познатото превъзходство.
	— О, разбирам — каза той. — Разбирам. Значи аз търгувам с Джейк. Бизнесът на „ТН“ в замяна на парите. Така ли? Нали така? — Започваше борбата, дебненето. Изобщо не отварях уста, а той задълбаваше все повече и повече. — Признавам се за виновен, Мак. Опитвах се да предпазя фирмата. Дори се опитвах да спася Джейк от самия него. Бог ми е свидетел, че се надявах да задържа тук и Орлийнз. Тогава обаче разрових някои кътчета на съвестта си — и това признавам. А може да съм разровил и нещо по-голямо. Ти наистина ли смяташ, че целта е била оня… оня глупак?
	Не отговорих.
	— Не мога да си представя как гледаш на това. Защо според теб миналата седмица конфронтирах Джейк срещу теб и Уош? Защо само не му прошепнах, че знам, че е крадец и настоявам да зареже цялата история?
	Естествено, за него щеше да бъде по-безопасно да не се конфронтира открито с Джейк, но знаех, че той ще се присмее на подобна мисъл.
	— Не разбираш ли? — попита той. — За бога, погледни на това от гледната точка на Джейк. Ние му казваме, че парите липсват, убедени сме, че Бърт ги е задигнал, не можем да открием никакви документи, свързани с плащанията на „Литиплекс“. Освен това му заявяваме, че търсим Бърт под дърво и камък, и когато го открием, ще го помолим да върне парите и да се прибере. Дори му казваме, че търсим неговото съгласие за подобно уреждане на въпроса. Ти си тук, при мен. Чуваш това. Откъде ще знае Джейк, че нямаш намерение да откриеш Бърт? Откъде може да бъде сигурен той?
	Получаваше се същото като в Университета. Великият инквизитор. Преглътнах и признах, че няма откъде.
	— Няма, разбира се — каза Мартин, — точно така. Няма откъде. Не може да бъде сигурен. А когато Бърт бъде открит, когато се завърне от екзотичното пътешествие, Джейк ще знае къде смята да се прицели Бърт. Право в Джейк. Той никога няма да бъде в безопасност, ако обвиним Бърт. Той знае, че това е погрешна следа. Нека обмислим и друга възможност. Ти издирваш Бърт, опитваш се да му предадеш, че всичко ще бъде наред, ако върне парите, и само стой и гледай — Джейк Айгър, Глиндора, който и да е, изведнъж съобщава, че мистериозно, по някакво чудо, от Пико Луан е пристигнал телеграфен превод. Бог да благослови Бърт, Бог да ни благослови. Делото е приключено. Както е обещано, по въпроса няма да се спомене нито дума повече. За бога, Мак! Наистина ли би могъл да пропуснеш това? Нима не разбираш, че въпросът е да се предложи на Джейк дискретен начин, една последна възможност да върне шибаните пари!
	И тогава нещата се подредиха така, сякаш някъде наблизо бе кацнал мистичен ангел. Мартин, разбира се, говореше самата истина. Навсякъде личаха деликатните следи на типичните му похвати. От конфронтацията нямаше и следа. Това би било нечестно и насилствено — а и рисковано, ако Джейк решеше да си отвори устата. Освен това предлагаше възможност, така че земята да продължи да се върти, а всички да запазят маските, които носят. Беше невероятно странно, но нещата се подреждаха точно както Комисията се бе произнесла в самото начало. С изключение на самоличността на крадеца, планът бе съвършено същият — връщаме парите, напъхваме ги под дюшека, целувки, и замазваме положението.
	— Той би могъл да избяга — рекох аз.
	— Да, би могъл. Но още не е избягал. Очевидно Джейк иска да продължи със сегашния си живот. Копнее за някаква сигурност, на която няма право. Опитвам се да му внуша, че е време да направи по-реалистичен избор.
	— А какво ще стане, ако не върне парите? Да не искаш да кажеш, че действително обмисляш как да го предадеш?
	Той ме изгледа така, сякаш съм се побъркал.
	— Да не би да съществува друг избор? Това бе единственото ограничение, което наложихме с Глиндора от самото начало. — На него му беше пределно ясно, че съм изненадан. — Виж какво, Мак, ако съм решил въобще да не повдигам въпрос, аз щях да изгоря онова писмо, а не да го пазя в чекмеджето.
	— Но ти _наистина_ не повдигна въпрос.
	— Защо е необходимо? Ти бе този, който ни съобщи искането на Джейк миналата седмица: „Бъдете търпеливи, Бърт няма в какво да бъде обвинен, нещата не са такива, каквито изглеждат, бъдещите изчисления ще докажат, че има някаква грешка“. Това очевидно бе увертюрата. Джейк смята да върне парите.
	В този миг между нас легна странно безпокойство, потвърждаващо факта, че двамата стоим на противоположни брегове. Този факт се стовари безпощадно върху нас. Мартин скочи прав.
	— Господи! — възкликна той. В съзнанието му изплува ужасното ни разминаване, то не бе нещо ново за него, по-скоро последствията бяха такива. Той беше решил, че съм изпратил Карл при Кшишински само от негодувание срещу нехайните мерки, които Мартин вземаше — да предпази Джейк и фирмата, да престъпи нашия дълг към „ТН“ и да ги информира най-подробно за всичко, което знаехме за главния юридически съветник. Едва сега Мартин осъзна, че моите действия бяха подтикнати от предположението за доста по-големи престъпници. Мартин зърна копчето на пода и отново го запрати към прозореца — с всички сили, така че диамантът полетя със свистене. Насочи заканително пръст към мен. И започна да вика:
	— Проклето, тъпо копеле! Ти дори не ми се обади по телефона!
	Стоеше насреща и пухтеше. А как се чувствах аз? Много особено. Объркан. По много странен начин, но и облекчен. Когато дойдох на себе си, усетих, че се усмихвам. Не бях преценил вярно Мартин и неговата същност. Човек не би нарекъл неговото поведение безгрешно, но той се държеше по-добре, отколкото си бях представял — Бог ми е свидетел, много по-добре от мен.
	Някой почука на вратата. Бръши. Беше в официална, дълга черна рокля с пайети, без ръкави, с дълги бели ръкавици. В косите й блестеше тиара с фалшиви диаманти. Погледът й се плъзна по бюрото, където все още лежеше копието на формуляра от Международната банка. Както обикновено, тя схвана положението със светкавична бързина. Подсвирнах й одобрително и тя се обърна за частица от секундата, за да ми се усмихне.
	— Уош няма ли го още? — попита Бръши. — Току-що ми се обади и ме помоли да сляза. Изглеждаше разтревожен.
	В този момент влезе Уош — в състоянието, което Бръши бе забелязала.
	— Току-що говорих по телефона с Кшишински. Там горе небесата са се продънили. — Беше в смокинг, с шеметна червена папийонка, но лицето му бе бледо и с капчици пот. — Тад вика всички, с които „ТН“ работи — всички „свързани“, както се изрази. — Уош притвори очи. — Иска да се качим горе. Ти. Аз. Бръши. Мак. И Бърт. Какво ще му кажем? За Бърт?
	Мартин махна с ръка, за да отклони въпроса. Уош, както обикновено, нищо не разбираше. Мартин попита какво точно иска Тад и в началото Уош сякаш не бе способен да отговори. Старостта го връхлиташе, времето, когато щеше да бъде объркан и изкуфял, съвсем не беше далеч. Стоеше, дъвчеше устни, погледът му блуждаеше. Най-после отговори.
	— Тад иска да решим какво ще правим с Джейк.


>>	XXIX. Този път обаче това е самата истина

>>>	А. Кабинетът на шефа

	В огромния кабинет на Тад Кшишински заварихме напрегнатата атмосфера на голямо, нещастно семейство. Сътрудничката на Тад, Айлийн, ни посрещна и каза, че Панучи е отишъл да си облече смокинга, който секретарката му донесла. Майк Матигорис, шефът на сигурността, също бе излязъл за миг, но съвещанието, което Тад бе свикал за четири часа, продължаваше в съседното помещение. В кабинета бяха само Тад и Джейк, но двамата не поглеждаха един към друг. Тад говореше по телефона, а Джейк се бе свил на ръба на фотьойла и се взираше с празен поглед в многобройните портрети на децата на Кшишински, основната украса на отсрещната стена, снимки, подредени между вратите към кабинета на Джейк и към залата за заседания. По безизразния начин, с който Джейк ни изгледа, както и от пресилената му усмивка, човек не би казал, че той би могъл да обясни какво нередно има в цялата ситуация и защо Бръши, в официална рокля до земята, а и тримата мъже в смокинги сякаш не бяха на мястото си. Папийонката на Мартин продължаваше да виси незавързана на шията, а ризата едва се държеше благодарение на пояса — той така и не успя да закопчее последното копче.
	— Държа да чуете някои неща. — Кшишински се бе изправил, за да се ръкува с всеки един от нас, обичайното трошене на кости. Бях чувал, че прякорът му в колежа бил „Атома“, и това обясняваше почти всичко — ръст, телосложение, едва сдържана мощ. Кабинетът, естествено, бе огромен и ъглов. Паркетът бе застлан с чудовищно голям ориенталски килим — най-малко пет хилядарки — а в ясно време от прозореца се виждаше чак до летището. При хубаво време Тад обичаше да стои до широките прозорци и да наблюдава как излитат самолетите на „ТН“, съобщавайки номера на полета и името на пилота.
	Той ни поздрави и посочи Джейк, подканвайки го да продължи. Джейк подхвана наново историята, доста педантично и суховато. Човек би си помислил, че я повтаря за пети или шести път, говореше някак механично. Както обикновено, той бе облечен безупречно, пътят на косата му бе идеален, а сивият костюм „рибена кост“ — закопчан, за да подчертае впечатлението за отличната форма, в която се намираше. Изражението му обаче не беше на фокус. За първи път в живота си Джейк се гърчеше видимо от болка и това застрашаваше разсъдъка му. Изпитах само капчица съжаление. Ако някой ме попиташе нещо, бих му отговорил: „Колко му е!“.
	През ноември, говореше Джейк, когато обмисляхме последното плащане по 397, той се срещнал с Питър Нокрис, за да обсъдят някои неща. Питър поканил Джейк на вечеря, типичният жест за ухажване на врага. Царска гощавка. Вечеря в „Батик“. Алкохол. Хокеен мач. Накрая, докато пиели последното питие в „Серджо“, Питър пристъпил към онова, за което подготвял почвата през цялата вечер. Имал делово предложение за Джейк. Естествено, за „ТН“. Нокрис имал три случая за уреждане по 397. Скъпи дела, разбира се. Едното било за майка и дете. Общата сума била почти трийсет милиона. Питър бил уговорил обичайната третина за себе си. Очаквал почти десет милиона от хонорарите.
	— Разказа ми оная дълга история, изсмукана от пръстите, как тия пари се полагали на помощната му групировка по уреждане на иска — „Литиплекс“. Казал, че тяхната дейност облагодетелствала всички ищци, но големите адвокати се държали така, сякаш никога не били чували за тях, и Питър бил натясно, защото той бил този, който ангажирал компанията и който направил готината сделка с тия от „Литиплекс“ — ето такава някаква противна история. Знаете го Нокрис, като ги подхване едни… Какво ли не може да се очаква от него. Във всеки случай решил, че е негово задължение да плати на „Литиплекс“, макар аз да съм бил казал веднъж, че тия пари трябва да се вземат от разплащателния фонд. Възразих. Няколко пъти. Искам да кажа, че може да съм обърнал няколко питиета, но никога не бих казал подобно нещо. Не разбирах какво става, докато не ми направи следното предложение: ако платим на „Литиплекс“ в чужбина — пет милиона и шестстотин хиляди била сумата, на която възлизали неговите пресмятания, откривайки сметка зад граница на тяхно име, с която по-късно ще има право да се разпорежда Питър, тогава Нокрис ще ни позволи да намалим останалата част от задължението ни към клиентите му на двайсет и два милиона и четиристотин хиляди. При това положение „ТН“ ще спести два милиона. Беше уверен, че клиентите му ще се съгласят на тези суми. Знаете как вървят нещата — ние му плащаме, той намалява своя дял и съответно това се отразява на сумата на клиента. Току-що бил подготвил документите така, та да става ясно, че работи с десет процента за непредвидими разходи вместо с една трета. Мен това не трябвало да ме засяга. Два милиона оставали за нас. След като теглим чертата.
	— Не разбирам — рече Уош. — Как би се оправил Питър с всичко това?
	— Номер с данъците — обади се Бръши. Както винаги, на нея не й беше необходим справочник с инструкции. — В действителност „Литиплекс“ не съществува. Той е прикритие за Нокрис, който получава хонорара си в чужбина и въобще не плаща данък върху него, нито сега, нито върху това, което ще спечели в бъдеще. Затова е готов да получи два милиона по-малко. По този начин ще си спести два-три пъти повече в бъдеще.
	Тя говореше, а Джейк кимаше енергично. Дори той бе разбрал за какво става дума.
	— Между другото Нокрис отрича всичко това, отрича целия разговор. — Панучи бе застанал на вратата. В двуреден смокинг от лъскава изкуствена коприна, при това беше запалил цигара и изглеждаше изтерзан. Огледа ни и каза рязко, че е слушал тази история вече няколко пъти.
	— Току-що с Матигорис говорихме по телефона с господин Нокрис — каза Карл. — Той заявява най-категорично, че е чувал за „Литиплекс“ единствено когато Мак и Мартин са говорили с него напоследък.
	— Естествено е да го отрече — каза Джейк. — Казах ви, че така ще стане. Той се е захванал да укрива данъци. Но не очаквам да го обяви във вестниците. Повтарям ви обаче, че такава беше сделката. Открих сметката с такава уговорка. След като ми представи подписаните документи за преотстъпване на правата по нашите дела, аз трябваше да му дам баланса на разплащателните сметки и пълномощно, с което упълномощава този, когото посочи за титуляр по сметката. Не разбирате ли? Не съм откраднал нищо. Всичко е за компанията. За „ТН“.
	Джейк погледна към Кшишински, но вниманието на Тад бе приковано в Айлийн, която стоеше на прага и му правеше неясни знаци. Тад влезе в заседателната зала, за да провери що за бомба е избухнала пък там.
	— А какво смяташ, че биха си помислили в данъчната служба за компанията и за теб, а, Джейк? — попита Бръши. В това време Уош се озърташе с тайна надежда. Не разбираше всичко, но последните думи на Джейк го бяха обнадеждили. Усещаше, че приближава незаслуженото спасение. Мигът на неговия живот.
	— За мен? Аз не съм ги лъгал. Не съм попълвал никакви фалшиви документи. Дори не съм виждал данъчната декларация на Питър. Бог ми е свидетел, имах подозрения, но кой би могъл да прозре мислите на Питър Нокрис? Ако от данъчната служба се бяха заинтересували, щях да им разкажа цялата истина. Аз, разбира се, не крия моите доходи. Ние _държим_ да ги декларираме. И това ще става при всяка данъчна декларация и финансов отчет. Това е важното. Нека не се преструваме. Всички знаем за какво става дума. Тад бе _много_ загрижен за размера на разходите. И много доволен как се урежда 397. Това са два милиона, когато теглим чертата. Имаме нужда от тях. Всички ние. И компанията, и всички присъстващи.
	— Въпреки това не ми се струва, че данъчните ще ти дадат медал за добро поведение — обърна се Мартин към Джейк.
	— Нито Комисията за ценни книжа и финанси — каза Панучи.
	— Или пък Тад — каза Бръши.
	— Естествено — рече Джейк, — естествено. Истината на всяка цена. Кшишински мрази това. _Мрази_ го. Това не е в негов стил. — Поглеждайки мрачно към вратата на заседателната зала, Джейк сниши глас. — Но той ще се _разтопи_ от удоволствие от резултата. Както и съветът на директорите. Приятели, наистина е така. Едно дърво пада в гората. Има ли шум, ако никой не чуе? Ако аз съм дискретен, как ще се разчуе това? Нокрис няма да изпусне нито дума. Данъчната служба няма повод да започне финансова ревизия на разплащателната сметка. Ако вдигаме шум, ще излезе на бял свят, че при нас има _остатък_. Затова не съм казвал на никого. Изпратих писмото на Бърт, в което му обясних, че работата е много деликатна. При мен няма нищо регистрирано. Беше ми безкрайно мъчително да постъпвам така. Аз съм първият, който го признава. Най-първият. Абсолютно нищо не бих имал повече да добавя, когато започнете да се ровите в тая история, само това, което казах на Мак миналата седмица — ако изчакаме, всичко ще завърши благополучно. Когато се извършат плащанията, няма да има _никакви_ липси. Ще има два милиона повече от очакваното. Кой би се оплакал? Не разбирате ли? Аз не съм крадец. — Той огледа стаята и всеки един от нас. Беше мъчително откровен, развълнуван и безпомощен, с онова типично изражение, което бях видял за последен път, когато ми разказваше за изпита си.
	Кшишински се бе завърнал за последната част от сцената, но не й обърна внимание, докато не стигна до бюрото. Заговори на Джейк без злоба. Тад играеше своята роля — изцяло отдаден на отговорността. Неговата работа бе да решава нещата. В тази роля бе по-добър от другите — така, както някои момчета умеят да прескачат най-високите огради. Той се носеше из висините, където предугаждаше какво ще се случи със съвършения и мигновен рефлекс на машина. Попита Джейк къде би искал да отиде след разговора.
	— Вкъщи — отвърна Джейк и Тад кимна.
	— Добро решение — рече той.
	Да се прибере вкъщи. Да стои до телефона, ако изникнат още въпроси. Джейк си тръгна, видимо затруднен да намери подходящия начин да се сбогува. Махна бегло и приятелски с жест на политик, наследен от баща му. Но при тези обстоятелства жестът бе плачевно неудачен. Неговото заминаване, неговото изчезване изглеждаше предопределено и той остави след себе си мълчание и напрежение.
	— Е, какво мислите? — попита Тад. — Исках да разбера вашето мнение. Всички го познавате много по-отдавна от мен. — Той се въртеше в големия фотьойл. Това можеше да се окаже решаващият тест на Тад — в състояние ли бяха адвокатите на „Г и Г“ да стрелят точно, когато мишената бе Джейк. Може би, за да може да ни прецени, той претегляше нашата оценка в сравнение с друга, на която вече се бе присмял. Но аз си помислих, че той просто се възползваше от възможностите, които се предлагаха.
	— Аз му вярвам — отговори Уош, събрал целия си кураж. На лицето му отново бе изписан изразът на аристократ от хайлайфа.
	Кшишински нацупи устни.
	— Матигорис смята, че тази версия е само за прикритие. Грижливо обмислена. Карл споделя това мнение.
	Карл кимна. Както обикновено, той не бе многословен. Само че неговото его не търсеше поражения и той даваше предпочитания на лошото, вместо да признае, че не е успял да предусети ситуацията. От време на време поглеждаше мрачно към мен, подозирайки, както си мислех, че аз съм го насадил на пачи яйца. Но аз си стоях там, срещах многозначително погледа му и той вече не се измъкваше.
	Когато Тад се обърна към Мартин, мислите му не бяха тук, а някъде надалеч. Все още не беше закопчал последното копче и го подхвърляше с една ръка, разсеяно, а диамантът проблясваше във въздуха. Той забеляза, че го наблюдавам, и се понамръщи.
	Тад повтори въпроса, за да привлече вниманието му. Да чуем какво мисли Мартин.
	— О! — сепна се той. — Дали мисля, че Нокрис ще се зарадва да научи, че твоят главен адвокат му върти проститутски номера? Разбира се. Любимото му развлечение е да повтаря, че природата на всички човеци е долна, каквато е и неговата. От друга страна, смятам ли, че Джейк е способен сам да извърши тази измама? — Мартин ми се усмихна с обичайното си подчертано чувство за ирония. — Положително. Положително. Тад, да ти кажа честно, не разбирам какво, по дяволите, става тук.
	Мартин стоеше прав, с полузакопчано официално облекло. Той опъна нагоре раираните си панталони и подхвърли още веднъж копчето във въздуха. Беше в невероятно добро настроение. И все пак едва ли бе напълно спокоен. Но пък се усещаше, че се чувства безгрижието му. Мартин бе на път да се превърне в някой друг. Поглеждайки към Кшишински, той се усмихна още веднъж.
	— Според мен това е точно в стила на Джейк — каза Бръши. — Неприятно ми е да го кажа, но всички знаем, че консуматорските интереси на Джейк са корпоративна политика и точно това го прави да изглежда чудесен. Тад, не бих се обзаложила, че той осъзнава нарушението на закона. Аз му вярвам.
	Не бях сигурен дали някога съм виждал Бръши и Кшишински заедно в една стая и се залових да ги наблюдавам, за да доловя нещо. Единственото, което би могло да се забележи, бе вродената наблюдателност на Тад. Дори след като Бръши замълча, изпитателният му поглед не се откъсваше от нея.
	— Мисля, че и аз съм на същото мнение — заяви Тад. — Виж какво — обърна се той към Уош, позовавайки се на някакъв спор от съвета на директорите, — точно това винаги съм мразил. Вечно най-лекият път за измъкване. Е, добре, с него е свършено. Това е факт. Факт. Ще трябва да уведомя съвета. Но трябва да съм наясно какво да ги посъветвам. Всички ще предпочетат да избегнат скандала. Ако не се налагаше, аз изобщо нямам намерение да го предавам на властите. Предполагам, че ще продължиш да я караш по най-лекия път. Иска ми се да знаем малко повече за това. А ти, Мак, как гледаш на тази история? Ти беше този, който се занимава главно с нея. Какво ще кажеш? Как ти се струва, Джейк изглежда ли ти мошеник?
	Върнахме се пак там, докъдето бяхме стигнали миналата седмица. Вниманието бе приковано в мен. Цялото внимание. Топката отново летеше към моя милост. Знаех, че мога да спася Джейк. Можех да им пробутам някоя от смахнатите си истории. В главата ми вече се въртяха около шест. Можех да им кажа, че Джейк сигурно много отдавна е забравил, че бегло ми е споменавал за някаква съмнителна сделка с Нокрис, от която съм го посъветвал да стои настрана. Щеше да свърши работа. Дайте ми пет минути и един факс да изпратя съобщение до Пико Луан, „Цюрихер Кредитбанк“ и до „Форчън Тръст“ — и бих могъл да натъпча с пари тайната сметка на „Литиплекс“. Бях способен на всичко това.
	Само че нямаше да го сторя. Всички сме го изживявали, особено като деца. Екранът помръква, музиката заглъхва и високоговорителите пращят, внезапната светлина реже очите. Как така свърши, плаче сърцето, та филмът все още продължава вътре в мен?
	Оказа се, че вече няма значение какво се е случило в действителност. Аз вървях по своя път, но в друга посока. Така се чувствах. Нещо ново. Нещо друго. Аз и Мартин. Решението беше взето. Прекрасният нов свят. Никакво обръщане назад. И ако не се бях насочил към по-добро бъдеще, то поне вървях към нещо, останало неразгадано от моя досегашен живот.
	Хвърляйки поглед назад, ми се стори, че е доста странно, дето всички толкова страстно желаеха да повярваме, че Бърт е крадец. Тази негова изплъзваща се страна на характера сигурно бе изложена на показ за всички — и точно затова все още се колебаехме. Да не би това да е животът? Да го видим, да го чуем — колко от това не сме в състояние да разберем? Натикани в собствените си окопи, ние въобще не забелязваме бойното поле. Искаше ми се да вярвам, че по-добър от мен няма. В сравнение с всички тях. Но нашите разсъждения винаги са предопределени от някаква причина. Ако искате, наречете ме глупак или жертва на собствените ми очаквания. Единственият, за когото не сгреших в преценката, бях самият аз.
	— Аз му вярвам — рекох.
	И наистина беше така. Не защото Джейк бе прекалено честен, за да краде. Бог ми е свидетел, че не беше така. Ставаше дума за историята, която той разказа. За Нокрис. Хиляда години да мислеше, на Джейк не би му хрумнала подобна мисъл. Нито дори и в съня. Тад беше прав, Джейк винаги търсеше лесния път да се измъкне. Ако му потрябваше измислена история да се защити, той щеше да намери някоя наивна жертва, някой мухльо. Като мен.
	— Аз му вярвам — повторих и добавих: — Като предполагам, че няма да има проблем да върнем парите.
	— Не, не — рече Кшишински. — Двамата с Матигорис ходиха преди час да изпратят факс до банката. Матигорис остана там, за да изчака потвърждението. А, ето го и него.
	Появи се Матигорис, шефът на сигурността, приятен човек, на когото можеше да се разчита, бивш заместник-шеф на щатската полиция, пенсионирал се след двайсет години служба и намерил сладко местенце тук, за да парира евентуални отвличания на самолети, измами с билети и пътнически агенти, които си точат зъбите за комисиони. Много пъти бях работил с него, преди Джейк да ми затвори кранчето. Матигорис подаде няколко листа на Тад. Тад ги прегледа и избухна:
	— Кучи син! Кучи син!
	Бръши, която се държеше фамилиарно с Кшишински, протегна врат през рамото му. Листовете минаха от ръка на ръка. Първата страница беше бланка с код на факса на Международната финансова банка Н. А., Пико Луан, със следното съдържание:
C>
	Сметката закрита, 30 януари, съгласно приложеното писмо.
@	С уважение,
@	Сейлъм Джордж
C$
	Беше приложено писмото, което бях изпратил по факса в понеделник от „Риджънси“. Признавам, че когато хвърлих един поглед на подписа, аз се усмихнах. Специалистите графолози не могат да работят с копие. Сто на сто ги бях изиграл. Оказа се, че Бръши ме наблюдава, а в погледа й се четеше нещо застрашително, дори бих казал съдбоносно. Тя рече:
	— Какво се радваш толкова?
	— Най-обикновена ирония — казах високо и се обърнах.
	Беше ред на Панучи — той прочете листовете с доста самодоволен вид. Издаваше леки, напевни звуци, но със същия успех би могъл да каже: „Нали ви казах!“.
	— Какво, по дяволите, си е наумил? — попита Тад. Беше задал вече няколко пъти този въпрос, но никой не отговори.
	— Джейк бяга — казах аз. — Той измисли тази история с Нокрис, за да спечели време. Сега бяга. И се насочва към парите.
	— Боже! — възкликна Кшишински. — А аз го пуснах да си върви. Ужас! Хайде! Викайте полицията! — Кшишински размахваше ръце към Матигорис.
	Точно пред мен Уош стоеше вцепенен. Направо се беше гипсирал.
	— На кого всъщност да се обадим? — попита Тад.
	— Мак има приятели в полицията — обади се изведнъж Мартин от другия край на кабинета. — Преди малко един от тях беше при него.
	— Не става — отвърнах веднага аз. — Не става за случая.
	— Кой е той? — попита Майк.
	— Един гадняр, казва се Димонте.
	— Джино ли? — обади се Майк. — Чудо ченге. Сега е във „Финансовите“. Ще свърши работа.
	Обърнах се отчаян към Бръши, но тя стоеше с гръб към мен.
	— Не смяташ ли, че тия от ФБР ще свършат по-добра работа с международна афера? — попитах Матигорис. Той не ми обърна внимание. — Защото тоя тип води разследване най-вече с цел да те уплаши до смърт.
	— Точно това заслужава Джейк. Извикай го. Върви — обърна се Тад към мен. — Побързай, моля те. Джейк не може да изчезне. Ще стане още по-лошо.
	Тъй като заседателната зала бе заета, аз отидох в малката ниша с телефон до приемното фоайе на „ТН“, където имаше старинна гравюра на жена с висока холандска яка, жалко подобие на Рембранд. Вградената телефонна кабина бе поставена за външни лица — тук можеха да ги търсят от канторите им, без да ги смущават. Вътре имаше малка купа със сушени розови листенца, които освежаваха спарения въздух. Обмислях възможностите. Такива липсваха. „Не успях да се свържа“ звучеше неправдоподобно, когато човек звъни в полицията. „Обадих му се“ също не ставаше, защото, ако не се появеше, щяха да го потърсят.
	— Джино — рекох аз. Опитвах се да изглеждам оптимистичен и весел. — Когато чуеш това, сигурно ще ме обикнеш.
	— На оня свят — моментално отвърна той.
	Разказах му всичко. Побързаше ли, можеше да намери Джейк вкъщи. Дадох му адреса. Джейк, разбира се, клечеше там. Като пребито куче. До телефона, както бе обещал. Може би се беше обадил на адвокат. Или на баща си. Но щеше да си бъде вкъщи. Бих платил, за да наблюдавам изражението му, когато Зурлата го арестуваше. Господи, помислих си, как мразех Джейк.
	— Няма да ти се наложи да арестуваш друг чак до пенсия — рекох аз.
	— Искам само да те уведомя — каза Джино, когато свърших, — че не вярвам нито на дума от това.
	Не знаех какво да кажа.
	— Нито на една шибана твоя дума. Не искам да ходиш и да се хилиш довечера пред бирата си или каквото пиеш там. Знаех си аз, че цялата тази история е едно мошеничество. За ония тримата, които се занимавали с врели-некипели. — Говореше за това, което му бях разказал във фирмата — за Бърт, Арчи и вероятно някой си Кам от Университета. Това бе среща _mano a mano_, аз и той. Държеше да разбера, че все още не съм видял каквото има да виждам от него.
	— Няма нищо вярно — каза Зурлата.
	— Как така?
	— Първо Арчи не е обратен.
	— Ти беше този, който ми го каза. Ти ми каза за Арчи. Как си щял да му го тикнеш в задния край. Забрави ли?
	— Не. Ти ми го каза. Аз казах, „ами ако“. Казах „ако“, а ти каза: „Има ли тоя тип дашен задник?“, а аз казах „ако“. Тоя глупак Арчи, целият му живот ми е известен, че дори и на майка му. Нормален е, не е обратен. Топки, мопки, всичко си му е нормално, като на теб и мен. Значи всичко дотук е лъжа. Цялата история. И ти го знаеш много добре.
	Така… Другият, младият му подмазвач Дюи, той се бе хванал. Но не и Джино.
	— Не те разбирам.
	— Какво друго ново?
	— Тук приключихме ли, или не?
	— Дали ти и аз сме приключили, за това ли става дума?
	— Говоря за Бърт.
	— Майната им!
	Нещо не разбирах — пълна мъгла. А той точно това желаеше.
	— Е, и какво от това? Направена услуга, значи очаква се услуга? — Може би след арестуването на Джейк щеше да реши, че резултатът е равен…
	Зурльо се засмя, заливаше се от смях. А в ухото ми страхотно избумтя, когато тресна слушалката в нещо твърдо.
	— Достатъчно услуги си ми правил. Когато се опърлиш в ада, изкупвайки греховете си и се надяваш, че по-лошо не може да стане, тогава ще се озърнеш и ще видиш, че аз съм зад теб. И ще стане време за разплата, Малой, и то ще бъде безкрайно. Ще го разбереш. Чуй какво ще ти кажа — някъде вътре в теб има нещо гнило. Твърдя го от самото начало и продължавам да го твърдя. Ти си прикриваш задника, моето момче. Затова още много ще слушаш за мен. Няма да се отървеш лесно от мен. Нито пък има как. — Джино отново тресна телефона и тоя път той замлъкна окончателно. Може би го затвори, а може би го счупи.
	Обаче постигна целта си. Седях в тясната ниша и ме обливаше пот. Този път бях наистина уплашен.


>>>	Б. Кръгът се затваря

	Мартин обяви оставката си в асансьора. Предполагам, предупреждаваше Уош и Панучи. Изглежда, че Мартин възприемаше своето изявление като драматично, но то не направи никакво впечатление. Тия хора тук бяха преживели какво ли не и както бе заявил Мартин, всъщност нямаше кой знае какво, от което да се оттегли. Бръши, добро приятелче до последно, започна да го разубеждава.
	Когато вратите на асансьора се отвориха на трийсет и седмия етаж, там стоеше Бърт. Според неговите разбирания той бе облечен официално — кожено сако вместо смокинг, набола брада на четири дни. Приличаше на рокзвезда. Предполагам, че Орлийнз му подбираше дрехите. Стоеше съвсем благонравно до вратите на асансьора, с лице към нас, и оглеждаше кой е вътре. Много отдавна не го бяхме виждали тук и за миг настана такава тишина, сякаш изпаднахме в летаргия.
	Мартин изглеждаше направо сразен при вида на Бърт, загубил най-после цялата си самоувереност на човек, който оцелява, онази непоколебима вяра в собствените сили, която обикновено го крепеше. Погледна го, после поклати глава. Накрая забеляза диамантеното копче, което продължаваше да стиска. Сякаш претегляше колко тежи. Помислих, че отново изпитва желание да го запрати нанякъде, но този път се въздържа, закопча го и каза:
	— Е, някои от нас имат среща в „Белведере“.
	Беше време да се погрижи за бъдещето. За важните клечки мигът никога не спира. Мартин се беше запътил да прочете епитафа на фирмата. Биваше го в тази работа. Когато миналата година погребвахме Лиотис Гризуел, Мартин държа слово, обичайните излияния, от които не вярваше нито дума — как Лиотис бил адвокат над адвокатите, осъзнал, че правото в края на краищата не било бизнес, а служело на ценностите, на ония възгледи, които не можели да се продават или купуват. Правото, както го разбира Лиотис, било отражение на общата воля, предназначено да направлява обществото и търговията, а не обратното. Един господ знаеше какво щеше да каже довечера на съдружниците. Може би просто „сбогом“.
	Уош, Карл, Бръши, всички го последваха и се запътиха да си вземат палтата. Аз останах при Бърт, но намигнах приятелски на Бръши. Отвърна ми с предизвикателен поглед през голото си рамо — защо, така и не разбрах. Хайде, пак започваме. Мамка му, какво бях направил? После хладно ми заяви, че трябва да се обади по телефона и ще ме изчака в кабинета си, за да вървим заедно.
	Стоях с Бърт и мога да ви уверя, че той беше доста развълнуван. Беше застанал до прозорците на администраторката и гледаше към стъклото, където се мержелееше неясното му като образ във вода отражение. Изглеждаше тъжен.
	— Да го бях направил — каза той неочаквано.
	— Какво да си направил?
	— Да бях откраднал парите.
	За миг се стъписах и му стиснах ръката, за да го накарам да замълчи. Проблемът му ми беше ясен. Пред него внезапно изплуваше бъдещето. С бурните дни и приключенията бе свършено. Беше прекарал известно време, надвиснал над пропастта, откачил от любов, подлудял от опасността. Сега, ако пожелаеше, можеше да отиде направо в кабинета и да отговаря на въпросите. Известно време бе живял с всички ония шикозни фантазии, които витаеха в главата му. Гангстери и атлети — той с любимия си из нивите с ангинари, под лунната светлина, а над тях — мъглата, смразяваща стихналите и безметежни нощи. Въобще не се интересуваше дали е налудничаво, или не. Всичко това бе самият той. Неговото злощастно „аз“. Злощастните ние. Отнесени в морето от вълните на завладяващите интимни мигове в жалките ни лодчици, които се разбиват при изгрева в скалите. Кой бе в състояние да се обърне назад?
	— Някой те е изиграл, а? — рекох аз.
	Той се засмя. После попита дали отивам в „Белведере“, но аз го пратих да отиде сам.


>>	XXX. Край. Кой е щастлив?

>>>	А. Бръши не е

	Прибрах се вкъщи. Все пак мъж в смокинг, който се качва на самолет, е доста необичайна гледка. Пък и въпреки че не вярвах в сантименталността, исках да разменя няколко думи с моя син. Крайно време беше да си кажем някои неприятни неща… „Слушай какво, знам, че смяташ живота си за противен. Но той е такъв и за всички останали. И всички се хилим въпреки болката. Някои се оправят по-добре от останалите. А почти всички ги бива повече от мен. Надявам се, че след време, когато пораснеш, ще се присъединиш към това мнозинство.“
	Този разговор се очертаваше като нещо доста отвлечено за Лайл, но усещах, че съм длъжен да направя един последен опит. Качих се на горния етаж и го заварих дълбоко заспал, вероятно дрогиран.
	— Хей, Лайл! — Докоснах рамото му с щръкнали кокали и с грозни белези от младежки пъпки. Раздрусвах го известно време, преди да дойде на себе си.
	— Татко? — Погледът му не фокусираше.
	— Да, сине — казах тихо, — аз съм.
	Той се подпря на гръб и опита да се съсредоточи — погледа, ума или духа си. Но бързо се отказа.
	— По дяволите! — заяви Лайл и се претърколи, а лицето му се заби във възглавницата подобно на повалено дърво, рухнало под тежестта си.
	Разбирах проблемите му. От негова гледна точка родителите му дължаха извинение. Баща му беше пияница. Докато беше малък, майка му се преструваше, че е била нещо, което по-късно му признала, че не е. И след като не открил възрастни, на които да се възхищава, решил изобщо да не пораства. Много дълбоко в себе си въобще не намирах начин, по който да оспоря логиката му. Но какво щеше да се случи по-нататък? Приемах абсолютно всичко, бях виновен, както той ме обвиняваше, но ако можете, вие ми кажете как да си уредя дълговете към историята. Докоснах сплъстените му дълги, мръсни коси и вече променил намерението си, веднага отидох да си опаковам багажа.
	След около двайсет минути се позвъни на предната врата. Предпазливо погледнах през прозореца на спалнята, който гледаше към площадката. Там стоеше Бръши, с официалната рокля, без палто, потропваше с лачените си обувки по цимента и издишваше кълбета пара, хвърляйки поглед към таксито, което я чакаше на улицата. След като не се бях появил в кабинета й, Бръши вероятно ме бе търсила в „Белведере“, а след това бе сформирала набързо детективска група, чийто единствен член бе самата тя.
	Заотключвах резетата и ключалките, които бях монтирал на входната врата, за да ме пазят от Сатаната и неговия оръженосец, Опасния непознат. Бяхме застанали от двете страни на стъклото на вратата. Дългите бели ръкавици на Бръши бяха опънати по ръцете, но плътта над тях, стегната от всекидневните тренировки, бе на петна и настръхнала от студа.
	— Трябва да поговорим — рече тя.
	— Адвокат-клиент, така ли? — Май се усмихвах.
	Тя се обърна и отпрати таксито, после с типичния си категоричен маниер отвори вратата, изпъна се на прага и ме зашлеви през лицето. Ударът бе нанесен с длан с разперени пръсти, но Бръши е яка женичка и почти ме събори. Стояхме на прага, обвити в гадно мълчание, а суровият дъх на зимата ни обгръщаше и нахлуваше вътре.
	— Току-що пророкувах пред нашите съдружници, че цялата сума ще бъде върната до утре следобед в пет — каза тя.
	— Бръши, да ти е казвал някой някога, че си вредиш от прекалено много, а?
	— Много хора, но всички са били мъже.
	Тогава тя се усмихна, но изражението в живите й очи повече би подхождало на Херкулес. Нямаше намерение да слуша глупости. Не бих казал, че никога няма да ми прости. Но нямаше и да отстъпи. Това бяха нейните условия. Поразмърдах челюст, за да се уверя, че всичко е наред, а тя пристъпи и застана до мен.
	— Май не си преценила правилно твоя човек — казах аз.
	— Не, не, не е така. — И тъй като не отговорих, тя се приближи до мен. Сложи немирните си ръчички върху бедрата ми, после пъхна ледените си пръстчета в еластичния колан на официалните панталони, които не бях успял да съблека. Отметна разбърканата си от вятъра коса от лицето, за да ме погледне в упор. — Не мисля, че си прав. Моят човек е чаровен и налудничав. Импулсивен. Който обича да погажда долни номера. Въпреки това той не бяга. Накрая е винаги на място.
	— Сбъркала си адреса — рекох. Още веднъж докоснах бузата си. — Какво ще стане с теб, ако парите не се върнат? А?
	Тя продължаваше да ме наблюдава със същия разжарен плам, но чувствах, че постепенно започва да омеква.
	Смелостта й се топеше.
	— Отговори ми.
	— Изпаднала съм в голяма беда. Всички ще започнат да ме разпитват какво знам. И откога.
	Прегърнах я.
	— Бръши, как може да си толкова смотана?
	— Не ми говори така. — Тя склони глава върху глупавото жабо на ризата ми. — Толкова се натъжавам, когато се правиш на подъл.
	Мислех да й повторя, че е сбъркала адреса, но вместо това се запътих към килера и затършувах из лепкавия джоб на коженото полицейско яке на Лайл, където си криеше цигарите. Попитах я какво е наумила.
	— А какво ще кажеш за истината? — попита тя. — Нима това не е една възможност? Да се каже самата истина?
	— Разбира се, ще звънна на Джино и ще кажа: „Моля те да ме извиниш, Зурльо, тикнал си невинен човек зад решетките. Искам да си разменим местата с Джейк“. Джино вече жадува за това.
	— Не трябва ли някой да подаде жалба? Какво би станало, ако се окаже, че всичко е наред с „ТН“? Мога да обясня на Тад. Мак, аз познавам Тад. Дай ми само двайсет минути с него. Той направо ще се влюби в теб, че така си подплашил Джейк. Ще реши, че Джейк заслужава точно това — да го попритиснеш за малко в ъгъла.
	— Двайсет минути, а?
	Лицето й помръкна.
	— Върви по дяволите! — Тя седна на стария розов диван на Нора и заби поглед в мръсния килим с метален цвят, раздвоена между гнева и скандализираните си житейски схващания.
	— Какво общо имаш с него?
	— Не това, за което си мислиш.
	— Е, тогава какво е? Общи приятели? Събрания на някакво братство?
	Последва цяла поредица от жестове — уклончиви погледи, нервно гризане на цигарата — Бръши винаги се мъчеше да прикрие тайните си. Накрая отрони въздишка.
	— Тад ме покани да стана новият главен адвокат на „ТН“. От месеци обмислям предложението му.
	— Да замениш Джейк?
	— Точно така. Той търси човек, на чиято независимост може да разчита. И който да отделя много повече време за интересите на „ТН“.
	Тад неслучайно се намираше на върха. Разбираше и от корпоративна политика и ходът му бе изкусен. Уош и неговата клика в съвета на директорите на „ТН“ не биха стояли на пътя му, ако подмяната на Джейк дойдеше откъм „Г и Г“.
	— Мартин смята, че фирмата не ще може да се справи без голямо участие в делата на „ТН“ — казах аз.
	— И аз така мисля. И то ще стане много скоро. Точно затова се колебая.
	Да, но сега Джейк бе изхвърчал. Тад при всички положения щеше да извърши промяната. Пътят на Бръши бе чист. За мен бъдещето беше ясно.
	— А какво го очаква Мак в световната схема на Бръши, на главния адвокат на „ТН“ и след крушението на „Г и Г“?
	— Ти си адвокат. И то добър. Ще си намериш работа. Или… — усмихна се колкото стеснително, толкова и лукаво — може и да те запазим. — Тя стана и отново ме прегърна.
	Цигарата все още беше в устата ми, аз се отдръпнах назад, а димът пълнеше очите ми.
	— Сбъркала си адреса — казах аз. Отскубнах се от нея и тръгнах нагоре.
	Тя тръгна след мен, чак до спалнята. Измери с поглед платното ми, моят Вермеер върху статива, после отново се обърна към мен, за да ме наблюдава как си опаковам багажа.
	— За къде си се запътил?
	— Към влака, който ще ме отведе до самолета. Който ще ме отведе надалеч.
	— Мак!
	— Виж какво, Бръши, обясних ти вече. Бившият ми колега, оня тъпоглав детектив Димонте, вече подушва измамата. Дори ми го каза, когато му се обадих.
	— Ти можеш да се оправиш с него. От седмици го правиш. От години.
	— Не и този път. Той ми го каза направо, в мен има нещо гнило. Може и да е глупав, но е хитряга. Винаги улучва целта. — Приближих се към статива. Прелистих скицника и го метнах в куфара.
	— Защо, Мак?
	— Защото предпочитам да живея богат и свободен вместо в затвора.
	— Не, не, не това. Цялата тази история. Как можеш да направиш подобно нещо? Как можеш да разчиташ, че ще се измъкнеш невредим?
	— Да не мислиш, че всички са умни като теб? Единствената причина, поради която си разбрала всичко, е, че някой шантав не си е затварял устата. Наистина ли смяташ, че щеше да го разбереш, ако не ти бях казал от самото начало как ми се е искало точно аз да съм откраднал парите или пък колко много мразя Джейк?
	— Не ти ли е кофти?
	— Понякога. Само че нали разбираш, щом като веднъж е направено, не може да се върне обратно.
	— Виж какво — подхвана отново тя. Беше вкопчила ръце една в друга. После вдигна настойчивото си лице с грубовата кожа. Опитваше се да говори спокойно и разумно, да звучи убедително. — Ти искаше да докажеш нещо. Искаше да докопаш Джейк, всички нас, искаше да ни смажеш. И го постигна. Чувстваше се отхвърлен, подценен, уязвен. Съвсем заслужено. И…
	— О, стига!
	— … И искаш да те хванат.
	— Спести ми тази психоанализа. Това, което исках, бе да успея. Съществува едно понятие, доктор Фройд, и то се нарича инфантилно удоволствие. Аз си постигнах моето. Сега съм се захванал с нещо, което е зряло и отговорно, и то е да си спася задника. Същото, което смяташ да направиш и ти, и то много скоро — когато ти поискат сметка за петте и половина милиона, които си обещала да бъдат върнати утре. — Насочих пръст към нея. — Не забравяй преимуществото „адвокат-клиент“.
	— Не разбирам — каза тя и се хвърли на леглото, напълно отчаяна. — Ти сигурно мразиш всички. Така е, нали? Всички. Всеки един от нас.
	— Недей да изопачаваш нещата.
	— Я стига! Откъде този гняв у теб! Господи! Приличаш на Самсон, който срива храма.
	— Слушай какво, не се занимавай с моите настроения! — Сигурен бях, че в този миг изглеждах побеснял. — Гняв, откъде го измисли, Бръш? Имах такива невероятни възможности! Трябваше ли да правя мили очи на всички, за да спася задника на Джейк? За да ми обърне Джейк гръб, Панучи ми подлага динена кора, след като съм отдал най-хубавите години от живота си на тази фирма. Питам се как Панучи ще представи нещата, когато дойде време да се оправдава. Ще го удари на пазарлък ли? Непрекъснато забравям онази част от теорията, където се обяснява защо за хората, прекарани от пазара, се предполага, че ще допуснат всички останали да се възползват от благоприятния случай. Затова показах някаква инициативност, предприемчивост и самоувереност. Помогнах сам на себе си. Това също е правило от свободния пазар.
	Бръши мълчеше. Съблякох си ризата и панталоните и навлякох чисти джинси и пуловер. Бях с маратонки. Готов за бягство.
	— Ами синът ти?
	— Какво синът ми? Ще се грижи сам за себе си. Или ще живее на гърба на майка си. Да ти кажа откровено, крайно време е за единия или другия вариант.
	— Ти си извратен.
	— Отвратен — казах аз.
	— Зъл.
	— Приемам го.
	— Жесток. И успя да правиш любов с мен.
	— Точно така. Всеки път — любов, а не глупостите, които можеш да изпиташ с всеки срещнат.
	— О! — Тя притвори очи, потръпна и се обгърна с ръцете си в бели ръкавици. — Любовна история…
	— Слушай, Бръш, още от самото начало предвиждах какво ще се случи. Казах ти, че това не е редно. Смятам, че ти си невероятно човешко същество. Честна дума! Радвах се на леглото и на компанията ти, но за време, което бях убеден, че ще бъде кратко. Ала сега на сцената се появи Зурлата. И това оставя една-единствена възможност. Имаш паспорт, добре дошла си при мен. Както винаги съм казвал, има достатъчно и за двама. Ако сме повече, ще бъде по-весело. Искаш ли да започнеш нов живот? Струва ми се, че си привързана твърде много към този тук.
	Протегнах ръце. Тя само ме изгледа. Бях сигурен, че тази мисъл изобщо не й беше минавала през ума.
	— Не се притеснявай — рекох. — Постъпваш правилно. Но чуй какво ще ти каже твоето старо приятелче Мак. Ще ти доверя истинския проблем, към който непрекъснато се връщам — скъпа моя, на сутринта, когато си премислила отново цялата тази история, ти няма да ме уважаваш повече.
	Тя продума след дълго мълчание:
	— Мога да ти идвам понякога на гости.
	— Разбира се. Кажи го на господин К. Той ще умре от удоволствие да чуе от новия си главен адвокат следните думи: отивам на гости на оня идиот, който унищожи юридическата ни фирма и ограби нашата компания. Погледни трезво, Бръш, твоят живот е тук. Хайде докажи, че не съм прав. Мисля, че всичко е в ръцете ти. Пък и — затворих куфара — аз трябва да тръгвам.
	Сграбчих я за раменете, целунах я бегло — няма как, любимият бърза за работа…
	Тя седна на леглото и зарови лице в ръцете си. Знаех, че е прекалено твърда, за да плаче, но въпреки това казах:
	— Не тъжи, Бръши! — изтананиках аз. Намигнах й от прага и й казах „сбогом“.
	Зърнах в коридора Лайл, само по джинси, наострил уши, за да долови нещо от разговора. Сигурно бе станал, за да провери дали сънят не го е излъгал — мама и татко отново са заедно вкъщи щастливи, един от ония сънища, които никога не се сбъдват. Стоях на прага, мислех и за двамата, удължавайки един от редките мигове в живота ми. До този момент ме мъчеше страхотен емоционален запек. Налейте ми няколко питиета, и съм готов да си изплача очите, в този миг се чувствах самодоволен и самовлюбен. Единствено мигът на раздялата, който предстоеше, взривяваше болката.
	— Господи, Мак, _моля те_, _моля те_ да не правиш това. Помисли само какво ще си причиниш. Аз ще ти помогна. Сигурна съм, че ще успея. Знаеш, че се справям. Мак, моля те, помисли поне за мен.
	Какво имаше да мисля? Тя сигурно си въобразяваше, че бягам от нея. А през цялото това време се крепях чрез обезоръжаващите сравнения с чуждите страсти — Бърт към Орлийнз, Мартин към Глиндора. Само че кого лъжех? Сърцето ми изведнъж натежа и се сви, изпълнено с болка, която щеше да го пръсне.
	— Бръш, нямам избор.
	— Непрекъснато повтаряш това.
	— Защото е истина. Тук сме на земята, Бръши, не в небесата. Нямам друга възможност.
	— Само говориш така. Но си правиш каквото искаш.
	— Така да бъде — рекох, макар да знаех, че донякъде е права. Сега бях до нея и внезапно се почувствах като някакво аморфно създание, изпълнено с горчивина, ектоплазма без реални очертания, в която се съзираше една-единствена оформена точица — моето измъчено сърце. Но дори и в това състояние в мен бе живо чувството за ориентация. Сега разбрах, че не надеждата бе тази, която ме пришпореше. Може би бях изпаднал отново в една от ония фази и вършех това, от което най-много се страхувах, защото в противен случай бих бил парализиран, бих изпаднал в по-окаяно състояние от окован роб. Но непреодолимият импулс бе прекалено силен. Приличах на оня митологичен герой, който лети с восъчни криле към слънцето.
	— Мак, ти ми говориш за моя живот. Какво бих могла да ти кажа? Как бих могла да ти обясня защо съм те оставила да избягаш, защо не съм се обадила в полицията?
	— Ще измисля нещо. Слушай. — Направих една стъпка към нея. — Ето какво. Върви при приятелчето си Кшишински. Веднага. Днес. Разкажи му цялата история. От игла до конец. Кажи му как не си могла да стоиш отстрана и да допуснеш аз да погубя Джейк. Кажи му колко си благородна. И умна. Че смяташ да ми приспиш вниманието и да нанесеш удара. Да ми позволиш да замина, да донеса парите и чак тогава да ме предадеш на полицията.
	Тя седеше на леглото, самовглъбена, сгърчена от болка, после леко се отдръпна. Думите сякаш я пронизаха като свистяща стрела. В началото помислих, че отново бе завладяна от отвращението, което изпитваше към способността ми да лъжа, стига да се наложи. Внезапно осъзнах, че има и нещо друго…
	Направо застинах.
	— Правилно ли те разбрах? — попитах тихо. — Разгадавам ли най-сетни мислите ти?
	— О, Мак! — Тя затвори очи.
	— Да ме прегърнеш, да ме любиш и да ми дадеш възможност да ме приберат? Първото действие на Бръши?
	— С тебе е свършено — продума тя. — В състояние ли си да различиш истината? Когато я видиш? Когато я казваш?
	Тя си мислеше, че с тези думи ме е улучила, това е подходящ начин, по който можеш понякога да успееш да шашнеш хората. Само че аз отказах да преклоня глава. Отлично знаех, че Бръши е всестранен играч. В главата си бе закодирала всички възможни варианти и аз открих нещо, някаква мисъл, някакво разсъждение, от което тя не можеше да се откъсне, така както аз не можех да избягам от самия себе си в този миг, бях изпълнен с раздираща злоба, с гняв — толкова хаотичен и взривоопасен, че не можех да осъзная какво точно ме подлудяваше — тя, аз самият или някакво безименно „то“.
	— Това ли си мислеше? — Облякох си палтото. Вдигнах куфара. — Е, ти май не ме слушаш — повторих го отново и изпитах подозрение, че този път вече ми повярва. — Сбъркала си адреса!


>>>	Б. Зурлата не е

	Малката подземна железница, която свързва центъра на града с летището, бе една от гениалните идеи, чиито заслуги понякога приписват на Мартин Голд. Той бе съветник в Комисията по планирането и нашите специалисти по ценни книжа разработиха финансирането. Това чудо невинаги работи по разписание, но във върховите часове е много по-удобно от транспорта горе — пътуваш си в мотрисата и наблюдаваш от двете страни блокиралото движение. Началната спирка на ПЖ, както е известна в града, се намира под земята, огромно куполообразно място, с извисяващ се свод на катедрала и многоцветни прозорци, осветени отзад, за да наподобяват дневна светлина.
	Пристигнах там, мъкнейки куфара, а в съзнанието си продължавах да крещя на Бръши, изкупвайки своята вина. Обяснявах отново и отново как би трябвало да обвини себе си, пък и няма никакви жертви, нали така. Намирах се на няколко крачки от влакчето, когато зърнах Зурлата в дъното на перона. Измъчваше ме натрапчивото и объркано видение как Джино спипва Джейк, тръсва му обвинението, взема отпечатъци от пръстите, затваря го в килия в участъка, където гангстерите ще му смъкнат „Ролекс“-а от ръката, без дори да му благодарят, и за миг изпитах надежда, че мога да предвидя нещата. Само че насреща ми беше Джино. Облегнат на една колона, в спортното си яке, поръсено с пърхот, и с каубойски ботуши, той чистеше зъбите си с нокът и оглеждаше пътниците, които слизаха от вагоните. Ясно бе кого търсеше, а пък аз не разполагах с много възможности да се скрия. Той вече ме бе съзрял, а обратният курс към града бе чак след пет минути. Така че продължих да крача. Всичко това се развиваше през деня, но насочил се към тоя противен и опасен непознат, аз вече се виждах мъртъв. Той ме беше приклещил и кръвта ми изведнъж се смръзна.
	Гледаше как приближавам, малките му черни очички бяха неподвижни, а останалата част от едрото му лице бе изопнато от напрежение. Беше готов да ме преследва, а може би и да стреля. Набързо се огледах за Дюи, но изглежда, че Зурльо я караше соло тази вечер.
	— Какво чудесно съвпадение — рекох аз.
	— Вярно, вярно. Обади ми се твоята приятелка. Каза, че мога да те открия тук. — Той опита да се усмихне, без да си показва зъбите. — Струва ми се, че тя ме харесва.
	— Така ли?
	— Да. — Той бе по-нисък. Но почти се бе прилепил до мен. Натикал бе лицето си в моето и ме лъхаше с тежкия си дъх и телесни миризми. Дъвчеше дъвка. В тоя миг много неща започнаха да ми се изясняват. Не бях преценил Бръши докрай. Мислех, че тя вярва в максимата „адвокат-клиент“ и че ще пази моята тайна, без да разкрива нейната. Е, можеше да ми изтъкне основания, когато това преимущество не важи, аз самият бих могъл да ви изтъкна поне петдесет мои. Но и през ум не ми минаваше, че би могла да ме предаде. Винаги е била по-твърда и по-бърза, отколкото съм я смятал.
	— И какво ти каза тя? — попитах аз.
	— Нищо особено. Казах ти. Говорихме за теб.
	— Колко съм добър в леглото ли?
	— Не си спомням да е ставало дума за това. — Зурлата се усмихна по същия начин — без да си показва зъбите. — Накъде си се запътил?
	— За Маями.
	— И защо?
	— Бизнес.
	— Охо! А дали ще може да хвърля едно око на малкото ти куфарче?
	— Няма да стане. — Той постави ръка върху него, но аз го стиснах още по-здраво.
	— Може пък да има вътре и някоя влогова книжка. Май че имаш самолет за Пико… какво беше там. А може би си наумил да хванеш полета.
	Той се приближи с още една стъпка, което ми изглеждаше физически невъзможно.
	— Внимавай, Зурльо! Може да хванеш нещо.
	— Теб! — Отвори уста и опита да се оригне. Беше ме настъпил, така че ако опитах да помръдна, щях да падна. Ако го блъснех, един господ само знаеше какво щяхме да направим. — Знаех си, че ще хвана част от теб. Един приятел ми каза да го направя, да се натикам в цялата тази лудория и аз си рекох: „Може пък там да срещнеш твоето старо приятелче Мак“.
	Повярвах му. Зурлата винаги ме бе търсил, а аз винаги го бях очаквал. Постоянен обект. Непреодолима сила. В този миг това бе по-лошо от смъртта. Изгарящият ужас, който ме изтръгна от съня — Зурлата щеше да присъства там завинаги. Как може да се обясни това? Не ми излизаше от главата все същата стара мисъл, че когато няма нещастни случаи, няма и жертви. И тогава, само бог знае защо, аз преживях последното откровение. Сега вече всичко при мен бе наред. Разбрах го веднага.
	— Струва ми се — рече Зурлата, забелязвайки напрегнатото ми изражение, — че току-що напълни гащите. Тръгнеш ли, обувките ти ще джвакат.
	— Не съм на това мнение.
	— Аз пък държа на него.
	— О, не, прекалено добре съм го обмислил.
	— Ти така смяташ.
	— Убеден съм, че е така. Ти винаги си приказвал твърде много, Джино. Особено пред мен. Не би могъл да живееш с мен и с мисълта, че още веднъж съм те надхитрил, нали? Не можеш да се въздържиш да не ми теглиш едно конско, когато ти се обадих да ти кажа за Джейк днес следобед.
	Токата на колана му продължаваше да ме подпира под стомаха, а носът му беше току до моя. Но се долавяше известна предпазливост. Веднъж жестоко ударен, той таеше невероятно дълбок респект към мен.
	— Не бих могъл да обясня всички тези неща, които се наложи да разбера — казах аз. — Защо за толкова време ти не ме арестува? Нито ми връчи призовка? Сигурно си решил, че съм глух, ням или сляп. Знаел си, че днес следобед съм говорел разни бабини деветини за заблуда — става дума за Арчи и Бърт, но въпреки това ти не докосна Бърт и с пръст. Защо? Защото не го разбирам ли? Защото са те възпрели? Който в началото те е наел, сега те възпира или направо отзовава. Шефът или който и да е той. И за какъв дявол да те държат? Комар? Дрога? Джино Нюхара смърка твърде много, а? Или го правиш заради старите си приятелчета от квартала? Ти си тоя, нали? Ти си тоя, за който се предполага, че ще накара Арчи да жертва своя партньор. Ти си тоя, който си смятал да принудиш тоя партньор да бъде признателен, че го оставяш жив, а той да уговаря баскетболни мачове вместо някои неблагодарни типове. Само ти и никой друг!
	Бях приковал вниманието му.
	— Как съм могъл да не загрея? Още щом каза, че следиш Кам чрез кредитната карта, трябваше да ми стане ясно. Господи, къде, по дяволите, си я намерил? Аз знам къде открих моята. А пликът беше отворен. Имаше отпечатъци по писмото. Ти си бил там преди мен, Джино. У Бърт. И това не е било първия път. Първият път е бил, когато сте сложили Арчи в хладилника. Искали сте да уплашите Бърт и да го накарате да ви каже това, което сте искали да научите. Голям адвокат ли? Изобщо не ме интересува чие гърло сте прерязали. Бърт не би могъл да се обади в полицията, защото не би могъл да отговори на въпросите им. Не е имал намерение да се разделя с парите, с книгата със залозите, тъй като е трябвало да признае на ченгетата как е уговарял мачове от Националната баскетболна лига. Когато откриел трупа, щял да стане лесна плячка. Щял е да ви падне в ръцете. Ще плаче по телефона. Ще моли за живота се. Щял да ви каже къде точно да откриете този шибан Кам Робъртс, за когото Арчи непрекъснато говори. Бърт дори би се нагърбил сам да се отърве от Арчи. Никога не ви е минавало през ума, че той може и да избяга, и то когато единственото, което трябва да ви даде, е едно име. Само че, когато вие сте се обадили, той вече не е бил там.
	Тъмните очи на Зурлата изведнъж хлътнаха. Не беше толкова умен, колкото бях аз. И това винаги му беше известно.
	— Значи това бе посещение номер две у Бърт, нали? Искали сте да разберете къде е изчезнал. И тогава сте взели кредитната карта. Решили сте, че е по-изгодно да лансирате версията, че някой е изчезнал. Така оставахте единствените ченгета, които издирват Арчи. Накарахте ония от отдел „Изчезнали“ да препратят случая във „Финансови“ — те винаги се радват, когато могат да се отърват от някой случай — а после отидохте да душите в Банята, за да откриете гореща следа към Кам.
	Само че, ако хората не правят глупости, никога няма да ги хванат. Защо не изнесохте трупа от жилището на Бърт, когато имахте тази възможност? Какъв бе проблемът? Да не би точно тогава съседът отгоре да си е бил вкъщи? Или не сте разполагали с достатъчно хора? Но когато ме спипахте с кредитната карта в университетския хотел, вие знаехте къде съм бил. И какво съм видял. Джино, интересува ме кой бе тоя, който ме накара да търся първо в хладилника. Тъпият Малой ви осигурява превъзходно извинение да се върнете отново там. Със съдебно постановление, при всички случаи. Точно по тази причина трупът изчезна, нали? Преди да успея да уведомя „Убийства“. Затова си направихте сценката в пикапа на улицата. За да можете двамата с Дюи да имате писмено доказателство пред свидетел, че аз съм заявил, че в апартамента на Бърт няма нищо, което представлява интерес. Господи, за глупак ли ме вземате? Защо ме накарахте да кажа това? И точно тази бе причината, заради която не искахте да ме окошарите по някой от вашите параграфи. Просто не си струваше. След час щяха да ме освободят, така че защо бе нужно да рискувате да премисля отново нещата и да изпея пред някое заблудено ченге от „Убийства“ за трупа, който бях видял?
	Зурлата реши повече да не ме настъпва и отмести крака. Ако този разговор ставаше в някоя тъмна уличка, щеше да ме застреля. Но ние се намирахме на спирката на подземната железница под летището, многобройни пътници, натоварени с тежки куфари и чанти влизаха и излизаха от перона и хвърляха поглед към нас — кой знае, можеше да се впуснем и в юмручен бой. На Зурлата просто не му вървеше.
	— Кажи ми, че не си решавал да убиваш бедния Арчи. Кажи ми, че просто си се увлякъл, когато не се е появил с истинското име на Кам. Кажи ми, че си съжалявал. — Отдръпнах куфарчето от ръката му. — Колко плащат за такава работа? Петдесет? Седемдесет и пет? Ще си ги докарам същите след няколко седмици от лихвите. Готвиш се за пенсионирането, нали? — За да подсиля думите си, аз го потупах точно по сърцето, докосвайки с върха на пръстите си същата мръсна трикотажна риза, която не бе събличал от няколко дена. И двамата бяхме наясно, че го бях надхитрил. — Така че арестувай ме — продължих аз. — Помисли си, че мога да извъртя една сделка срещу имунитет, ако им предам един убиец, който се разхожда с полицейска значка. — Той не отговори. Беше от школата на Тутс. — Оня мъж, с когото се имахме, моят стар съдружник, той не беше толкова лош. Наруши някои правила, извърши някои неща. Но не изтезаваше хора за пари. Или за дрога. — Вдигнах си куфара и му кимнах.
	С това, между другото, аз получих някакво признание. Ако дадете на Зурлата серум срещу истината, той ще ви обясни, че това отчасти е и моя грешка. Преди години го бях лишил от почтено име. При това с измама. Съседите, майка му, хората в църквата — всички те вече знаеха какво представлява той. Не можеше да се преструва. Изведнъж започнаха да гледат на него по същия начин, по който той самият гледаше на себе си. И аз му го казах тук, на висок глас, на публично място:
	— Ти си лош човек!
	Вие знаете какъв бе неговият отговор.
	— Добре, Джино. И двамата сме лоши хора. — Но аз не мислех така. Не бях паднал толкова ниско като него, поне не и в мислите си. Бяхме различни хора, два различни типа. Зурлата приличаше на Панучи — много упорит, много долен, способен и на смелост, и на жестокост. От оня тип хора, за които целият живот е битка, в която човек прави това, което е принуден. Аз бях на второ място в редицата на крадците мошеници. Но и аз, и Джино бяхме стигнали дъното и тогава осъзнах нещо, което бе причина за всичките ми нощни кошмари — аз и той представлявахме едно и също нещо, и в тъмните страсти на нощта не съществуваше някаква забележима разлика между желанията и страха.
	Оставих го там, на перона на подземната железница. Обърнах се веднъж само за да се уверя, че напълно осъзнава това, че ме е пуснал да си ходя. Взех самолета за Маями, а сега продължавам с друг за С. Луан. Седя в първа класа и завършвам разказа си пред господин Диктофон, шепна, а гласът ми е заглушен от рева на двигателя.
	Когато сляза от самолета, всяка една от тези ленти ще бъде изпратена на Мартин. Ще ги изпратя с федералната поща. Дотогава ще съм се напил като морж. В този момент върху сгъваемата масичка пред мен са строени четири малки войничета, току-що дебаркирали от количката с напитките на стюардесата, те се поклащат в такт с вибрациите на самолета, сладката кехлибарена течност се плиска в гърлата им, а аз почти я усещам в моето гърло. Обещавам, че ще бъда пиян до края на дните си. Ще пътувам, ще зарежа абсолютно всичко. Ще се отдам на безкраен разгулен живот. Ще разсъждавам за екстаза на мошеничеството и как в подобно разположение на духа не успях да направя разлика между добрите и лошите хора, между нормалните и ненормално отвратителните.
	Сега, когато с мен е свършено, си мисля, че разказах цялата тази история само заради себе си. Не заради Мартин, Уош или Карл. Или онова Ти. Нито заради Елейн там горе. Може би съм искал да забавлявам себе си. Онова по-висше, по-добро „аз“, така както го е описал Платон, един по-сърдечен, по-благороден Мак, способен на по-задълбочена мисъл и на по-голям разум. Може би се стремях към друг от жалките си опити да разбера себе си или своя живот. Или да се изразя по начин, който не е чак толкова претенциозен или досаден, но умът ми бе по-остър, а мотивите — по-определени. Знам какво се бе случило — доколкото ми помага паметта. Но винаги съществуват бели петна. Как съм стигнал оттам дотук. Защо съм постъпил точно така в даден момент. Аз съм човек, който е прекарал толкова много сутрини, питайки се какво се е случило предишната вечер. Миналото толкова бързо избледнява. В съзнанието остават само отделни мигове. Само два-три епизода от филм. Може би си ги припомням всичките, защото знам, че това е единственият нов живот, който ме очаква, защото тоя разказ е единственото място, където действително бих могъл да измисля отново себе си. И точно тук аз съм човекът, който властва не само над думите, но и чрез тях — а и на събитията, които те отразяват. По-висшият, по-добрият Мак, който владее историята и времето, който е по-искрен, по-честен и известен от тайнствения мъж, дето винаги се съвзема от една беда, и то точно навреме, за да го сполети друга, това неразбираемо същество, което ми намига в отраженията в прозорци и огледала, и което се отнася с насмешка към повечето от установените неща в живота.
	И въпреки всичко последната дума бе моя. Когато се налага, всеки трябва да си поеме отговорността или пък да си плати. Няма да допусна грешката да изтъквам това като оправдание. Признавам, че съжалявам, но кой не съжалява? И въпреки всичко аз не бях прав. Никак не бях прав.
	Всички са само жертви.
