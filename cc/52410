>	Пролог

	Така и не можеха да си спомнят чия всъщност беше идеята да купят билета.
	Което беше дразнещо не защото която и да било от тях имаше намерение да предяви специални права върху него (каквото и да бяха забравили за онази вечер, никоя от тях не поставяше под съмнение факта, че билетът бе и за трите и че ако по някаква случайност спечелеха, щяха да си разделят печалбата по равно). Не, дразнещо бе, защото не беше в стила на _никоя_ от тях дори да й хрумне да купи лотариен билет.
	Не че Кит беше от онези, които биха ти цитирали статистически вероятности, но за сметка на това беше талантлив учен, занимаващ се с научноизследователска работа, а всеки, надарен с поне малко изследователски талант, знае, че да разчиташ на печалба от лотарията, не е най-разумното нещо на света. Освен това, от трите тя бе най-прагматичната по отношение на парите. Все още живееше в скапан едностаен апартамент над „Еднооката Бети“, кълнейки се, че няма да си купи собствено жилище, докато не изплати определен процент от студентските си заеми и не разполага с поне двадесет процента от цената на бъдещето си жилище. Невъзможно бе идеята да е дошла от Кит.
	Зоуи беше най-импулсивната от групичката им; тя пееше в караоке заведения, хвърляше стрелички с всеки брадат хипстър в бара, който я поканеше, винаги си поръчваше специалитета на деня и всяка година ходеше на почивка в далечни, екзотични места. Ала освен това, Зоуи беше най-успялата от тях и не се нуждаеше от пари, а определено не беше от онези, които искат повече от онова, от което вече имат достатъчно. На Зоуи и през ум не би й минало да си купи лотариен билет.
	Гриър пък смяташе, че лотарията носи лош късмет. Всъщност тя смяташе, че доста неща носят лош късмет: обикновени неща като черни котки, да минеш под стълба и шапка върху леглото. Имаше обаче и други: златни рибки, стари метли в нови къщи, опали, свещи с два фитила. Обикновено понасяше закачки за тези си суеверия, но и Зоуи, и Кит ясно помнеха как веднъж Гриър беше казала, че лотарията наистина носи лош късмет — била гледала предаване по TLC. Гриър отказваше да си запише час за лекар на тринадесето число от месеца, така че беше просто невъзможно да си купи лотариен билет без солидна доза увещаване.
	И все пак, ето че си бяха купили лотариен билет. Имаше дори неясен запис от охранителна камера, на който се виждаше как го правят трите заедно, в минимаркета на Седма улица. Изглеждаха солидно почерпени (и действително беше така; щастливият час у „Бети“ наистина си го биваше), което беше смущаващо, но може би не толкова, колкото фактът, че освен това бяха купили дванадесет сникърса, пакет царевичен чипс и кутия с тампони. Един от местните новинарски сайтове беше качил кадър от записа с надпис: „Приятелки откриват, че най-доброто лечение за предменструалния синдром е джакпотът“. Зоуи искаше да ги съди за тази шегичка и тъй като беше адски преуспял адвокат, несъмнено така щеше да се развихри, че сайтът щеше да бъде заличен от интернет завинаги, ала Кит (най-малко от трите искаше случилото се да се разчуе) беше изтъкнала, че това само ще привлече още повече внимание към цялата история.
	Всичко, което искаха, когато научиха, че са спечелили (Гари от минимаркета се беше обадил на Бети, Бети се беше обадила на Кит, а Кит се беше обадила на Зоуи и Гриър), бе да асимилират първоначалния шок, да приберат своята част от печалбата възможно най-тихомълком и да се опитат да осмислят този свой нов живот.
	Ала всичко това дойде по-късно.
	В началото бяха те, трите, в заведението на Бети, където се срещаха почти всяка сряда вечер през последните четири години. След седем алкохолни напитки, две чинии с начос и ужасния ден, който и трите бяха имали, в един момент _някой_ беше споменал лотарията тази вечер.
	Може би посетителите в бара го бяха обсъждали — джакпотът беше достигнал рекордни размери, тъй като от дълго време никой не беше печелил, но предишната седмица двадесет пощенски служители от съседния щат бяха прибрали четиристотинте милиона. През уикенда бяха дали пресконференция, на която изглеждаха слисани и щастливи, и мъничко смутени, че ги снимат. Беше голяма новина и май никой не можеше да се сдържи да не поговори поне малко за променящите живота последици от това да спечелиш подобна сума.
	— Шестима от тях заявиха, че ще продължат да работят — каза Гриър, посягайки към току-що донесената чиния с начос. — _Представяте_ ли си само? Печелите четиристотин милиона долара и на следващия ден отново тръгвате да разнасяте поща.
	— Е, всъщност, двеста четиридесет и осем милиона — каза Зоуи. — Данъци.
	— Аз бих продължила да работя — каза Кит.
	— Знаем, миличка. — Гриър потупа ръката на Кит с обич. — Ти и онзи голям микроскоп сте неразделни до края на дните ви. Най-великата любовна история на века.
	— Аз не бих. — Думите на Зоуи прозвучаха по-твърдо, отколкото вероятно някоя от тях би очаквала, защото Зоуи обичаше работата си и я вършеше забележително добре. Тя махна презрително с ръка. — Живот, изпълнен със спа процедури и стриптийзьори, сигурна съм.
	— Иисусе, Зоуи — разсмя се Кит. — Защо мислите ти все се насочват към стриптийзьори?
	— Мисля, че онзи филм, „Професия: Стриптийзьор“, пренастрои мозъка ми.
	— Поне един от онези двадесетимата ще направи нещо подобно — каза Гриър. — Е, може би няма да са стриптийзьори. Но ще прочетете как някой от тях си е купил каравана за шест милиона и позлатен пикап или нещо такова.
	— Не съдете, за да не бъдете съдени — каза Бети, плъзвайки татуираната си ръка между тях, за да допълни халбата на Гриър. Намигна им, което беше запазената й марка, когато сервираше питиета. Всъщност, Бети имаше само едно око; другото беше наистина убедителна протеза и всички редовни посетители на заведението й бяха чували от нея различна история за това как го беше изгубила. — Веднъж го прочетох върху едно магнитче за хладилник.
	— О, изобщо не съдя — посмути се Гриър, не че Бети имаше каравана за милиони или позлатен пикап. — Искам да кажа, хората могат… ами, могат да правят каквото си искат. Никого не съдя!
	Такава си беше Гриър — лесно бе да я накараш да почувства, че е казала нещо не на място, и все се извиняваше. Зоуи й повтаряше, че трябва се отпусне, но засега Гриър не беше станала по-самоуверена.
	Бети се усмихна и зад яркочервените й устни се показаха бели зъби.
	— Просто се закачам. Е, какво _бихте_ направили вие, момичета, ако спечелите от лотарията?
	Последвала бе пауза, очевидно прекалено дълга, защото Бети беше свила рамене и бе заявила:
	— Е, вие си изяснете този въпрос, докато аз отида да сервирам още няколко питиета.
	След това се беше отдалечила, полюшвайки се в ретро роклята си с десен на резенчета лимон, лайм и портокал, гарвановочерната й коса — вдигната в прическа „Помпадур“. Като се изключеха татуировките, Бети беше като излязла от някой ретро плакат, от онези, които даваха на войниците волята да продължат.
	— Явно не е чула за стриптийзьорите — отбеляза Гриър.
	— Сериозно обаче — каза Гриър. — Какво бихме си купили?
	Нова пауза, в която и трите отпиха от чашите си. В някой друг ден навярно биха последвали примера на Зоуи и биха се отдали на всякакви абсурдни, декадентски фантазии — от онези, в които се опитваш да сметнеш колко чифта обувки би могла да сместиш в дрешник с размерите на сегашния си апартамент, дали би могла да си позволиш частен самолет, колко вероятно бе да успееш да купиш рядко бижу с историческа значимост.
	Ала точно този ден, когато Кит беше прекарала два часа в чистене, след като в апартамента й се беше спукала тръба, когато Зоуи, не за първи път, бе гледала как голям човек плаче на конферентната маса, а за трети път в рамките на една календарна година Гриър беше решила да напусне работата си, никоя от тях не беше в особено декадентско настроение.
	— Къща — каза Кит, ала онова, което си мислеше, беше _дом_.
	— Приключение — каза Зоуи, ала онова, което си мислеше, беше _прошка_.
	— Образование — каза Гриър, ала онова, което си мислеше, беше _свобода_.
	Така че, в крайна сметка, нямаше особено значение коя от тях бе предложила да добавят лотариен билет към покупките си в минимаркета. Онова, което имаше значение, бе, че всяка от тях бе чула желанието на другите.
	И никоя от тях нямаше да позволи на приятелките си да пропуснат тази възможност.


>	Глава 1
>	Кит

	Работата е там, че все още не знам точно как да живея като милионерка.
	Не че познавам кой знае колко милионери, ако не се броят Гриър и Зоуи, но и те също са нови в играта. В представите ми обаче милионерите едва ли продължават да носят чифт черни панталони, които отдавна са престанали да изглеждат черни. Вероятно си купуват нови очила вместо мънички отвертчици, с които да поправят старите. Едва ли карат четиринадесетгодишен хечбек без радио, нито пък живеят в едностаен апартамент над бар, пък бил той и наистина хубав бар.
	И едва ли прекарват четири часа от работния ден, бършейки събирала се в продължение на петдесет години мръсотия от лабораторно оборудване, защото вероятно имат хора, на които плащат, за да вършат тези неща.
	Капвам още мъничко етанол върху парцала, за да излъскам едно последно петънце от машината за измерване на деформации, която наследихме току-що — стара е, но ще свърши работа за някои от по-агресивните ни стрес тестове. Много скоро тя заблестява под моите грижи и аз усещам, че ме обзема гордост от това да видя как нещата си идват на мястото. Тази сутрин, когато дойдох на работа, се надявах да си открадна малко време на микроскопа, при положение че през тези първи седмици на лятото повечето от аспирантите, които използват микроскопите, освободени от преподавателските си задължения, работят нередовни часове, и понякога се случва да си тръгват от сградата, разчорлени и с мътни очи, в седем часа сутринта, когато аз обикновено идвам на работа. Ала когато доктор Сингх ме попита дали бих могла да отделя малко време, за да приведа лабораторията в по-представителен вид за посещението на университетския фотограф, изобщо не се поколебах. Това беше лабораторията, в която свърших по-голямата част от работата по магистърската си дисертация, както и където, почти четири години по-късно, обучавам някои от новите студенти.
	Подобни неща, предполагам, изпълват милионери като мен с вълнение и ми се иска някои от аспирантите да споделяха моето закрилническо отношение към лабораторията, то е окей.
	Когато парцалът започва да се плъзга гладко по стоманата, аз отстъпвам назад и описвам бавно кръг, възхищавайки се на работата си. Може да се наложи да избърша прозорците още веднъж — по някои от стъклата все още личат засъхнали струйки. Лабораторията на доктор Сингх е най-скромната в катедрата по материалознание, но проклета да съм, ако не я направя най-чистата. Вероятно фотографът едва ли ще избере точно нея за снимките си, но за мен е въпрос на принцип.
	Изсумтявам лекичко само при тази мисъл. Принципите, подозирам, са още една причина защо досега изобщо не ме бива като милионер. Оставяйки настрани факта, че от печалбата насам живея в състояние, близко до паника (дотам, че помолих Зоуи и Гриър да отидат на задължителната пресконференция на лотарията на Вирджиния, така че моето име да се споменава възможно най-малко), непрекъснато поставям под съмнение почти всяка покупка, която искам да направя, поради което не съм си купила почти нищо. Преди три месеца Гриър, все още прясно ентусиазирана от всички колежански курсове, в които се беше записала, ми каза, че се държа като Сайлъс Марнър*. Което аз сметнах за адски обидно, след като потърсих Сайлъс Марнър в гугъл.
	[* Герой от едноименния роман на Джордж Елиът. — Б.пр.]
	Ала дотук с пестеливата Кит, не и от сега нататък. Днес ще си взема почивен следобед и най-сетне, официално (шест месеца след като спечелихме джакпота), ще сбъдна най-голямата си мечта. Дори само мисълта за това извиква широка усмивка върху лицето ми, чието отражение виждам в светналите прозорци, които чистих цяла сутрин.
	— Извинявайте — разнася се дълбок глас зад мен, толкова неочаквано, че подскачам лекичко и чуквам лакътя си в машината, която току-що почистих.
	— Ау — измърморвам и се обръщам, за да се изправя очи в очи, ами, с най-привлекателния човек, когото съм срещала някога, освен ако със зрението ми не се случва нещо.
	Незабавно вдигам ръка към лицето си и напипвам предпазните очила, които нося — това е направо идеално — _над_ истинските си очила. Свалям ги, при което гумената каишка се закача в косата ми и аз потръпвам, когато отскубвам няколко косъма. Когато си намествам очилата, отново го поглеждам.
	О, да! Все още е най-привлекателният субект, когото съм срещала някога — висок и широкоплещест, с пясъчножълта коса и квадратна, решителна челюст, очи, толкова сини, че мога да ги видя дори от няколкото крачки, които ни делят. Обикновено не си падам по мъже в официални костюми вероятно защото повече от колегите ми са от онези, които носят измачкани спортно-елегантни панталони или дънки, обаче, по дяволите. Този мъж носи костюма, сякаш това му е работата. Което си е така, като се има предвид, че е петък по обяд.
	— Търся Е. Р. Авърин.
	Отличен глас — дълбок и мелодичен, и едва сега осъзнавам колко съм го закъсала, щом _гласът_ на този мъж ми действа по този начин. Може би има нещо общо с постоянния тормоз от страна на Зоуи за несъществуващия ми романтичен живот.
	— Е, намерихте я — отвръщам и се радвам да чуя, че поне гласът ми звучи нормално.
	— Аз… — Прави кратка пауза и поглежда през рамо. — Така ли?
	— Да.
	Той примигва, разкопчава сакото си и отново го закопчава. Неловко е, а ще ви кажа едно, няма как да прекараш живота си покрай цял куп учени, без представата ти за неловкост да не пострада сериозно. Този тип определено е хванат напълно неподготвен.
	— Вие сте Е. Р. Авърин — казва, а в гласа му се долавя едва забележима нотка на съмнение и аз съм почти облекчена да установя с какво си имам работа.
	Неслучайно съм единствената жена лабораторен техник, работила някога в тази катедра, и единствената жена на подобна позиция в целия факултет по инженерство. Имала съм си работа с цял куп мъже, които са се съмнявали в мен.
	— Мисля, че ясно дадох да се разбере, че е така, господин…?
	Той проявява благоприличието да придобие искрено засрамен вид.
	— Приемете извиненията ми, професор Авърин. Аз съм Бен Тъкър.
	Пристъпва напред, протегнал своята… ами, наистина хубава, наистина голяма длан, но аз продължавам да стискам парцала и бутилката с етанол, свивайки леко извинително рамене.
	— Здравейте, господин Тъкър. Всъщност не професор.
	— О, да. Извинявам се.
	— Няма нищо — казвам и почти ми дожалява за него.
	В красивите му черти има някаква обтегнатост, умора, от които ме обзема чувството, че съм го хванала в лош ден.
	— Моля ви, наричайте ме Бен.
	— Добре, Бен. А вие може да ми казвате госпожица Авърин.
	Усмихва се и аз подозирам, че у всеки друг тази усмивка би изглеждала снизходителна. Неговата обаче ми се струва искрена — широка и мъничко крива, тя извиква трапчинка върху бузата му.
	— Добре — повтаря.
	За миг се възцарява тишина, в която аз поглъщам с очи тази негова усмивка, тази трапчинка. И вероятно се усмихвам мъничко въпреки усилията ми да изглеждам напълно равнодушна.
	— С какво мога да ви помогна, Бен?
	— Тук съм от името на „Бомон Матириълс“.
	Чувала съм за „Бомон Матириълс“ — никой, който работи в областта на материалознанието, не може да не е чувал за компания, която произвежда всичко, от тръби и самолетни двигатели до онези малки пластмасови джаджи, с чиято помощ можеш да закачиш снимка без пирони. Ала усещам още нещо познато. Обикновено имам страшно добра памет, но вероятно необикновената привлекателност на този тип я е размътила.
	Решавам да не се опитвам да се сетя и вместо това се отправям към стоманения шкаф, в който държим различни пособия, поставяйки малко по-голямо разстояние между себе си и посетителя ми.
	— Слушам ви — казвам, благодарна за тази възможност да изглеждам заета. — Просто трябва да доразтребя тук.
	— Неотдавна се свързахме с вас, госпожице Авърин, във връзка със статията, която публикувахте с няколко съавтори в „Международна металургия“.
	О! Мамка му. Ето защо усетих нещо познато и дланите ми се изпотяват още мъничко под латексовите ръкавици.
	— А, да. Видях няколко имейла. Не си спомням вашето име обаче.
	— Аз не бях част от екипа, който се свърза с вас първоначално. — Той пристъпва малко по-навътре в стаята. — Прочетох обаче статията ви и реших, че трябва да се срещна с вас и да поговорим за възможностите, които „Бомон“ може да ви предложи за научноизследователската ви дейност.
	— Не искам никакви възможности от „Бомон“ — заявявам, по-бързо и по-отбранително, отколкото възнамерявам.
	Изпитвам мигновена благодарност, че сме сами — така както не искам никой тук да научи за лотарията, не искам и да се разчуе, че от „Бомон“ се опитват да се свържат с мен. Когато получих онези имейли, ги изтрих почти незабавно, както правя с всички писма от потенциални работодатели. _Тук_ съм щастлива и не искам никой от колегите ми дори за миг да си помисли, че не е така.
	Той отново се усмихва и просто… Ъгх. Трябва да го разкарам оттук; ужасен е за самосъхранението ми.
	— Мисля, че се досетихме по мълчанието ви — казва, — но се боя, че просто не можем да се откажем, без да сме имали възможност да ви обясним точно какво сме готови да направим за вас.
	Оглежда се из лабораторията, докато го казва, и аз правя усилие да не потръпна: е, добре, може и да е адски чиста, но определено не е най-съвременната лаборатория на света, а в очите на някого, изпратен от „Бомон Матириълс“, вероятно изглежда направо допотопна. Доктор Сингх, най-скоро назначеният член на катедрата, макар да е тук от десет години, я наследи — най-старата лаборатория във факултета, тя се намира в част на сградата, в която отоплителната система е ненадеждна, а подовете никога не са били сменяни.
	— Тук имам всичко, от което се нуждая — казвам, ала точно в този момент от разнебитения стоманен шкаф се откъсва още една дръжка и тупва върху прокъсания, избелял линолеум. — Искам да кажа, с изключение на свестни дръжки.
	По дяволите! Тази трапчинка.
	— Бихме могли да се погрижим за това.
	— Сигурна съм, че бихте могли.
	Пъхам пръст в дупката, оставена от своенравната дръжка, и отварям вратичката.
	— Както, сигурен съм, знаете, че най-модерно оборудване е най-малкото, което сме готови да предложим, за да ви привлечем в екипа си. В „Бомон“ работим над сплави, които са тясно свързани с вашата научноизследователска дейност, и смятаме, че едно сътрудничество между нас би било полезно и за двете страни.
	При тази пълна с клишета реч от мен се изтръгва съвсем неподобаващо на една дама пръхтене. Освен това прекрасно знам в какви технологии наливат по-голямата част от парите си „Бомон“ през последните пет години: петрол и оръжия. Не искам да имам нищо общо нито с едното, нито с другото. Работата ми открай време е да откривам слабости в стари материали, да изучавам дефекти в мостове и тръбопроводи, да мисля как да подобря онова, което вече съществува.
	— Нямам желание да допринеса по този начин — заявявам, докато връщам шишето с етанол на мястото му.
	— Много от учените, с които работим, реагират по този начин в началото, уверявам ви. Ала схемите на заплащане в „Бомон“ са много привлекателни — говорим за сериозно финансиране на работата ви. Нека ви заведа на обяд и да ви разкажа…
	В този момент го прекъсвам, отегчена от всичко, което иска да ми каже, макар да имам чувството, че бих могла да го гледам дълго, дълго време.
	— Разкажете ми за клаузата за конфиденциалност, която ще трябва да подпиша, така че да не мога да публикувам никакви резултати от изследователската си работа, които биха могли да ви ударят по джоба. Разкажете ми за сделката с Дявола, която ще се окаже това предложение, когато „Бомон“ използват работата ми за създаването на продукт, който ще навреди ужасно на околната среда, или пък оръжие, което ще продадете на държавата на невероятно висока цена? Разкажете ми за всички клаузи със ситен шрифт, според които имате право да прекратите договора ми, ако през следващите две години не изработя никакъв материал, който може да бъде патентован. Вижте, не се засягайте, Бен, но неслучайно избягвам всякакво частно финансиране в работата си. Има си причина да работя тук.
	— Двама от колегите ви имат зад гърба си корпоративно финансиране.
	Сякаш не го знам. И доктор Хароуей, и доктор Вагнер разполагат със солидна корпоративна подкрепа и техните лаборатории не са пълни с оборудване, покрито с наслоявана в продължение на петдесет години мръсотия. Ако печалбата ми от лотарията не би била просто капка в морето на онова, от което се нуждаем, за да се мерим с корпоративните джобове, бих я дарила цялата на лабораторията.
	— А факултетът по инженерство — продължава той — проучва възможностите за дългосрочно партньорство с индустрията.
	Усещам как присвивам очи насреща му. Типове като него са причината академичната научноизследователска дейност да се превръща — вече да _е_ — маша в ръцете на големите пари.
	— Нека ви попитам нещо за статията в „Международна металургия“ — казвам, изпъвайки се в целия си (честно казано, неособено висок) ръст. — Какво мислите за техниката, която използвах, за да подготвя пробите за топлинна обработка в третия етап на експериментите ми?
	Съвсем мимолетно е, но ми се струва, че го улавям: нещо като изненада проблясва в очите му, но той бързо си лепва изражение на хитра, _не-се-срамувам-че-ме-хвана_, дяволитост и аз подозирам, че Бен Тъкър никога не допуска да го хванат неподготвен. Свивам нехайно рамене.
	— Всъщност не ви виня. Статията не е предназначена за корпоративни читатели… нито пък някой като вас. Именно това е причината да не проявявам интерес към сътрудничество с компанията ви. Харесва ми да работя с хора, които наистина разбират какво правя и най-вече — какво искам да постигна.
	Той свежда очи за миг към дръжката на шкафа на пода. По дяволите, има толкова дълги мигли, тъмен контраст със светлата му коса, нещо, което е недопустимо да забелязвам в момент като този.
	Той вдига отново очи и ми се усмихва.
	— Харесвате ми — казва и аз настръхвам от изненада и немалко гняв.
	Защото това също е недопустимо. Какво си мисли — че ще се търкулна по гръб като някое куче и ще вирна лапи от благодарност, че съм получила малко мъжко внимание? Срещала съм такива като него; в първи курс в колежа водех записки на лекциите по обща химия заради такъв тип, без да си давам сметка като първа глупачка, че записките бяха единственото, заради което ми обръщаше внимание.
	— А това е мястото, на което се опитвате да замажете факта, че всъщност не сте прочели статията ми, и вместо това ми обяснявате, че у мен „има нещо“ и съм точно онова, от което „Бомон“ се нуждае?
	— Не. Това си беше просто моето лично мнение. Независимо от „Бомон“.
	Заявява го твърдо, по-убедително от всичко, което е казал досега.
	— Е, такива като вас са ми ясни и с ласкателство няма да стигнете доникъде.
	— Такива като мен?
	Усещам, че контролът върху разговора започва да ми се изплъзва мъничко, но е късно да се върна назад, така че продължавам:
	— Ами да. Появявате се тук, с този ваш… — правя пауза и махвам неопределено към тялото му — костюм. И това ваше лице, и… — Преглъщам остатъка. Просто искам да се махне оттук; боя се, че може да се появи доктор Сингх, някой от факултета или някой от завършилите студенти и ще се подмокри от шанса да се запознае с представител на „Бомон“, който очевидно предлага възможности за работа. — Вижте, наистина е мило от ваша страна да дойдете чак дотук. Ала аз прочетох всички онези имейли, така че имам някаква представа за онова, което предлагате. Просто наистина, ама наистина не проявявам интерес. И действително имам ангажимент.
	Той поема дълбоко въздух и кима. Кожата му е златистокафява, но въпреки тена виждам как бузите му порозовяват. Вината си е негова, да цъфне такъв лъскав и издокаран, но неподготвен. Изведнъж усещам мъничко вина, задето се държа толкова пренебрежително. Преди обаче да успея да кажа каквото и да било, той проговаря:
	— Разбирам. Аз… — Замълчава за миг, толкова, колкото да прокара ръка през косата си, а после довършва: — … съжалявам, че ви изгубих времето.
	Прави крачка напред, само една, протегнал ръка. Долавям някаква миризма, бор може би. Каквото и да е, определено не е това, което мога да предположа. С костюм като този бих очаквала някоя по-луксозна версия на онзи отвратителен одеколон, от който понякога долавям повей, когато някой от аспирантите се опитва да замаскира факта, че дрехите му не са особено чисти. Бен обаче мирише… чисто. Естествено.
	Мъжки.
	Улавям ръката му и я стисвам, забравила, че все още нося ръкавица. Той свежда поглед надолу и се засмива лекичко, а аз се опитвам да не се срамувам от тръпката, която пробягва по гърба ми при този звук.
	— Много ми беше приятно да се запознаем, госпожице Авърин — казва, след което се обръща и излиза от стаята също толкова тихо, колкото и на влизане.
	В продължение на минута просто се взирам след него, мъничко объркана, смутена. И друг път са се опитвали да ме наемат на работа, особено докато довършвах дипломната си работа, ала никога по този начин, никога от някой, изглеждащ като него. Едно нещо обаче беше съвсем същото — пронизващото чувство на страх при мисълта да напусна това място; да започна наново. Не мога да го сторя пак; правила съм го предостатъчно.
	Свалям си ръкавиците и лабораторната престилка и поглеждам към часовника. Нямам време да се разсейвам с неща като Бен Тъкър или с прекомерната си реакция на предложението му. Ако има ден, в който последното, от което се нуждая, е да се чувствам заплашена от някаква промяна, това е днес.
	Днес е денят, в който ще сбъдна милионерските си мечти.

	* * *

	— Давам му четворка — заявява Зоуи, надничайки през задния прозорец към малкия обрасъл двор — по скалата от истинска дупка до десетка.
	Събота сутрин е и аз съм собственица на къща от по-малко от двадесет и четири часа. Прекарах по-голямата част от вчерашния следобед в кантората на брокера, подписвайки документи, изготвени очевидно от Сатаната, след което се върнах тук сама, за да огледам мястото отново и да оставя няколко кашона… както и, предполагам, да се подготвя за тази сутрин, когато за първи път ще покажа новото си жилище на двете си най-добри приятелки.
	Когато започнах да си търся къща, Зоуи и Гриър ми помагаха да преравям уебсайтовете на различни агенции за недвижими имоти и дойдоха с мен на цял куп огледи. И двете имаха свое мнение за това какво ми трябва: апартамент, според Зоуи, която особено настойчиво ме убеждаваше за своята луксозна сграда в центъра, докато Гриър твърдеше, че си ме представя в място с голям двор, където да ми е по-широко.
	Оценявах мненията им, наистина ги оценявах. През последните две години, от нощта, в която буквално (и страшно забавно) се бяхме сблъскали пред входа на апартамента ми (Гриър, прибираща се вкъщи от магазина за домашни любимци, понесла найлоново пликче, пълно с вода, в която плуваше златна рибка; Зоуи, крещяща в телефона си пред студиото за йога до заведението на Бети, и аз, мъчеща се да пропъдя един прилеп от коридора, размахвайки четка за коса), Гриър и Зоуи се бяха превърнали в мои довереници, съучастнички и опора. Моето семейство. Ала покупката на тази къща беше толкова важна за мен, толкова лична, че се боях гласът ми да не се изгуби в цялата бъркотия. Освен това от мига, в който се преместих в Бардън и минах през историческата му част, знаех, че един ден искам да живея в _този_ квартал, в южните покрайнини на това средно голямо градче. Мисля, че протаках, докато не видях една от редицата къщи в стил „кралица Ан“ обявена за продан. Когато това стана, отидох на оглед сама, с искреното намерение да им се обадя и да я видим заедно някой друг път.
	Само че къщата беше в лошо състояние — щеше да се нуждае от много работа, от много наети хора, много планиране и търпение. Боях се, че те ще ме разубедят, така че направих оферта още в същия ден и устоях на настояванията им да им я покажа чак до днес, когато се нанасям и камионът на компанията по преместване вече е отпред, натоварен с кашоните, които взе от предишния ми апартамент тази сутрин.
	Ако приятелките ми са мъничко скептични, като нищо е по моя вина. Както и защото тази къща вероятно наистина е за четворка.
	Гриър цъка с език и смушква Зоуи в гърба.
	— Кит, красива е наистина. И недей да слушаш Зоуи; тази сутрин й се обади майка й, а знаеш какво означава това.
	Зоуи махва пренебрежително с ръка.
	— Нищо ми няма. Просто огърлицата ми от чесън не работи по телефона. Както и да е Кит-Кат, само се шегувам. Къщата е страхотна.
	Усмихвам се на мекото й одобрение, ала днес имам нужда от нещо повече. Така де, двама мъже тъкмо качват матрака ми на горния етаж — няма връщане назад.
	— Наистина ли мислиш така?
	Трудно е, докато стоя в кухнята, отново да изпитам спокойното, щастливо чувство, което ме обзе, когато за първи път видях къщата. Не бях сляпа за проблемите и нуждата от сериозен ремонт, ала просто _знаех_. Почувствах сигурност, каквато не бях изпитвала друг път, освен може би когато за първи път реших уравнение по термодинамика. Сега обаче виждам разнородните шкафове, някои от които са пребоядисвани толкова пъти, че вратичките им не се затварят, белещия се ламинат на плота, подовете, покрити с винилови плочки. Като лабораторията е, но по-лошо.
	Зоуи обвива ръце около мен и ме целува звучно по главата, преди да се отдръпне и да се отправи към трапезарията. Двете с Гриър я последваме.
	— Наистина го мисля. Съвършена е за теб. Можеш да я направиш точно такава, каквато я искаш.
	— Вече го виждам. — Гриър бавно се завърта в кръг. — Светлината, струяща през това изобилие от прозорци, камината в предната стая, всички тези дървени повърхности — почистени и пребоядисани. Накрая мястото може да се появи в някое списание.
	Идеята изобщо не ме привлича. Това ще бъде моето убежище, за мен и хората, които обичам. Докато гледам как Зоуи и Гриър обикалят из стаите, поспирайки пред големия, разкошен еркерен прозорец в предната част на къщата, внезапно усещам как нещо ме задавя. _Наистина го направих_, помислям си. _Имам дом._
	Между раждането ми и деня, в който напуснах дома си на осемнадесет години, живях в шестнадесет различни апартамента. Те всички, до последния, бяха ужасни, в различна степен. В първия, който си спомням, нямаше отопление и понякога по-големият ми брат, Алекс, палеше огън в мъничката скара, която беше намерил в един контейнер за боклук, и ние се сгушвахме около нея и заспивахме, облегнати един в друг. Шест от тях имаха общи душове; когато поемех по коридора, притиснала калъп сапун и хавлия до гърдите си, Алекс вървеше след мен и стоеше пред вратата, без да пуска никого да влезе, докато не приключа. През цялата ми тринадесета година имахме дървеници, от които не можехме да се отървем, каквото и да правим. Когато бях на шестнадесет години, в продължение на шест месеца живяхме в съседство с психично болен мъж, който чукаше на вратата ни по всяко време на денонощието, крещейки как се надявал баща ми да ослепее, как знаел, че съм курва, а Алекс бил шпионин на руското разузнаване.
	Най-лесните премествания бяха онези, при които оставахме в същия училищен район, в същия радиус от няколко мили. Докато постъпя в гимназията, Алекс вече работеше и имаше по-голямо влияние върху това къде се местим, ала през по-голямата част от детството ми се научих да очаквам стреса от това по средата на учебната година да имам нов учител, нови съученици, нов път до училище, всичко. Учителите ме хвалеха за приспособимостта ми или, понякога, когато се преместех в клас, който беше по-назад с материала от предишния, за това колко търпеливо изчаквах останалите деца да овладеят нещата, които аз вече знаех.
	Всеки път, когато се местехме, баща ми, лъхащ на алкохол и цигари, ни обещаваше, че е за последен път. Ала, общо взето, с Алекс бяхме невидими за него, особено аз — напомняне от плът и кръв за онова отчаяно време, след като първата му съпруга, майката на Алекс, бе починала, когато се бе опитал да изживее отново любовта, изпитвана към нея, с млада, тиха сервитьорка, която беше срещнал в едно казино.
	Добрите безплатни психолози в колежа бяха помогнали, но едва преместването ми тук (работата с доктор Сингх, запознанството със Зоуи и Гриър, това, че се влюбих в града) ме накара да почувствам, че съм намерила място, където да се установя, където няма да трябва да се мъча отчаяно да остана, където мога да престана да броя натрапчиво пукнатините по тротоара между автобусната спирка и където и да се намираше долнопробният блок, в който живеех. Да бъда тук, в мой собствен дом, ми се струва истинско чудо.
	— Господи, такава си _късметлийка_ — казва Зоуи, докато един от хамалите влиза, понесъл два кашона към горния етаж. — Мястото ще е пълно със секси строителни работници. Може ли да ти идваме на гости? Може да се мотая тук, докато си на работа. Да _надзиравам нещата_.
	Смея се на начина, по който мърда многозначително с вежди.
	— Не. Няма да подлагаш работниците ми на тормоз.
	— Все ми разваляш удоволствието — негодува тя, гледайки как друг от работниците поема по стълбите.
	— Това, което най` ми харесва — казва Гриър, облягайки се на перваза на еркерния прозорец, — е, че имаш нещо друго, върху което да се съсредоточиш, освен работата си.
	— Да! — възкликва Зоуи и плясва с ръце.
	— Все още ще ходя на работа, момичета.
	Това е нещо като лайтмотив, тревогата им, че работя твърде много. Според мен никоя от тях не вярва, че някога ще се променя, но то се е превърнало в начина, по който изразяват обичта си към мен, а аз тайничко се наслаждавам на загрижеността им. Да се виждам с Гриър и Зоуи, да спазваме традициите, които си създадохме през годините, откакто се познаваме, вероятно ме предпазва от смущаващата ми склонност да работя твърде много, да оставя научноизследователската си дейност да ме погълне. Виждала съм пълната отдаденост на някои от колегите ми, начина, по който работата диктуваше живота на мнозина от професорите ми. Една от причините за изборите, които съм правила (да не се издигна в професията си, да си остана лабораторен техник), бе точно за да избегна подобна съдба. Естествено, имаше и други причини като онези, които изтъкнах пред Бен Тъкър вчера.
	Неочаквано усещам как лицето ми пламва при мисълта за него. Онази трапчинка. Онези дълги, дълги ресници.
	Прокашлям се, пренебрегвайки тези неканени, нежелани мисли.
	— Някои от нещата ще свърша сама — заявявам. — По-лесните, може би част от работата по двора. Пък и да помагам на работниците, също е работа.
	— И ние ще се включим — казва Гриър. — Всичко, от което имаш нужда.
	— Всичко, което не предполага да навлека облекло за биологична защита — добавя Зоуи, измервайки с подозрителен поглед петно от мухъл върху стената до радиатора. — Но с всичко останало, естествено.
	В този миг нещо изскърцва тихичко и Гриър се накланя леко напред от мястото, където е седнала.
	— О! О, съжалявам — казва и скача.
	Первазът се е отделил мъничко от прозореца и когато се вглеждаме по-отблизо, виждаме, че дървото е започнало да загнива. Още нещо, което се нуждае от ремонт.
	Аз обаче се усмихвам. Проблем в собствената ми къща, който мога да оправя, с най-добрите ми приятелки до себе си? Не мисля, че някога съм се чувствала повече като милионер.


>	Глава 2
>	Бен

	_Имам работа за теб_, бяха думите му.
	Свалям още една купчина оловни плочи от каросерията на пикапа, мъчейки се да не ги тръшна върху палетата, както ми се иска.
	_Няма да бъде трудно_ — бе продължил. — _Дори няма да ти отнеме цял ден._
	Друга купчина плочи, друг неособено успешен опит да не си го изкарам на тях.
	_Вече на няколко пъти осъществихме контакт_ — уверяваше ме. — _Основата е положена._
	Намествам плочите, които съм свалил, и се обръщам към каросерията на пикапа, която все още е пълна до половината. _Мамка му_ — мисля си. — _Цяла сутрин, ще се занимавам с това._ Чувствам се неспокоен и раздразнен и тази работа ще помогне. Бесен съм заради вчера, притеснявам се за татко и съм буден от четири сутринта, защото трябваше да шофирам в продължение на осемдесет километра, за да натоваря всички тези плочи и да ги върна обратно. Почти е смешно — на тридесет и една години съм и съм у дома, за да се грижа за него, а татко все още ме командва из склада, сякаш съм служител, на когото плаща по петдесет долара на седмица.
	Странно обаче, изобщо не ми е до смях.
	Чувам приглушения звън на телефона от задния ми джоб и знам, че е Джаспър, защото от вчера насам ме търси три пъти, но аз не вдигнах нито веднъж. Вече е адска жега, а е едва десет сутринта и ръцете ми са уморени от всичкото вдигане и сваляне.
	Решавам, че е най-добре да го направя, за да ми се махне от главата, така че си свалям ръкавиците, мятам ги в каросерията и вадя телефона си. Просто за да съм сигурен, поглеждам екрана, преди да кажа:
	— Джаспър, ти си задник.
	— Ама че поздрав за най-добрия ти приятел, Тъкър.
	— Това заслужаваш. Бесен съм, Джас.
	Устоявам на порива да изритам палетата до себе си. Макар да успявам да се сдържам пред татко, да бъда отново тук, като че ли събужда всичките ми юношески инстинкти.
	— Предполагам, че нещата с Авърин не са минали добре?
	— Правилно предполагаш.
	— По дяволите. „Глобал Кем“ са се добрали до него преди нас.
	В гласа на Джаспър се долавя раздразнение. „Глобал Кем“ са най-сериозната ни конкуренция и винаги се опитваме да привлечем едни и същи талантливи учени.
	Изсмивам се саркастично. Това вероятно би било по-лесно — ако си имах работа с „Глобал Кем“, бих могъл да изиграя ролята на доброто ченге. Ала онова, което се случи вчера — не съществуваше сценарий, в който Е. Р. Авърин да ме види като нещо добро.
	— Тя не е него — сопвам се. — Искам да кажа, тя е… госпожица Авърин, тя е тя. Звуча нелепо.
	— О! — възкликва Джаспър и аз с изненада усещам, че ме жегва раздразнение при споменаването на името й.
	От снощи се дразня на себе си, задето се издъних по този начин с нея, но според мен Джаспър може да поеме по-голямата част от вината.
	— Трябваше да я проучиш — казвам му.
	— Това е по твоята част.
	— Не и сега. Казах ти, имам нужда от няколко месеца тук, за да се оправя с татко. Обаждаш ми се и казваш, че трябва да привлека потенциален служител, който живее в града, окей. Трябваше обаче сам да свършиш предварителната работа.
	Изпускам дъха си особено раздразнено и подпирам телефона между ухото и рамото си, за да си сложа едната ръкавица. Прекалено съм ядосан, за да стоя тук и да не правя нищо. Това, което казах на Джаспър, е вярно само отчасти. В отпуск по семейни причини съм, докато татко се възстановява, а Джаспър ме помоли да му направя специална услуга, докато съм тук. Ала преди да замина, се съгласих да не се откъсвам напълно от работата, да върша колкото се може повече неща по телефона и след като приех тази задача, би трябвало да съм толкова внимателен, колкото съм обикновено, когато се опитвам да привлека някого на работа при нас. Всичко, с което разполагах, преди да отида да видя Авърин, бе онова, което Джаспър ми каза (магистърска степен по материалознание, работи като лабораторен техник в катедрата по материалознание и има впечатляващ брой публикации в областта, от която „Бомон“ се интересува — високо издръжливи метални сплави от онези, които бихме могли да използваме в строителните си материали), както и малкото информация, която успях да открия за около час търсене в гугъл, преди да отида на срещата. Нищо от сведенията, качени за нея в интернет, не съдържаше каквито и да било лични подробности — никакви снимки, никакви профили в социалните медии, а в профила й на страницата на университета имаше единствено дълъг списък с публикации и нито една снимка.
	Достатъчно лошо беше това, че не си бях направил труда да прочета дори една от тях. Още по-лошо бяха прибързаните заключения, които си бях направил — решил бях, че Авърин трябва да е на поне четиридесет и няколко години, за да има такъв брой публикации.
	И че е мъж.
	Тя не беше нито на четиридесет и няколко години, нито мъж. Честно казано, бях я взел за аспирантка. И то адски привлекателна — когато я видях за първи път, устата ми пресъхна, а връхчетата на пръстите ми потръпнаха. Беше толкова кофти ход от моя страна, толкова колосална грешка на прибързани заключения, че все още ме обземаше парещо чувство на срам, когато се сетех за това. Запазих хладнокръвие, докато стоях пред нея (страшно ме бива в това), но още тогава знаех, че съм се издънил, и по някаква причина усещането, че съм се издънил с нея, беше особено ужасно.
	— Как е той? — пита Джаспър и звучи искрено загрижен.
	— Голям инат е и здравата ме юрка. Което, предполагам, означава, че е окей. Все още не си е възвърнал цвета на лицето, но с всеки изминал ден е малко по-добре.
	— Прибра ли го у дома?
	— Да. В четвъртък.
	Оставям думите ми да отекнат, наслаждавайки се на мълчанието на Джаспър. В четвъртък, денят, в който той ми се обади, настоявайки да се видя с Авърин възможно най-скоро, аз помагах на сериозно пострадалия си баща да бъде изписан от болницата и да се настани в къщата, в която бях прекарал последните три дни, подготвяйки се за неговото пристигане, местейки мебели, монтирайки рампи и ръкохватки до ваната и тоалетната чиния.
	Шибаният Джаспър.
	— Съжалявам — казва той. — Наистина.
	На всеки друг това вероятно би се сторил хладен, почти символичен жест. Ала Джаспър почти никога не се извинява и когато го каже, действително го мисли. А и мога да му простя, задето не разбира — той няма свое семейство и общо взето, единственото, което прави, е да работи. Отхвърля със смях шегите на хората в офиса, че бил като робот, машина, ала аз знам, че те го жегват; знам, че се старае.
	— Авърин не иска да има нищо общо с „Бомон“ — казвам, насочвайки разговора натам, където той няма да се чувства така неловко.
	— Опитай пак — заявява той и аз не мога да не се разсмея на това колко бързо се върна във форма.
	— Сериозно говоря, Джас. Оставяйки настрани факта, че се издъних тотално по време на срещата ни, не мисля, че тя проявява какъвто и да било интерес към онова, с което се занимаваме.
	Спомням си начина, по който махна с ръка към мен, застанала на прага, и каза: _Този ваш костюм. Това ваше лице._
	— Костелив орех. Но това не означава, че е невъзможно. Справял си се с много такива случаи.
	Действително е така. Всъщност трудните случаи са моят специалитет. Преди два месеца привлякох един тип, който притежаваше четири медицински патента, които „Бомон“ искаше да развие. Работеше като професор в университета от петнадесет години, изкарваше добри пари, съпругата и децата му бяха щастливи и уседнали в града, където живееха. Имаше най-модерно обзаведена лаборатория в университета и аспиранти, които работеха здраво за него. Нямаше никаква причина да променя каквото и да било.
	Докато аз не го убедих в обратното.
	Повечето хора смятат, че да наемаш служители, се свежда до едно или две главни неща: парите обикновено са най-важното или местоположението — да убедиш някого, че ще се премести на по-хубаво място, с повече възможности, по-хубав климат, каквото и да е. Само че е по-сложно от това. Онези, които наистина ги бива в тази работа, научават възможно най-много за живота на обекта си, разглеждат го в цялата му оплетена, понякога хаотична личност. Добрият експерт по подбор на персонал знае, че хората може да се преместят заради пари или местоположение, ала остават по ред причини — политика, партньори, спортната сцена, парковете за кучета, добра местна книжарница. „Бомон“ има клонове в седемнадесет щата и аз ги познавам из основи; познавам офисите и хората, които работят в тях; познавам заобикалящата ги среда, местата за пазаруване, най-добрите училища в района. Знам всичко, което би могло да привлече един потенциален служител, всичко, което би могло да го отблъсне.
	Обикновено.
	— Изглежда различна — казвам, докато подреждам оловни плочи.
	— Слушай! След като се чухме, отново се видях с Грег. — Гласът на Джаспър е сериозен. Грег оглавява отдела за „Изследвания и развитие“ и на практика ни е шеф, макар че с Джаспър се радваме на по-голяма независимост в работата си, отколкото който и да било друг в корпоративния сектор. — Решил е, че трябва да имаме Авърин на всяка цена. Каза, че ако успеем да я привлечем, ще отмени клаузата, забраняваща да работим същото другаде.
	_Мамка му._ Изпускам една плоча.
	Ако успеем да се измъкнем от тази клауза, с Джаспър най-сетне ще имаме своя шанс, онова, към което се стремим през последните седем години. Да бъдем независими, да открием своя собствена консултантска фирма — вместо да работим за една-единствена компания и да набираме персонал за тях, можем да го правим за себе си. Да търсим таланти и да ги привличаме към различни компании. Един вид спортни агенти за учени. Ще работим по целия свят. Ще си създадем контакти навсякъде.
	Именно клаузата, забраняваща ни да работим същото другаде, ни задържа в „Бомон“, освободим ли се от нея, всичко това може да стане реалност.
	Ако успея да привлека Авърин.
	— Ще го направя — заявявам.
	Но още докато го изричам, си спомням решително стиснатите й устни, проницателния поглед, с който ме измери. Гледаше ме така, сякаш бях дошъл да открадна яйцата от гнездото й, и макар да съм си имал вземане-даване с обекти с всеотдайно отношение към работата си, изпитах чувството, че има още нещо в начина, по който тя ме виждаше като заплаха.
	— Имаш ли план?
	— Не — отвръщам откровено и вдигам парчета от плочата, която изпуснах. В момента животът ми е истинска бъркотия покрай това, че съм далеч от офиса и се грижа за баща си. И все пак от седем години (дори повече) си скъсвам задника от работа именно за да получим подобен шанс. Ако за да го получа, имам нужда от Авърин, ще открия начин да си спечеля благоразположението й, пренебрегвайки неудобния и напълно непрофесионален ефект, който тя оказва върху мен. — Но ще си създам такъв.

	* * *

	До седем вечерта вече съм в къщата на баща ми, но тялото ми има чувството, че е полунощ — от години не е било подлагано на такъв тежък труд. В Тексас работя, докато не капна от умора, и макар че ходя във фитнеса почти всеки ден, то изобщо не може да се мери с това да работя в склада цял ден, да се изправям и да вдигам, да пренасям и подреждам, да мъкна.
	Баща ми пострада тъкмо докато вършеше подобна работа и аз усещам как ме връхлита нов прилив на вина. Тя не ме напуска, откакто си тръгнах от дома, но не може да се сравнява с онова, което изпитах, когато получих обаждането от болницата миналата седмица. _Баща ви е претърпял нещастен случай_, бе казала сестрата и аз трябваше да я помоля да повтори просто за да успея да го осмисля. Шарън, съседката на баща ми, която работи за него в склада, е до печката в кухнята и разбърква нещо, от което се носи апетитно ухание.
	— Картофи и праз — казва, докато оставям портфейла и ключовете си върху плота. — Искаш ли?
	— Благодаря, Шарън. Той как е?
	— Мисля, че днес тероризира медицинската служителка. Накара я да разглоби някакъв часовник, който се опитва да оправи. Когато пристигнах, тя каза, че дори не й позволил да го измие с гъбата, както трябвало да направи.
	_Мамка му_ — казвам си. — _Май аз ще трябва да го измия с гъбата._
	— Утре ще се обадя в медицинската служба и ще се извиня.
	Ще имаме нужда от услугите им само през първата седмица след изписването му, но искам да останем в добри отношения.
	Шарън свива рамене.
	— Мен ако питаш, накрая тя май нямаше нищо против. Попита къде да остави инструментите, за да продължи да работи върху часовника, когато утре дойде отново.
	Изкисквам се, представяйки си го. Баща ми е ексцентрик, в това няма съмнение, но освен това е адски чаровен и винаги успява да накара хората да се интересуват от нещата, от които е обсебен той. Докато растях, любимите ми дни в склада бяха, когато пристигнеше някой лъскав, богат клиент, търсещ нещо в отлично състояние, скъп бюфет или полилей. Достатъчно беше да поговори с баща ми двадесетина минути и ето че вече беше влюбен в някаква развалина, за чието възстановяване щяха да са нужни цял куп пари и работа. „Известно време ще ви е противно — казваше им той, — но в крайна сметка ще го заобичате още повече, защото преди сте го мразили.“
	— Добре ли си? — пита Шарън и ми подава купичка със супа.
	Поемам я с благодарност; познатото усещане от присъствието на Шарън тук ми действа успокояващо. Тя се нанесе до нас три години след като майка ми си тръгна, и в началото май се страхувах от нея. Беше висока метър и осемдесет и пет, почти винаги носеше стари бейзболни тениски и дънки и два месеца след като се нанесе, вече беше построила гараж в двора си съвсем сама. С баща ми спореха за инструменти и автомобили, и политика, ала тя беше най-добрата му приятелка и определено се грижеше за мен по-добре, отколкото собствената ми майка.
	— Добре съм. Просто имаше доста работа в склада.
	— В събота винаги е така — казва тя. — Аз ще отворя и ще затворя утре, така че да можеш да останеш с него вкъщи. Медицинската помощница ще бъде тук предобед, в случай че ти се наложи да излезеш.
	— Шарън — поемам си дъх след първата лъжица от вкусната й супа, — ти си нашето спасение.
	— Не ставай идиот. Това е просто супа. А и обикновено работя в неделя.
	— Окей — казвам, защото познавам Шарън; ако й благодаря твърде много за храната, като нищо ще сложи слабително в следващото ястие, което ми приготви, просто за да ми даде урок.
	Хапвам още няколко залъка, след което оставям супата върху кухненската маса, за да си взема бира.
	— Майка ти се отби за малко днес — казва Шарън зад мен и аз се радвам, че съм заврял лице в хладилника, защото имам време да си оправя изражението.
	Видях майка си в болницата по-рано тази седмица и както става обикновено с нас, срещата беше адски неловка. Родителите ми вероятно имаха една от най-дружеските раздели в историята на разводите, въпреки че майка ми си тръгна от тази къща и начаса се нанесе в луксозния апартамент на един от партньорите в юридическата кантора, където работеше като правен асистент. Когато с татко отидохме на сватбата й, едва година по-късно, той я прегърна и се ръкува с Ричард, като че отиде на сватбата на отдавнашен приятел, никакви лоши чувства. Понякога идваше на ежеседмичните ми вечери с мама, за да си побъбрят. Хубавото в тези случаи беше, че не се налагаше да говоря много.
	— Това е добре.
	Отварям една от скапаните бири на баща ми и се облягам на плота.
	— Бен, _наистина_ е хубаво.
	— Нали това казах. — Шарън също се разбира с майка ми. Всъщност всички се разбират с нея. Аз съм единственият задник, който й има зъб, и въпреки че правя всичко по силите си (обаждам й се през седмица-две и винаги се виждаме, когато съм в града), все още се чувствам точно толкова напрегнат и изпълнен с негодувание, колкото и като дете. — Най-добре си върви, Шарън. Почини си преди утре.
	— Не ми казвай какво да правя — сопва се тя, но вече бърше ръце в кърпата и се отправя към вратата. — Хенри! — провиква се с онзи свой гръмогласен, дрезгав глас, който винаги е изненада, караща ме да се усмихна. — До утре. Не забравяй да вземеш слабителното, което медицинската служителка остави!
	Аз потръпвам, а баща ми извиква в отговор:
	— Ще ти се обадя утре сутринта, за да ти кажа дали е подействало!
	Тя прави физиономия насреща ми.
	— Късмет.
	Отпивам глътка бира и почти съм извадил още една за татко, но се сещам, че той не може да пие, докато взема болкоуспокояващи. Вместо това напълвам чаша с вода и се отправям към дневната, където той седи в креслото си, а върху поднос пред него са разпръснати части от часовник. Лявата му ръка, натежала от гипса, който ще бъде махнат след две седмици, почива до стомаха му, придържана от превръзка, но той човърка из парчетата, доколкото му е възможно, с дясната си ръка, която е бледа и трепереща.
	— Хайде, татко — казвам, — да приберем това.
	— Мълчи или ми помогни с нещо — отвръща той, но аз му вземам подноса, придърпвайки го към себе си, преди да се отпусна тежко на дивана.
	Той изсумтява недоволно и се раздвижва леко в стола си.
	— Искаш ли да го вдигна за известно време? — питам.
	Освен лакътя и ключицата, татко си счупи и пищяла, а от коляното надолу левият му крак е обхванат в дебел, черен ботуш, подплатен с модерни надуваеми торби, целящи да стабилизират костта, в която сега има титаниев пирон и цял куп болтове.
	Той отхвърля предложението ми, махвайки с ръка, и аз виждам усилието, което му коства да остане буден. Дори в болницата се бореше със съня, мъчейки се да се придържа възможно най-близо до дългогодишната си рутина: да заспива в девет и да става в пет. В болницата най-много помагаше да му говоря, докато се унесе, така че решавам да сторя същото, за да избегна спора. Ако се наложи да го отнеса в леглото, ще го направя, но това вероятно ще разбие сърцето ми. Да видя баща си, моя силен, несломим баща, в това състояние, е нещо, за което не бях готов.
	Разказвам му за деня си в склада, описвам му плочите, които взех днес и които, ако не се брои онази, която счупих, докато говорех с Джаспър, са в отлично състояние, и вероятно ще са достатъчни за покриването на целия покрив на неголяма къща, добра печалба, ако успеем да намерим строителен предприемач, който да проявява интерес. Да говоря за склада, май не е най-добрият начин да го приспя, защото той изглежда по-буден, отколкото съм го виждал през последните няколко дни. Използвам разговора, за да го увещая да стане и да се отправим към банята, говорейки колкото заради него, толкова и заради себе си. Не е толкова неловко да му помогна да се съблече и да го сложа на тоалетната чиния, ако говоря през цялото време, докато стоя пред вратата и го чакам да свърши.
	Настанявам го в леглото и го карам да си вземе лекарствата, след което той отпуска глава върху възглавниците, които съм натрупал на висока купчина. Сън в седнала позиция през първите дни след операцията, каза лекарят, а вярвайте ми, аз си водих бележки. Татко изглежда уморен от всички тези усилия, съпътстващи лягането.
	— Няма да имаш неприятности в работата, задето си тук, нали?
	— Татко, вече говорихме за това. Всичко е наред.
	Настанявам се в стола, който придърпах до леглото му, преди да го доведа вкъщи. Ще остана, докато заспи; дори купих бебефон, но съм го пъхнал под леглото, за да не знае.
	— Не ми излизай с тези. Знам, че си адски важен в твоята работа.
	Замислям се за това колко важен бих могъл да бъда, ако с Джас се отървем от онази клауза, ако успеем да започнем свой собствен бизнес.
	— Вчера имаше да свършиш нещо, нали? — пита той.
	— Аха. Отидох да се срещна с някого, когото бихме искали да наемем. Тя… не прояви особен интерес.
	— Мислех, че просто обикаляш насам-натам и се опитваш да купиш хората с огромни заплати. — Само че се усмихва, закача се с мен. — Тя не харесва ли парите?
	— Мисля, че не харесва мен — отвръщам.
	— Не мога да кажа, че я виня. С тази твоя грозна мутра.
	— Ревнуваш ли, старче? — подкачам го и той се смее, задъхвайки се леко.
	В крайна сметка му разказвам за срещата си с нея, но дори не се съсредоточавам върху важните неща; пропускам частта, в която я обидих, вземайки я за някой друг. Вместо това я описвам — разказвам му за предпазните очила, които носеше над обикновените си очила с черни рамки, за начина, по който можех да видя тъмния, наситен цвят на очите й дори през тях. Разказвам му как не беше по-висока от стоманената рамка, която почистваше, как лабораторната й престилка й беше прекалено голяма и беше навила ръкавите на дебели маншети. Не правя нищо, което би ми помогнало да си съставя план.
	— Луда учена — измърморва татко и това е добре — започва да му се доспива.
	— Аха — казвам, ала лабораторията й беше чиста, почти плашещо чиста, при положение че повечето лаборатории, които съм посещавал, изглеждаха в състояние на постоянен хаос. — Оборудването й беше доста старо, нещо, за което няма да й се налага да се тревожи, ако дойде да работи за нас. Докато бях там, счупи един от старите си шкафове; изглеждаше така, сякаш бе изработен по времето на проекта „Манхатън“.
	Татко се оживява и очите му се обръщат към мен.
	— Какво счупи?
	Типично, именно детайлът, за които татко ще се залови.
	— Стоманен шкаф. Счупи дръжката на вратата. Като че ли беше свикнала — използва въже, за да отвори две от другите врати.
	— В склада вероятно имам дръжки. Подобни шкафове с лопата да ги ринеш.
	Замислям се за това, чудейки се какво ли ще си каже Авърин, ако се появя с дръжки за шкафовете й като извинение. Вместо например да си посипя главата с пепел и да се върна, след като съм прочел всичките й статии, което всъщност заслужава като извинение. Вероятно би трябвало също така да напиша имейл на преподавателката си по изследвания на пола от първи курс и да се извиня, задето съм проявил сексистко предубеждение, просто заради принципа.
	— Хмм — казвам, ала забелязвам, че дишането на татко е по-дълбоко, а очите му са затворени.
	Облягам се в стола и потръпвам, когато той изскърцва шумно.
	Татко изглежда толкова малък в леглото си, което е нелепо, защото със своите метър и деветдесет той е точно толкова висок, колкото и аз, и е в добра форма заради физическата работа, която върши. Чудя се дали има нещо общо с това, че отново съм в тази къща, и как, когато си тръгнах преди единадесет години, все още бях свикнал да бъда дете, и всичко, включително и той, ми се струваше по-голямо от мен. Не че оттогава не съм се връщал никога повече; идвам си два пъти в годината, а татко ми гостува горе-долу по веднъж на две години. Ала знанието, че този път ще остана по-дълго, вероятно промени перспективата ми.
	— Стига си ме зяпал — казва той, без да отваря очи.
	— Мислех, че спиш.
	— Нямам нужда от публика. Върви си в леглото; дразниш ме.
	Засмивам се — това е типичната му, жизнерадостна грубост.
	Изправям се и оглеждам всичко за последен път, уверявайки се, че има вода до леглото, възглавница под лакътя и че превръзката му не се е разместила.
	Потискам внезапния порив на емоция. Трудно е да не гледам на това падане като на повратна точка, момент, в който двамата с татко трябва да започнем да говорим сериозно за това какво ще стане с него в бъдеще. Да, той е само на шестдесет години и макар да няма намерение да се пенсионира, възстановяването от злополуката ще го принуди да забави темпото.
	Да мисля за тези неща сега, след деня, който имах (след седмицата, която имах, честно казано), ми се струва прекалено изтощително, а няма как да бъда от полза на татко, ако съм прекалено уморен, за да виждам нещата ясно. Гася осветлението и се отправям към стаята си, твърдо решен да посветя остатъка от умствената си енергия на това да премисля какво става с „Бомон“, с Джаспър, с Е. Р. Авърин. Да имам работа тук, ще ми помогне да си отвлека мислите, ще ме държи в равновесие, докато се грижа за татко.
	Включвам бебефона и го слагам на нощното си шкафче. Слушам дишането на татко, докато сам не потъвам в сън без сънища.


>	Глава 3
>	Кит

	В понеделник вечер, изморена от уикенда, пълен с разопаковане, както и от дългия работен ден, аз съм сама в къщата и ям поръчаната по телефона храна на масата в трапезарията, върху която все още има няколко неразопаковани кашона. Звучи потискащо, но за момиче, което никога не е имало място, което да нарече свой дом, това е точно от каквото имам нужда и аз щастливо прелиствам любимия си брой на местния алтернативен седмичник, който купувам почти религиозно всеки понеделник, откакто се преместих в града. Това е най-хубавият брой, ежегоден списък на всички любими на жителите на Бордън неща — от козметички до кардиохирурзи. Мечтая си (което си е почти абсурдно) един ден да знам за това място достатъчно, че да мога да се нарека дългогодишна жителка. Да мога да препоръчвам любимото си заведение за хамбургери или механик, или дерматолог.
	В този момент, докато седя в историческата си къща, в квартала, който много отдавна избрах като любим, се чувствам с една стъпка по-близо до това да стана местна жителка някъде! Усещането е толкова хубаво, че се засмивам и звукът отеква сред все още голите стени на къщата.
	Именно това ехо ме мотивира да разопаковам още малко. Зоуи и Гриър бяха истински героини през уикенда и ми помогнаха да подредя най-важните стаи — кухнята, спалнята ми, банята на горния етаж. Трапезарията обаче оставих за по-късно, тъй като искам да се заема с нея сама. Тук се намира една от любимите ми, отличителни характеристики на къщата — вградени шкафове, с извити стъклени врати в горната част и рафтове в долната. За разлика от всичко останало, те изглеждат така, сякаш съвсем наскоро са се погрижили за тях — покрити са с пресен слой бяла боя, полиците са здрави и чисти.
	Ала докато разопаковам няколко от чаените чаши и съдовете за поднасяне на храна, които имам, става болезнено ясно, че те не са нито достатъчно хубави, нито достатъчно многобройни, за да запълнят полиците. Не е като да притежавам вещи, които са се предавали в семейството ми от поколения; дори да е имало такива, баща ми отдавна да ги е заложил, за да им вземе парите. Всичко тук изглежда малко тъжно и аз усещам как ме жегва съмнение: трябваше да си купиш апартамент; нямаш достатъчно вещи, с които да запълниш това място; не те бива да превърнеш къщата в дом.
	Изведнъж ми става студено и някак самотно. Иска ми се да се обадя на брат си; той вероятно е единственият, който би могъл да разбере как се чувствам, странното усещане да се установя някъде за постоянно, ала в последния си имейл той написа, че през следващите няколко седмици ще бъде невъзможно да се свържа с него по телефона, оправдание, което използва по-често от обикновено през последните няколко месеца, откакто за първи път се опитах да говоря с него за това какво ми се ще да направя с остатъка от печалбата си. Трудно ми е да мисля за Алекс и че ме избягва заради лотарията; то е като камъче в обувката, от което просто не мога да се отърва.
	Шкафовете, на които толкова се възхищавах, сега ми изглеждат прекалено студени, прекалено бели. Освен това имат модерни стоманени дръжки, очевидно скорошна смяна, която не пасва с естетиката на къщата и убива историческото им излъчване.
	И именно това, скучните дръжки на шкафовете, ме кара да се замисля за него. За пратката, която получих на работа днес.
	Марти, секретарката на катедрата ни, я донесе, по време на късната ми обедна почивка (което в моя случай означава, че тъпчех ядки и стафиди в устата си, докато въвеждах данни на бюрото си). Марти е това, което Зоуи нарича _моята най-добра приятелка в работата_, което е самата истина и вероятно е така още от времето, когато бях аспирантка. В катедрата ми определено има недостиг на жени, но не бяха само споделените хромозоми, които ме привлякоха към Марти — тя е страшно забавна, изобщо не я е грижа какво мислят другите за нея и няма никакъв проблем да постави някои от най-арогантните членове на катедрата на мястото им.
	Влезе при мен, подавайки ми голям, подплатен плик, повдигнала подозрително вежди.
	— Имаш поща. Едно секси парче ми донесе това и ме помоли да ти го предам. — Издаде същия звук, проточено _мм, ммм, МММ!_, който издава, когато яде един от шоколадовите десерти с фъстъчено масло, които държа в купа на бюрото си. — Заляха ме горещи вълни само като го гледах, а дори не е моят тип.
	_Бен Тъкър_, помислих си незабавно, опитвайки се да си придам равнодушен вид, докато поемах пакета от нея. Името ми, или поне името, под което публикувам статиите си, Е. Р. Авърин, беше напечатано отпред, но нищо не издаваше кой е изпращачът.
	— Окей — казах и го оставих на бюрото си, което се оказа грешка, защото, колкото и добре да опазих тайната за печалбата си от лотарията, никак не ме бива да устоявам на клюките за романтични връзки, да не проявя никакво любопитство към пратката, донесена ми лично от някакъв секси тип, е много подозрително.
	Марти скръсти ръце на гърдите си, отваряйки уста, за да каже нещо, но за щастие, точно в този миг доктор Хароуей надникна в офиса ми, за да й съобщи, че е счупил ксерокса, отново. Честна дума, този мъж просто не е в състояние да разбере, че не бива да слагаш захванати с телбод листове в отделението за автоматично подаване на хартия. Марти присви очи насреща ми, взе си десертче с фъстъчено масло и оформи едно безмълвно _Доскоро_, което, откровено казано, беше направо плашещо сериозно.
	Изчаках, докато съм сигурна, че се е отдалечила, преди да затворя вратата и да се обърна към пакета. Вътре имаше три месингови ръчки за шкаф, досущ същите като останалите две на шкафа в лабораторията ми, визитка и бележка.
C>
	Би трябвало да паснат на шкафа ви — „Шоу Уокър“, 1959 г. Някога университетът поръчваше всичките си мебели от тях. В петък проявих непростима некомпетентност и се извинявам. В момента се запознавам с изключително впечатляващия списък с вашите публикации, госпожице Авърин. Няма да чуете нищо от мен или от когото и да било от „Бомон“ докато, нека кажем, се „справя“ по-добре с нещата.
	С извинение:
@	Бен Тъкър.
C$
	_По дяволите_ — помислих си. — _Наистина добро извинение._
	Монтирах дръжките, преди да си тръгна от работа, малко кисела, задето паснаха толкова съвършено. Визитката и бележката на Бен пъхнах в джоба на дънките си. Сега ги вадя отново, чудейки се как е успял да намери ръчки за шкаф от 1959 г. Е, добре, може да си мисля мъничко и за това как изглеждаше, застанал на прага на лабораторията ми в петък, толкова сексапилен, че през уикенда неведнъж се сещах за него.
	Почеркът му е решителен и прав, само главни букви. Прокарвам пръст по името си, написано от него — _госпожице Авърин_. Ако Бен Тъкър е в състояние да намери дръжки за стар лабораторен шкаф, навярно би могъл да ми каже къде да открия брави за скриновете вкъщи. Освен това би трябвало да му благодаря. Така ми се струва редно.
	Потупвам бележката с ръбчето на визитката. Определено си търся повод да му се обадя… но изведнъж къщата ми се струва толкова _тиха_. Грабвам телефона си от масата, преди да съм успяла да размисля. В мига, в който от другата страна се разнася звън, ми се приисква да затворя, но после се сещам за една от най-големите слабости на модерните технологии — номерът ми се е изписал на екрана му, така че нямам избор.
	— Бен Тъкър — казва той; дълбокият му плътен глас ме пронизва на същото място, където и миналата седмица — в основата на гръбнака.
	— Здравей — казвам и миг по-късно стисвам очи. „Здравей“ звучи глупаво, прекалено свойски. Прокашлям се и опитвам отново. — Здравейте. Обажда се Екатерина Авърин.
	От другата страна се възцарява пауза, малко по-дълга, отколкото е нормално за телефонен разговор. Поколебавам се дали да не поясня коя съм, може би да му кажа, че сме се запознали в петък, макар че ако се наложи да го направя, значи е още по-некомпетентен, отколкото ми се беше сторил… а той ми се стори наистина некомпетентен. После обаче той казва „Екатерина“, малко бавно, но го произнася точно както го направих аз, и съм му благодарна за това. Повечето хората пренебрегват първата част, бързото, подобно на въздишка _Е_ и продължават направо към _Катерина_.
	— Красиво име.
	— Повечето хора ме наричат Кит — обяснявам. — По-малко срички.
	— Окей. Значи е Кит. Ала нямам нищо против сричките.
	— Исках да ти се обадя и да ти благодаря за дръжките. Те са точно каквито ми трябват.
	— Страхотно — отвръща, ала звучи… и аз не знам. Мъничко разсеян? Това е дразнещо; логично е да си помисли човек, че след случилото се ще иска да направи по-добро впечатление. — Наистина съжалявам — казва и аз предполагам, че се кани да повтори цялото си извинение. — Може ли само… може ли да изчакаш за минутка? Моля те.
	Именно това _моля те_ ме спечелва; звучи така, сякаш наистина ме моли за нещо.
	— Разбира се.
	Очаквам да ме сложи на режим изчакване, за да приеме друго обаждане, ала вместо това чувам как оставя телефона, шумолене на дрехи, друг дълбок мъжки глас. А после Бен казва: „Хайде де, татко. Трябва да вземеш едно от тях тази вечер“. Другият мъж, бащата на Бен, изръмжава нещо в отговор и тъкмо когато си помислям, че вероятно би трябвало да оставя телефона си настрани, че може би слушам нещо, което не би трябвало, се разнася ново шумолене и ето че звукът на телефона изчезва. Изпитвам едновременно облекчение и разочарование.
	Минава още една минута, преди Бен отново да вдигне.
	— Съжалявам — повтаря.
	— Няма нищо. Бих могла да се обадя в по-удобно време. Не съобразих, че може да си зает. Е, това е глупаво, би трябвало да се досетя, осем часът е; не е като да си нямаш личен живот.
	Затварям рязко уста. Прекалено много. Изобщо не ме бива по телефона.
	Той се засмива.
	— Е, в момента нямам кой знае какъв личен живот. Баща ми наскоро претърпя нещастен случай и е малко… ами, труден.
	— О! — Чувствам се ужасно, задето позвъних. За някакви си дръжки на шкаф. — Наистина съжалявам да го чуя. Най-добре да затварям.
	— Не, не… няма нищо. Той е добре. Миналата седмица падна и имаше нужда от няколко операции. Но е добре. — Повтаря го малко по-решително. — В града съм, за да му помагам известно време.
	Мой ред е да замълча по-дълго.
	— И да ме привлечеш на работа в „Бомон“?
	— Това изскочи по-късно. Слушай, Кит, в петък…
	— Получих пратката. И бележката ти. Приемам извинението ти.
	— Окей. Добре. Радвам се.
	— Всъщност се обаждам заради дръжките, които ми изпрати. За това къде си ги намерил.
	Той се засмива, ала аз не знам каква е шегата, така че не казвам нищо.
	— Е, едно от нещата, с които помагам, докато съм тук, е бизнесът на татко. Той притежава склад за строителни материали втора употреба в южната част на града. „Строителният склад на Тъкър“.
	Чувала съм за това място. Всъщност почти съм сигурна, че „Строителният склад на Тъкър“ е в списъка с любими места на местните жители във вестника, който току-що прегледах.
	— И… имате стари дръжки за шкафове?
	— Имаме всичко. Работим в областта на архитектурата — от използвани строителни материали, до старинни мебели и осветителни тела. Някои неща възстановяваме, някои продаваме в състоянието, в което са, за други просто имаме части. Като например твоя шкаф.
	Е, складът е точно това, от което се нуждае някой, който току-що си е купил доста западнала къща.
	— Аха. И… всеки ли може просто да се отбие и да разгледа какво имате?
	— Имаш нужда от нещо втора ръка?
	— Да — отвръщам и гласът ми прозвучава малко сприхаво, малко отбранително. Какво му влиза в работата от какво имам нужда? Може би ще се опитам да отида, когато го няма — едва ли е възможно непрекъснато да е там.
	— Тази седмица ще бъда в склада, общо взето, всеки ден и на драго сърце ще те разведа из него.
	_Мамка му._
	— О, много мило от твоя страна, но не мисля, че би било редно…
	— Никакви очаквания. Няма да кажа нито дума за „Бомон“, освен ако не ме попиташ.
	Навеждам се и докосвам простата, скучна дръжка върху вратичката на красивия ми, оригинален, вграден скрин. Знам, че вероятно мога да намеря старинни дръжки и брави онлайн, но се занимавам с материалознание. Обичам да докосвам нещата, да ги държа в ръцете си, да усетя тежестта им. Предпочитам да ги видя на живо, преди да ги купя.
	— Предполагам, че бих могла да намина — казвам, но после добавям бързо: — Обаче съм наистина заета. Бих могла да дойда в обедната си почивка, може би в четвъртък.
	— Ще те чакам — заявява той твърдо.
	След като уточняваме подробностите (кога мога да дойда, къде да го открия, когато вляза), няма какво повече да си кажем, но аз усещам странна неохота да прекъсна разговора. Приятно бе за няколко минути да чувам гласа му в ухото си; той като че ли позаглуши ехото, което усещах в къщата, преди да му се обадя.
	Ала това е нелепо и ме кара да се чувствам като някаква лепка, да не говорим, че е неуместно, тъй като онова, което най-много бих искала от Бен Тъкър, е да ме остави на мира с предложението си за работа. И да разгледам бравите му. Така че казвам едно „Много ти благодаря; ще се видим в четвъртък“ малко по-рязко, отколкото би трябвало, и затварям.
	След това пускам музика на телефона си и надувам звука. И се заемам отново със задачата да превърна това място в дом.

	* * *

	Докато отивам към склада в четвъртък следобед, съм твърдо решена посещението ми да бъде кратко, сърдита на себе си, че от понеделник насам прекарах твърде много време, чувствайки се тръпнеща и разгорещена всеки път щом се сетех за Бен, дотам, че в един момент сериозно обмислях да попитам Марти дали не ме обливат горещи вълни. Освен това се чувствам мъничко нелоялна — ами ако дори само да се видя с Бен, означава, че съм отворена за офертата му? Тази мисъл ме преследва и дори не казах на Зоуи и Гриър за това посещение — толкова твърдо съм решена то да не бъде нищо повече от формалност. Малко съм подранила — приключих работата си за сутринта, а това е просто още една задача. Казах, че ще дойда, ето ме тук и ще го направя възможно най-бързо.
	Ала пристъпиш ли в подобен склад, начаса усещаш, че няма как да го направиш бързо. Самата сграда е с размерите на футболно игрище и помещението, което ме посреща, е нещо като просторно фоайе — с подредени стъклени витрини в обърната Г-образна форма като онези в бижутерските магазини, зад които се вижда нещо, което прилича на офис. Навсякъде около мен има разкошни, реставрирани мебели, подредени така, че да оформят пътека и ниши в просторното помещение. Над главата ми висят най-различни полилеи и абажури; някои от тях хвърлят призми от светлина по циментовите подове и по стените. Една от тях е изцяло покрита от рафтове с надписани контейнери. От табелата над тях разбираш, че тук можеш да намериш „Железария“.
	Свеждам поглед към кристалната брава, която държа, онази, която взех от тоалетната на горния етаж у нас. Очаквам да намеря нещо, което да й подхожда.
	Ще ми отнеме поне един ден да прегледам дори само тази площ, а вече виждам, че помещението зад нея е претъпкано. Чувствам се едновременно леко зашеметена и заинтригувана. Искам да се огледам наоколо, да изследвам това място, което изглежда пълно със съкровища, ала не ми се ще да го направя в присъствието на Бен Тъкър. Не искам да проявя такъв ентусиазъм пред него.
	— За първи път ли сте тук? — разнася се глас зад мен и аз подскачам, при което едва не изпускам дръжката. Обръщам се и се озовавам, е, не точно лице в лице, не и докато не сведа очи надолу, с мъж в инвалидна количка; левият му крак е протегнат напред и повдигнат, лявата му ръка почива в превръзка до тялото. Има посивяваща коса и добри, сини очи и в миг разбирам, че това е бащата на Бен Тъкър, ето колко много мислих за лицето на Бен от миналата седмица насам. Което вероятно не е добър знак.
	— О, здравейте. Да — отвръщам, — за първи път съм тук. Мястото е… ъ. Голямо.
	Мъжът се изкисква и натиска с дясната си ръка лостчето, което задвижва стола, за да се приближи, след което ми я протяга.
	— Аз съм Хенри Тъкър. Собственикът на това място.
	— Аз съм Кит. Прекрасно е — казвам, докато се ръкувам с него и се оглеждам наоколо. — Нямах представа, че е тук. Дойдох, за да намеря…
	Той ме прекъсва, преди да успея да довърша:
	— Сина ми? Ти си онази, за която ми разказва цяла седмица. — Усмихва ми се и в очите му проблясват закачливи пламъчета. — Казва, че си умна и освен това неподатлива към празните му приказки.
	— О! Ами предполагам, че съм. — Чувствам се мъничко горда под погледа на Хенри Тъкър. — Съжалявам за злополуката ви — избъбрям, след което се чувствам глупаво.
	Така де, с инвалидния стол и гипса едва ли може да се нарече тайна, но може би не иска да говори за това.
	Той свива рамене, доколкото му позволява превръзката.
	— Случват се такива неща. Само че когато вземеш да остаряваш, е по-вероятно да си счупиш нещо. Някога чупила ли си си кост?
	— Не — отвръщам. — Никак не си падам по рисковете. Брат ми ме караше да нося каска за велосипед, когато играехме кикбол* като малки.
	[* Кикболът (познат още и като футболен бейзбол) е спорт, подобен на бейзбола, който е създаден в САЩ през първата половина на XX век. При него, вместо да се удря с бухалка, топката се рита с крак. — Б.пр.]
	Той се разсмива и аз отново изпитвам странен прилив на гордост; вероятно е хубаво да можеш да се смееш, когато си прикован към инвалиден стол, и се радвам, че аз съм тази, която го разсмя.
	— Татко?
	Гласът на Бен отеква от дълбините на гигантската сграда и аз усещам прилив на неспокойствие. Долита трополене на тежки стъпки по метална стълба, но от мястото, където съм застанала, не мога да я видя; дори не бях осъзнала, че има втори етаж. Начаса вдигам ръка към косата си и я приглаждам, след което си оправям очилата и се изчервявам безславно, когато си давам сметка, че Хенри Тъкър ме е видял как се глася. Въпреки това се прокашлям и го стрелкам с кос поглед, който има за цел да каже нещо като _не си прави заключения, господине_. Само дето едва ли казва това; по-вероятно изглежда така, сякаш нещо ми е влязло в окото.
	Бен се появява от дълбините на склада и… леле. Изглежда различен. Онзи Бен, когото видях миналия петък, беше красив по начин, който те кара да се сепнеш, изтупан, лъскав, обигран вид, който ти напомня за небостъргачи и бързи коли, и романтично осветени ресторанти. Ала този Бен… той е красив по начин, който ти спира дъха, от който коленете ти омекват. Тъмнорусата му коса е разрошена, лицето му е по-загоряло, отколкото когато го видях миналата седмица, квадратната му челюст тъмнее от едва набола брада. Върху сивата му тениска има петно на гърдите, които… мили Боже. Какви гърди. И рамене. Е, да, те се забелязваха и под костюма, но с тениската наистина се _виждат_. За миг си представям дланите си, разперени върху тези гърди.
	— Здрасти — казва Бен и, о, тази усмивка. Сякаш искрено се радва да ме види. — Виждам, че си се запознала с баща ми. Който тази седмица не би трябвало да е на работа.
	Хвърля укорителен поглед на баща си, който махва подразнено с ръка.
	— Плащам шестдесет долара на ден за наем на това място, за да бъда тук, където мога да те държа под око, хлапе — заявява Хенри, потупвайки стола със здравата си ръка. — Та да не продадеш някое от съкровищата ми на безценица. _Отново._
	— Татко, това беше добра сделка. Никога нямаше да му вземеш две хиляди.
	— Можех да му взема две хиляди и петстотин! Онзи бюфет — обръща се той към мен, сякаш се знаем от цяла вечност, сякаш непрекъснато съм част от тези разговори, — само да можеше да го видиш. От средата на миналия век, тиково дърво. Почти съвършено състояние…
	— Единият от краката му го нямаше! — възкликва Бен.
	— Съвсем лесно за поправка. Можех да го свърша сам и ти го знаеш. Ако имаше малко здрав разум, и ти би могъл да го поправиш.
	Той измърморва последните думи и Бен прави физиономия.
	Забавлявам се _невероятно_.
	А после Бен насочва вниманието си към мен и аз изтривам усмивката, която, осъзнавам, е цъфнала върху лицето ми, докато слушам размяната им на реплики.
	— Съжалявам за това. Ние… е, нали разбираш. Още свикваме с всичкото това време, което прекарваме заедно.
	— Няма нищо — отвръщам. — Разбирам.
	Ала всъщност не разбирам. Мога да преброя на пръстите на едната си ръка колко пъти съм била по-дълго време с баща си; обикновено сме само аз и Алекс, а той никога не ми омръзва. И ето че се чувствам неудобно, сякаш съм натрапник в този сърдечен семеен момент.
	— Татко, защо не се върнеш в офиса и не продължиш да преглеждаш онези касови бележки?
	— О, разбирам. _Възлагаш_ ми задачи, за да ми се подмажеш. Или пък се опитваш да останеш насаме с тази очарователна дама. Като онзи път, когато беше в девети клас и покани онази червенокоска тук след училище.
	— Иисусе, татко. _Ужасен_ си.
	Засмивам се против волята си, а после затискам устата си с ръка. Да видя как Бен е поставен на мястото му от някой, който очевидно го обича, по такъв лековат и добродушен начин, ме кара да не се чувствам толкова нервна в това голямо пространство, неговото пространство. Хенри ми намига и се отдалечава, а механичният звук на инвалидния му стол заглъхва, докато завива зад стъклените шкафове към една стая в дъното.
	И ето че с Бен оставаме сами. Той свежда поглед към пода и прокарва широката си длан през косата, поклащайки глава.
	— Подранила си — казва.
	— Ъм, извинявай — отвръщам, но не го мисля наистина.
	— Аз просто… щях да бъда тук, за да те посрещна. Татко… понякога може да ти дойде в повечко.
	— Страхотен е — уверявам го. — Оставя много добро първо впечатление.
	Усмивката на Бен е леко крива, стеснителна. Толкова ми харесва, че не мога да не се усмихна в отговор.
	— Е? — казва и прави предпазлива стъпка към мен. — Железария. — Повежда ме към стената с контейнерите и придърпва стълба на колелца, от онези, които може да видите в големите железарски магазини. — Като за начало можеш да ми кажеш какво търсиш?
	— Ами… — Аз въртя кристалната брава в ръката си. — Сега, когато видях колко е голямо това място, май търся доста неща. Брави за врати, дръжки за шкафове, електрически ключове, такива неща… като за начало.
	— Като за начало?
	— Надявам се да открия неща, които са, ами, ако не напълно съвместими, то поне близки до времето, когато е била построена къщата. — Отново завъртам бравата в ръката си, благодарна за тежестта й между пръстите ми, и се прокашлям, преди да добавя: — Купих си къща. Съвсем наскоро.
	Той ме поглежда продължително. Предполагам, че това едва ли е добра новина за него, като се има предвид, че се опитва да ме привлече на работа в компанията си. Вероятно е много по-лесно да го направиш с някого, който не си е купил току-що къща в място, което се опитваш да го убедиш да напусне. Предполагам, че сега едва ли ще е толкова услужлив, защото, да не се залъгваме, сигурна съм, че част от причината да настоява да дойда тук, с обещанието му да не говори за „Бомон“, е да ми покаже, че си струва да го изслушам.
	— Поздравления. — Протяга ми ръка с дланта нагоре и за миг ме обзема странно объркване, докато се чудя дали се очаква да я стисна. А после казва: — Нека да погледна.
	_Много ясно._ Подавам му бравата и го гледам как я върти в ръцете си, сбърчил съсредоточено чело.
	— „Ръсел и Ъруин“ — заявява, сякаш се очаква да знам какво е това. — Имаш ли други като нея в къщата?
	— Няколко. Мястото е нещо като миш-маш, честно казано — има неща като това, но други са сменени със съвсем евтини варианти.
	— Кога е построена къщата?
	Бута стълбата малко по-надолу по стената, качва се върху първото стъпало и ме поглежда оттам, преди да продължи напред.
	— 1870 г. Къща в стил „кралица Ан“.
	Той кима и направо виждам как мозъкът му работи.
	— Това вероятно е оригинал — казва и като изкачва няколко стъпала, посяга към един от най-високите рафтове.
	Виждам голата кожа на плоския му стомах и извъртам очи. С неохота.
	Когато слиза долу, в ръцете си държи пакет, обвит с фолио с мехурчета. Оставя го на едно от долните стъпала и сега аз го гледам отгоре, докато го развива, и ми подава съвършено копие на бравата, която донесох. Тези очи.
	— Леле — казвам, говорейки най-вече за бравата.
	— Имам още много там горе. Често получаваме такива брави, вероятно от къщи като твоята в квартала.
	— Това… това е страхотно. Само че не преброих, преди да дойда. А ми трябват още цял куп неща. Май трябваше да си направя списък.
	Онова, което не добавям, е: _Само дето си мислех, че това посещение ще бъде просто формалност_.
	— Е, като за начало бихме могли да разгледаме някои от нещата, които отговарят на стила на къщата. Татко организира всичко най-вече по периоди, така че едва ли ще бъде трудно. А „Ръсел и Ъруин“ произвеждаха доста железарски стоки, така че бихме могла да започнем, като погледнем тук.
	И ето че той вече се движи покрай стената със стълбата си, вади контейнер след контейнер и ги оставя на пода и аз би трябвало да кажа, че му създавам твърде много работа, че не мога да остана дълго, че трябва да се връщам в университета. Само че ентусиазмът му е заразителен и преди да се усетя, вече съм коленичила върху коравия циментов под и внимателно развивам филигранни електрически ключове, които според Бен са произведени горе-долу по същото време, както и бравата, и не бих ли искала и няколко панти? _Панти? — мисля си. — Панти ми звучи страхотно, стига да си достатъчно близо, че да усещам миризмата ти, защото, честна дума, миришеш невероятно._
	Продължаваме по този начин известно време, Бен коленичи до мен, понякога сваля друг контейнер и аз усещам главозамайващо вълнение при мисълта за възможностите на това място и за всичко, което бих могла да открия тук за къщата си. В един момент развивам панта (панта, кой да си помисли?), върху която е гравирано изящно листо, и в изненадата си от това колко много усилие е било вложено в нещо, което, общо взето, остава скрито за очите, казвам: „Виж _това_“, и го протягам към Бен.
	За миг погледите ни се срещат и ние се усмихваме, седнали на пода като две деца, открили съкровище, и аз напълно забравям, че Бен се държа като _идиот_ миналата седмица.
	А после се разнасят крясъците.


>	Глава 4
>	Бен

	Общо взето, не се плаша лесно. Когато бях на единадесет, по време на една училищна екскурзия открих отровна змия под спалния си чувал, просто отстъпих бавно назад и отидох да намеря рейнджъра, който отговаряше за нас, като си отварях очите никой да не отиде натам и да се изложи на опасност. Когато бях на седемнадесет години и стоях пред съдията, който щеше да вземе решение, което щеше да повлияе върху остатъка от живота ми, ръцете ми бяха сигурни като гранит, гласът ми, когато проговорих — ясен като камбана. Дори когато преди две седмици получих обаждането за татко, успях да запазя спокойствие, да задам правилните въпроси, да уредя всичко необходимо за връщането ми тук.
	Ала когато чувам татко да крещи, имам чувството, че стомахът изхвръква от тялото ми само за да се натика обратно в гърлото ми, засядайки някъде около гърдите. Скачам от пода, изтърсвайки куп електрически ключове около себе си, и се втурвам към офиса, а умът ми препуска. Несъмнено е невъзможно да ми минат толкова много мисли през двадесетте секунди, които ми отнема да стигна до него, но като че ли е така: _паднал ли е, колко е лошо, ще има ли нужда от още операции, ами ако е кръвен съсирек, удар, как можах да му позволя да дойде тук…_
	Почти не си давам сметка за присъствието на Кит зад себе си, не и докато не връхлитам през вратата на офиса и се заковавам на място, при което дребното тяло на Кит се блъска в моето с тихо възклицание на изненада. Татко все още е в стола си и изглежда точно толкова здрав и енергичен, колкото целия ден, ала все още крещи и блъска със здравия си юмрук по прозореца, който гледа към двора, а лицето му с всяка минута става все по-червено.
	— Татко, какво…
	— Излез навън! — крещи той насреща ми. — Върви там и хвани това хлапе!
	Правя стъпка към прозореца и виждам как невисоко, слабовато хлапе, облечено в тесни черни дънки и черен суитшърт, взема тухли от една палета и ги мята по пикапа на татко, онзи, който той обикновено държи тук.
	— Мамка му — промърморвам и хуквам навън.
	В Хюстън с Джаспър бягахме почти всеки ден, рано сутрин, когато се срещахме, за да обмисляме стратегии за работата, така че съм бърз. И все пак е странно, че въпреки тропота на ботушите ми по чакъла хлапето не се опитва да избяга, докато почти не стигам до него. Достатъчни са ми само няколко крачки, за да го доближа и да го сграбча за задната част на качулката. Дръпвам го към себе си, обвивайки другата си ръка около раменете му, за да го задържа неподвижен. Давам си сметка, че все още стиска тухла в ръката си, едва когато я изпуска върху крака ми.
	— _Мамка му_ — простенвам и вдигам крак от болка, затягайки хватката си, защото той се дърпа.
	Забива лакът в корема ми, но аз съм подготвен за това — превърнал съм се в стена до него.
	— Сериозно ти говоря. Не ме интересува на колко си години, ако продължаваш, ще те фрасна.
	— Да ти го начукам — изплюва той, но вече се е отпуснал малко, съпротивата го е оставила.
	Охлабвам хватката си и като го стискам за лакътя, го обръщам към себе си. Иисусе, изглежда съвсем млад, може би на тринадесет? Косата му има неестествен сивкаво лилав цвят и пада над едното му око; челюстта му е покрита с акне. Чувствам се ужасно, задето съм толкова груб с едно хлапе, дори и да е малък престъпник. А погледът в очите му, този упорит, гневен поглед, ми е толкова познат. _Аз_ бях този поглед преди години.
	— Име — нареждам.
	— Ще го кажа на ченгето.
	Гласът му е особен, със слаб акцент; когато извръща глава от мен, за да избегне погледа ми, зървам слухов апарат да се подава изпод дългата коса зад ухото му.
	— Ще го кажеш на мен. — Устоявам на порива да повиша глас. — В противен случай — никаква помощ, когато ченгето пристигне.
	— Ривър.
	— Това не е уестърн, хлапе. Как е малкото ти име?
	— Това е малкото ми име — казва и, човече, изобщо не звучи доволен. — И можеш да ми спестиш шибаните шегички; чувал съм ги всичките.
	— Изобщо не ми е до шеги. — Пикапът на татко е в ужасно състояние — десният калник е смачкан, предното стъкло е натрошено, но не е паднало, което не може да се каже за страничния прозорец на мястото до шофьора, парчетата от който, предполагам, са осеяли седалката. — Какво си мислеше, че правиш?
	— Не е ли очевидно, гений такъв.
	По дяволите, ама че език има това хлапе.
	— Е, това, което е очевидно, е, че търсиш начин да те хванат, при положение че е един без петнадесет в четвъртък следобед, а ти вдигаш страшен шум на място, където работят хора.
	Мамка му — помислям си. — _Дали забележката за шума не беше обидна?_ Честно казано, нямам представа защо би трябвало да ме е грижа, при положение че хлапето се опитва да унищожи собствеността на баща ми.
	— Да вървим — казвам и го подръпвам към входа.
	Нямам представа какво ще направя, когато влезем вътре; не съм сигурен дали гражданският арест наистина съществува, или е нещо, с което татко ме заплашваше, когато ме заловеше да крада „Орео“ от най-горния рафт в килера.
	Кит и баща ми са пред входа, тя стои зад стола му. Не искам да ме види как влача един тийнейджър за лакътя, независимо какво съм го хванал да прави; вероятно изглеждам като чудовище. Така че спирам и го поглеждам, изчаквайки го да срещне очите ми.
	— Опиташ ли се да избягаш, ще те хвана — казвам и като го пускам, кимвам към татко.
	Той тръгва до мен и аз виждам как вдига дискретно ръце и намества слуховия си апарат.
	Пред татко той вече не е толкова предизвикателен; напъхал е юмруци в джобовете на суитшърта си и не поглежда към никого от нас.
	— Сега какво? — пита нещастно, а на мен и бездруго ми е достатъчно гадно за това, когато вдигам поглед към Кит и я улавям да го гледа.
	Върху лицето й са изписани състрадание и доброта. Значи _наистина_ съм изглеждал като чудовище. Потискам желанието да изритам чакъла с палеца на крака си, чувствайки се като тийнейджър повече, отколкото вероятно се чувства Ривър.
	— Повиках полицията. — Думите на Кит ме изненадват. Тя обаче все още е приковала поглед в Ривър. — Може би, преди да пристигнат, ще ни дадеш някакво обяснение?
	Не го казва със злоба или укор… по-скоро звучи така, сякаш го моли да има добро оправдание за повреждането на частна собственост, нещо, което би ни дало основание да го пуснем да си ходи. Мисля си, че ако Кит погледнеше мен по този начин, вероятно бих й признал грехове, които дори не съм извършил, просто за да направя онова, което тя иска — ето колко е убедителна, поне за мен. В склада исках да й покажа всичко, което имахме, за да видя изражението й, когато отвореше нещо ново. Ривър обаче не казва нищо и лицето й посърва мъничко от разочарование.
	— Предполагам, че просто му се е приискало да строши нещо — казвам и то не е кой знае какво оправдание, но е най-добрата защита, която съм в състояние да измисля за хлапето.
	Нелепо е, че дори се опитвам, ала никак не ми е трудно да почувствам близост със сърдит тийнейджър. Татко идва малко по-близо със стола си и вдига очи към Ривър.
	— Какво е станало с косата ти?
	Не е толкова въпрос, колкото възклицание, отекнало в неловката тишина.
	Ривър обръща въпросително очи към мен, сякаш сме се забъркали в това заедно.
	— По-добре му отговори — съветвам го.
	— Аз… ъ. Боядисах я.
	— Говори по-силно! — провиква се татко и аз потръпвам. Ужасно е!
	— _Боядисах_ я — казва Ривър.
	— Нарочно?
	Ривър вирва предизвикателно брадичка.
	Срещам очите на Кит над главата на татко. Ъгълчетата им са се сбръчкали развеселено, ала устните й са свити; опитва се да потисне усмивка. Устоявам на порива да се усмихна в отговор; все още съм в ролята на куче пазач поне докато не пристигнат ченгетата.
	— Нарочно — отвръща Ривър.
	— Е, изглежда нелепо — заявява татко и се размърдва в стола си. — Освен това си влязъл без позволение в частен имот. И потроши пикапа ми. Какво ще направиш по този въпрос?
	Ривър свива рамене и татко върти очи.
	— Напомня ми на теб — казва и сега вече Кит се усмихва. _Мамка му._ — Имаш ли работа? — пита татко и силата на погледа му е толкова голяма, че Ривър го поглежда.
	Татко повтаря въпроса си.
	— Не. На четиринадесет години съм.
	— Какво общо има това с каквото и да е било? Аз имах работа, когато бях на осем.
	Навеждам глава, за да скрия смеха си; татко може и да е помагал в склада, когато е бил на осем години, но го казва така, сякаш е работил по петнадесет часа на ден във фабрика. Всеки миг ще се впусне в речта „Трябваше сам да си правя играчките!“, която ми сервираше, когато му кажех какво искам за Коледа. Всъщност не си е правил играчките сам, както разбрах по-късно от дядо.
	Когато полицейската кола пристига, усещам лека тръпка в стомаха си. Иисусе, защо трябваше да се случи това. Нелепо е, но все още ми става мъничко зле, щом видя полицейска кола, независимо по каква причина. Ривър все още стои така, сякаш изобщо не му пука, но кожата му е пребледняла под тази причудлива лилаво-сива коса. Толкова ми дожалява за него, че отивам да пресрещна полицая.
	За щастие на Ривър, това е сержант Маккей, стар приятел на татко, който неведнъж е бил по-добър с мен, отколкото заслужавам. Казва ми, че и преди е виждал хлапето наоколо, но никога — загазило толкова сериозно, така че вероятно ще трябва да го задържи. Отиваме заедно при Ривър и останалите, усещам ужаса на хлапето, сякаш е мой. Ако се замисля за това, все още мога да усетя миризмата на полицейското управление. Сърцето ми думка от адреналин и може би мъничко остатъчен страх, и ми е трудно да се съсредоточа върху напрегнатата, неловка размяна на реплики между Маккей, баща ми и Ривър.
	Кит ме спасява, като се обажда, питайки Маккей дали иска да й зададе някакви въпроси, защото трябва да си върви. Виждам как очите на Ривър се плъзват към нея малко отчаяно, сякаш тя е единственият му източник на защита тук, но само след миг той отново навежда поглед към краката си.
	— Можете да си вървите, госпожо — казва Маккей.
	Кит кимва и се обръща към татко.
	— Господин Тъкър, беше ми много приятно да се запознаем. Имате очарователен… ъ… магазин?
	— Пак заповядай, по всяко време — отвръща той, но мислите му очевидно са другаде, а аз отивам да изпратя Кит до колата й, скапан малък сребрист хечбек. Това отговаря на един от въпросите, свързани с работата ми за „Бомон“: на Кит вероятно не й плащат, колкото заслужава.
	— Е — започва тя, но после млъква, сбърчила тревожно вежди, докато поглежда назад към Ривър.
	— Не се притеснявай за него.
	— Искам да кажа, знам, че потроши колата на баща ти, но изглежда толкова малък.
	— Така е. Обаче Маккей е свестен тип. Ще се постарае да се погрижат за него.
	Тя кима и намества чантата си по-високо върху рамото.
	— Благодаря ти, че ми показа всички онези неща.
	— Но си тръгваш оттук с празни ръце. Това не е хубаво. Трябва да дойдеш отново.
	Поглежда ме и едното ъгълче на устата й потръпва. Очите на Кит, когато сте някъде на закрито, изглеждат тъмни като косата й, почти черни, но навън, под лъчите на горещото слънце, имат цвета на тъмно черешовия лак, който ми беше любим, когато работех тук преди години — под цялата онази тъмнота те имат наситен, топъл, сияещо кафяв цвят.
	— Ще видим — отговаря и аз виждам как полага усилие да се затвори, отново да стане жената, която срещнах миналата седмица… или пък се опитва да види мен като човека, когото срещна миналата седмица.
	Раменете й са напрегнати, брадичката — вирната лекичко. Ала именно това, че се налага да положи усилие, ми казва, че съм постигнал напредък.
	_Прогрес за „Бомон“_, скастрям се, докато колата й се отдалечава.

	* * *

	С татко се караме през целия път до вкъщи, дори докато му помагам да вкара гигантския, взет под наем, инвалиден стол през задната врата.
	— Тази къща — процеждам през стиснати зъби — не е пригодена за това нещо.
	Бутам го през прага, много бавно, за да не одраскам касата на вратата, и да бъда толкова внимателен, е в пълна противоположност на раздразнението, което изпитвам в момента, че кокалчетата ми са побелели около дръжката на стола.
	След като Кит си отиде, всичко тръгна наопаки, нещата с Ривър взеха неочакван обрат, който предизвика целия този спор с татко. И разбира се, раздразнението от това да не изоставам от задълженията си, да си напомням за някои от по-забутаните задачи, които трябва да бъдат свършени: забравил бях, че трябва да завъртя отдушниците, които са отворени, на втория етаж; забравил бях, че четвъртък е денят, в който татко залага онлайн през един сайт за търгове, а на него му беше трудно да го направи с една ръка. Не съм сигурен колко от гнева ми към татко се дължи на онова, което направи и колко — на това, че се чувствам малко замаян заради всичко, което трябваше да свърша.
	Как татко се справя с това сам, дори когато е добре?
	Шарън е отново в кухнята и подрежда масата. Поглежда първо към мен, а после към татко и отбелязва:
	— Виждам, че денят не е минал особено добре. Твърде рано се върна на работа, Хенри.
	— Не започвай и ти, Шарън. През последните петнадесет минути се наслушах на това от този тук — махва с палец към мен.
	— Така значи? — Най-сетне успявам да мина през вратата и да я затворя зад себе си. — Защо не разкажеш на Шарън за най-новия си проект? О, чакай малко, за най-новия _ни_ проект, тъй като съм сигурен, че през по-голямата част от времето аз ще съм този, който ще трябва да се оправя с него, докато ти си в това състояние.
	Шарън скръства ръце и навежда поглед към татко, който поне проявява благоприличието да придобие леко сконфузен вид.
	— Всичко, което направих, е да помогна на едно хлапе, което беше закъсало.
	Аз извъртам очи.
	— Хванахме едно хлапе да троши колата на татко и той уреди със сержант Маккей то да покрие онова, което му дължи, като работи в склада. Започвайки _от утре_.
	Именно това ме ядосва най-много. Разправяхме се вчера, когато той оповести, че си е поръчал инвалиден стол, който ще му позволи да идва на работа с мен; разправяхме се и тази сутрин, когато настояваше да върши задачи, които биха го изложили на риска отново да се нарани. А сега това!
	— О, Хенри.
	Шарън се обръща и надниква във фурната. Иисусе, нещо мирише наистина хубаво. Иска ми се да побързам и да престана да бъда толкова сърдит, за да се натъпча и да продължа с вечерта си.
	— Няма да бъде никакъв проблем — заявява татко и отива до мястото си на масата в инвалидния стол. — Три пъти седмично, само следобедите. Майка му го е записала на някакво лятно училище сутрин.
	— Не разбираш, татко. Най-важното е ти да се оправиш. Имаш посещения при лекаря, физиотерапия…
	— Казах, че ще се погрижа за всичко това!
	— Не, _аз_ ще се погрижа. Аз съм този, който се оправя със склада, който те кара на прегледите ти. И сега аз ще бъда и които ще трябва да държи под око един тийнейджър с разрушителни наклонности.
	— Преувеличава — казва татко на Шарън.
	Идва ми да си ударя главата в най-близката стена. Вместо това отивам до мивката, за да си измия ръцете, след което се залавям да извадя прибори за масата.
	— Върви да седнеш, Бен — казва Шарън. — Аз ще се погрижа.
	— Не, Шарън. И така правиш твърде много за нас — отвръщам и се заемам да подредя вилиците, но тя издърпва стола ми и го посочва.
	— Сядай — нарежда по онзи свой начин, от който имаш чувството, че всеки момент ще те шляпне зад врата.
	Така че сядам и двамата с татко се взираме един в друг през масата.
	Сготвила е лазаня и слава Богу за успокояващите свойства на сиренето, защото започвам да се отпускам още докато се храним. Шарън говори на татко за това как сменя електрическото табло в къщата си, което отвлича вниманието му, и много скоро напрежението от изминалия ден започва да ми се струва по-далечно и не ме притиска толкова. Ставам и се заемам да раздигам масата, докато Шарън е прекалено погълната да обсъжда енергоспестяващите достойнства на разпределителните табла, за да ми попречи. Докато зареждам миялната машина обаче, татко се приближава и казва:
	— Слушай, съжалявам за хлапето.
	Пъхвам още една чиния, без да съм сигурен какво да отговоря. Ривър ще бъде усложнение, но ако съм дори съвсем малко откровен със себе си, истината е, че не исках да видя как арестуват някого на неговите години, а ако съм _наистина_ откровен със себе си, много добре знам защо татко положи такова усилие. Хлапе като Ривър ни докосва там, където боли най-много.
	— Всичко е наред, татко. Ще се справим някак.
	Поглеждам го и за миг отново го виждам в съдебната зала преди четиринадесет години, стиска старата си бейзболна шапка в скута и я върти ли, върти, докато ме гледа да влизам.
	— Вие двамата — заявява Шарън и ни подкарва към дневната. — След петнадесет минути има мач, който ще изгледаме, стига Хенри да не заспи.
	— Няма да заспя — мърмори той и просто така всичко между нас отново е наред, защото ако има нещо, което двамата с татко правим добре, то е да си прощаваме един на друг.

	* * *

	Пренебрегвам мача и вместо това се затварям в старата си стая с лаптопа, за да наваксам с работата за „Бомон“. Наложи се да пропусна един конферентен разговор, в който исках да участвам, месечен доклад за новите контакти, които сме си набелязали за отдела по полимери, имейл от Джаспър, озаглавен „Спешно“. Притиска ме за доклад върху напредъка ми с Кит и аз му изпращам бърз отговор: _Все още проучвам нещата._
	Миналия уикенд намерих всички публикации на Кит и ги чета поред, доколкото ми е възможно през свободното ми време вечер. Джаспър повече го бива с научната част (има степен по биохимия и химично инженерство), но пък мен ме бива в четенето и в това да забелязвам подробности, които биха могли да убегнат на хора, прекалено погълнати от данните.
	Като почти всички публикации в нейната област, тези на Кит имат повече от един автор; в единадесетте, които прочетох досега, и шестте, които ми остават, името й никога не е на първо място. Седемте последни статии, подозирам, са написани от един и същи човек — може и да изглежда невъзможно да си сигурен, но и в седемте има нещо, което ги отличава от повечето публикации в тази област, едно суховато, тънко чувство за хумор, което загатва за ограниченията на други изследвания, без да ги споменава направо. Общият знаменател във всички седем статии?
	Е. Р. Авърин.
	Дори ако не седях в леглото си, със статиите около мен — осезаемо доказателство за гения й, щях да знам, че Кит е адски умна, само от това, че бях с нея в склада днес. Имаше нещо в начина, по който разглеждаше всичко, което й донасях, едно почти каталогизиращо любопитство, от което имах чувството, че не пропуска нищо. Каквото и да държеше в ръцете си, то поглъщаше цялото й внимание и тя отдаваше всичките си сетива на онова, което правеше — прокарваше пръст по ръба на филигранните шарки на някоя панта, почукваше с един от късите си нокти по електрически ключ, докато го държеше до ухото си, а после го оглеждаше отново, сякаш се опитваше да запомни всяка подробност. Беше запленяващо вниманието, което отделяше на дребните неща, и мъничко смущаващо.
	Бих заложил всичките си спестявания, че именно Кит е свършила по-голямата част от работата, представена в статиите, което означава, че онова, което прави в момента, е много под нейното ниво. Знам, че трябва да я накарам да се разкрие мъничко, да поговори с мен за работата си — няма да е достатъчно да използвам връзката си със склада, който очевидно й се струва наистина интересен.
	Вземам статия, публикувана преди две-три години в едно от по-неизвестните списания за металургия. В нея са представени подробни експериментални данни за фрагментирането на високо издръжлива стомана от типа, който „Бомон“ използва в производството на някои от частите си за петролната индустрия. Миналата година обаче отделът ни по разработка и приложение на стомани се залови да проучи едно ново изследване, публикувано в списание „Нейчър“, което може да промени смесената стомана, която използваме. Откривам статията в интернет и я преглеждам набързо. Подробностите нямат значение, защото изведнъж вече знам как да накарам Кит да се разприказва.
	Грабвам телефона си от нощното шкафче и й пращам съобщение.
C>
	Прочетох статия в „Нейчър“, според която съществува кристал с осем елементарни клетки във високо издръжлива стомана.
C$
	Казвам си, че ще изчакам само минута за отговор; ако не получа такъв, ще отида да гледам мача с татко и Шарън и по-късно ще проверя дали ми е отговорила. Минават не повече от тридесет секунди, преди да видя, че тя пише отговор и съобщенията й започват да пристигат едно след друго, първото — предполагам, в изблик на гняв.
	Вече се усмихвам.
C>
	Само че техните образци бяха електрополирани и не са знаели позицията на частицата във фолиото. Откъде биха могли да знаят дали е била на повърхността, в средата или на дъното на фолиото? Не обясняват и слоя от естествен оксид, образувал се върху пробата. Вероятно са измерили кристалната структура на страничния слой вместо на образеца.
C$
	Две съобщения и науката вече е над моето ниво на компетентност, обаче не ме е грижа. Цяла нощ ще препрочитам съобщенията й за кристалната структура — ето колко се вълнувам, че говори с мен. Още едно, преди дори да съм започнал да пиша отговор.
C>
	Направили са цялото това формоване, за да подкрепят онова, което са видели под микроскопа, ала моделът е непълен. Нямат обяснение за позицията на кристала, повърхностните слоеве, аморфните слоеве, нито формата на образеца.
C$
	Пиша отговор, за да й кажа, че току-що съм прочел статията й отпреди две години, онази, в която говори именно за това, но преди да успея да го изпратя, пристига поредното й съобщение.
C>
	Ела в кабинета ми в седем часа в понеделник. Ще ти покажа къде им е грешката.
C$
	Потискам порива да се изправя върху леглото и да се ударя тържествуващо по гърдите с юмруци. Вместо това й отговарям, че ще бъда там.
C>
	Нали няма да бъде проблем — пише тя, — с баща ти и всичко останало?
C$
	Мисля, че е мило, че пита, и изпитвам странна благодарност за това, за нея, за разсейването през последните няколко часа, потопяването, първо, в работата ми, а после в този разговор. Ще измисля нещо, изпращам в отговор, след което ставам от леглото и протягам ръце над главата си. Трябва да изляза и да приготвя татко за сън, аз също имам нужда да поспя, особено като се има предвид, че ще прекарам немалка част от утрешния ден, оправяйки се с кисел тийнейджър.
	Тъкмо прибирам телефона в задния си джоб, когато той се обажда още веднъж.
C>
	Знам какво правиш, Тъкър — гласи съобщението. — Просто обичам да показвам микроскопа си на хората.
C$
	Усмихвам се широко, докато се взирам в дисплея, но не отговарям. За първи път, откакто се запознахме, мисля, че съм я притиснал до стената.


>	Глава 5
>	Кит

	В дните, откакто изпратих съобщение на Бен, канейки го в офиса ми, се мятам между нетърпение, на което се опитвам да не обръщам внимание, и оглушителен ужас. Когато се виждам със Зоуи и Гриър за закуска в неделя сутринта, им разказвам цялата история на един дъх — как му се обадих за бравите, посещението в склада, колко привлекателно изглежда, докато е по петите на млад престъпник.
	— Прецакана си — казва Зоуи, докато тъпче в устата си огромен залък гофрета с бита смета.
	Намираме се в закусвалнята „Ауткаст“, едно от любимите ни места в историческия район в съседство с моя квартал. За разлика от заведението на Бети, тук все още не са се завъдили хипстъри и ако не се броим ние трите, клиентите са главно възрастни хора, особено като се има предвид, че идваме рано. Настаняваме се на разнородни дървени столове около малка масичка, която Зоуи застопорява с пакетчета захар; яркожълтите стени около нас са покрити с хартиени подложки за хранене в рамки, върху които клиентите рисуват от години. „Ауткаст“ е позападнап малко, но кафето е горещо, а кленовият сироп — истински.
	— _Не_ съм — заявявам и лапвам залък овесена каша.
	— Но ти се _иска_ да си — подхвърля Гриър и Зоуи се разсмива, толкова впечатлена от неочакваната мръснишка шега на Гриър, че плясва тържествуващо длан в нейната. Гриър се изчервява, защото е очарователна.
	— Не ми помагате. _Защо_ го направих? Сега ще трябва отново да говоря с него и този път — за глупавото му предложение за работа.
	— Кой го е грижа? — пита Зоуи. — Няма да приемеш, така че го остави да си каже, каквото има да каже, и давай напред. — Тя се привежда напред и повдига вежди. — И под „давай напред“ имам предвид, остави го да ти докосне…
	— _Господи_ — казвам и отпускам чело върху масата. — Няма нищо такова — измърморвам, ала всъщност има, поне в моята глава.
	Онова, което в началото беше дразнещо привличане, се превърна в истинско увлечение в четвъртък, когато видях Бен в склада. У него има нещо… мило, което забелязах в отношенията му с баща му, но и в начина, по който гледаше онова хлапе, сдържаното закрилническо поведение към едно уязвимо момче, което му беше навредило.
	А после ми прати съобщение за кристални структури.
	Зоуи е права, разбира се (не че ще й го кажа), ала знам, че всичко се свежда до това да дам на Бен възможност да ми отправи предложението си в не толкова напрегната атмосфера като по време на първата ни среща, след което да му откажа учтиво. Не е като да е първият човек, с когото ми се е налагало да обсъждам предложения за работа; и преди съм отблъсквала покани от частни фирми, не чак толкова големи, колкото „Бомон“, но все пак. Сега съм точно толкова сигурна, колкото и тогава, че се намирам на правилното място в професионален и в личен план, така че не би трябвало да ми е трудно да обясня това на Бен, когато настъпи моментът.
	И все пак то ме притеснява… или поне ме притеснява изобщо обмислянето на тази идея. Достатъчно дълго ходих на терапия, за да знам на какво се дължи това поне отчасти — не обичам промените. Не обичам _идеята_ за промяна и колкото и да съм сигурна за живота си сега, не е трудно да се почувствам застрашена от всяка промяна в него. Дори последната нощ, която прекарах в скапания си апартамент, плаках, докато не заспах, мислейки си за годините, които прекарах в него, най-дългият период от време, в който се задържах на едно място. Почувствах едва ли не благодарност, когато открих умряла буболечка върху възглавницата си — това изличи по-голяма част от носталгията.
	— Милинка — потупва ме Гриър по ръката. — Имаш овесена каша в косата.
	Вдигам глава с въздишка и вземам салфетка, за да се избърша. Гриър се смилява над мен и сменя темата; не е сигурна дали е избрала правилните курсове за есенния семестър и много скоро Зоуи и аз сме погълнати от това да ги обсъждаме с нея. Когато час по-късно ставаме и си събираме нещата, ми е олекнало и се чувствам по-спокойна — ето какво правим една за друга и то е нещо, от което никога няма да се откажа.
	— Какъв е планът за остатъка от деня, Кит? — пита Зоуи и премята чантата си през рамо.
	— Ще се опитам да свърша малко работа по двора. Да пооплевя. Някоя от вас иска ли да ми помогне?
	Гриър ми напомня мило за алергиите си, а Зоуи заявява направо:
	— Да не си луда — току-що си направих маникюра. — Навежда се и ме прегръща. — Изпрати ни снимки преди и след обаче.
	Прекарвам остатъка от предобеда в малкия си заден двор, който е обрасъл с трева и бурени. За разлика от къщата, тук няма нищо, което да е в толкова лошо състояние, че да не мога да се справя сама, и е приятно да бъда на слънце, дори и да съм се намазала с лосион против слънце с най-висок фактор, изкоренявайки най-големите бурени, избуяли около малката градинска барака, която, както всичко друго в имота, има потенциала да бъде страхотна, но в момента изглежда като излязла от някоя къща, обитавана от призраци. Мога да си представя лехата, която ще направя от тази страна, след като разчистя мястото, как ще я засадя с лавандула или салвия, кремавия цвят, в който ще боядисам бараката. Може би ще добавя малки капаци на прозорците от двете страни, както и сандъчета с цветя. Вече няма да изглежда като обитавана от призраци, а като кукленска къща.
	Само че тази кукленска къща няма да бъде построена за един ден, а аз започвам да се чувствам като увехнало цвете в тази жега. Все пак е приятно и усещането за добре свършена работа ми помага да се отърва от по-голямата част от напрежението, което изпитвах тази сутрин. Утре ще мине като по мед и масло, нищо работа.
	Сипвам си чаша ледена вода, излизам на малката предна веранда и се тръшвам изтощено на най-горното стъпало. Опитвам се да прекарвам известно време тук през ден-два, махайки на новите си съседи, когато минават по улицата, мъчейки се да науча кой кой е. Бети ми беше съседка, когато живеех над бара, така че между нас лесно се зароди приятелство. Искам същото и тук — съседи, които ще се грижат за къщата ти, когато те няма, и ще те канят на барбекю понякога. Положението на улицата е доста разнородно, някои от постройките са напълно обновени, други са в окаяно състояние, но тъй като в момента и моята е от тях, не мога да съдя никого.
	Досега съм се запознала със собствениците на три от къщите наоколо, включително Джеф и Ерик, които живеят отсреща и чиято къща изглежда така, сякаш е била ремонтирана за телевизионно предаване; има едновременно съвършено модерен и съвършено исторически вид. Входната им врата се отваря и Джеф излиза на верандата. Помахва ми дружелюбно и аз му се усмихвам, сгряна дори от тази дребна проява на сърдечност, това нарастващо усещане, че мястото ми е тук. Това чувство бързо изстива обаче, когато виждам висока, широкоплещеста фигура да излиза след Джеф, който се обръща, за да стисне ръката му.
	Ръката на Бен Тъкър.
	_По дяволите_, помислям си и се изправям прекалено бързо, при което водата в чашата ми се разплисква. Улицата е тясна и рязкото ми движение е достатъчно, за да привлече вниманието му. Поглежда към мен и в продължение на няколко секунди ние се взираме един в друг в плен на онази неловкост, която те обзема, когато видиш някого на напълно неочаквано място, като да се сблъскаш с някой от учителите си в киното. А после по лицето му се разлива широка усмивка и стомахът ми изпърхва в отговор.
	Двамата с Джеф разменят още няколко думи, Джеф го потупва по рамото и Бен поема надолу по стъпалата. За миг си мисля, че просто ще се качи в пикапа, паркиран отпред, но той пъха ръце в джобовете си, поглеждайки надолу по еднопосочната улица, преди да пресече и да се отправи към къщата ми. Спира обаче на тротоара и вдига очи към мен; срамежлива усмивка подръпва крайчетата на устата му.
	— Каква изненада, да се срещнем тук.
	— Не ме следиш, нали? — казвам и очите му начаса се разширяват, а усмивката му помръква.
	— _Не._ Господи, не. Извинявай… доставих едни камъни на Джеф и Ерик, те са ми клиенти. Кълна ти се. Не…
	Усмихвам му се, очарована от неочакваната му загриженост.
	— Всичко е наред. Светът е малък или пък складът ви е наистина популярен.
	Раменете му се отпускат облекчено.
	— Не можем да се оплачем. Доста работа имаме в квартали като този. А аз ходих на училище с Джеф. — Той кима към къщата ми. — Значи това е тя?
	Поглеждам назад глупаво, сякаш за да проверя дали все още е там, или пък дали се намирам на правилния адрес. Ала всъщност просто се опитвам да си представя как ли изглежда в очите на Бен. Вероятно неособено добре. Спомням си за скалата на Зоуи от истинска дупка до десетка. Определено все още е четворка.
	— Аха — потвърждавам и отново се обръщам към него, опитвайки се да излъчвам увереност, каквато не изпитвам. Опитвам се да сменя темата. — Как са нещата? Баща ти и… онова хлапе?
	— О! — Изглежда мъничко изненадан, че съм го попитала. — Добре са. Татко здравата ме юрка, нали го видя какъв е. — Не мога да не се засмея на начина, по който го казва, на искреното смущение, което изпитва от закачките на баща си. — Хлапето, името му е Ривър, също е наоколо. Татко го накара да изработи това, което ни дължи, в склада.
	— Наистина ли? — Радвам се да го чуя повече, отколкото бих предположила; от четвъртък насам неведнъж си спомнях бледото, покрусено лице на момчето. — Това е… наистина хубаво.
	— За него — вероятно. За мен неособено, при положение че едва успявам да измъкна и четири последователни думи от него. Мисля, че в петък дори ме нарече „господине“, но може и да беше саркастично. Кара ме да се чувствам така, сякаш съм на сто години.
	Аз изпръхтявам от смях.
	— Звучи ми като типичен тийнейджър.
	— Това е… — Прави пауза и поглежда към къщата, преди да опита отново. — Това е красиво място.
	— Не е нужно да го правиш — отвръщам. — Сега не е красиво, но ще стане.
	— Забравяш, че имам слабост към старите неща — казва. — То ми е в кръвта.
	Носи почти същите дрехи, с които го видях и в четвъртък: тениска, този път — тъмносиня, избелели дънки с ниска талия, кафяв кожен колан, толкова протрит, че дори от мястото си на стъпалата виждам, че е напукан по краищата, и тежки работни обувки, покрити с прах. Ниско над очите си е нахлупил бейзболна шапка, овлажняла от пот, тъмнорусата му коса се къдри около ръбовете й.
	— Искаш ли да разгледаш вътре? — избъбрям, а после в мислите си изливам чашата с ледена вода, която държа, върху главата си.
	Какво ми _става_? Първо го каня в лабораторията си, а сега и в къщата си? Определено се надявам, че на вагината ми няма да й хрумне да вземе да раздава покани, но като се има предвид как изглежда Бен, не е напълно изключено да се обади през следващите няколко минути.
	Усмивката му би трябвало да изглежда самонадеяна; вероятно е самонадеяна, но на него му стои добре, без злоба или умисъл. Изглежда просто… _доволен_, колко приятно, да те поканят да влезеш, колко забавно, една почти напълно непозната жена да ти предложи да разгледаш потъналата й в хаос къща. Понечвам да кажа, че не е голяма работа, че не е нужно да го прави, но той вече е отворил портичката от ковано желязо и се приближава по пътечката.
	— С удоволствие.
	Обръщам се към вратата и едва сега си спомням, че нося стари туристически обувки, шорти, изрязани от чифт дънки, които едва ли биха могли да ми стоят по-зле, и тениска с Хари Потър. Косата ми е къса за опашка, така че преди да изляза навън, я защипах с няколко стари фиби. Очилата ми вероятно са мръсни, така че, общо взето, изглеждам така, както на детската площадка в началното училище. _Страхотно._
	Отварям входната врата и му махвам да мине пред мен, така че да мога да сваля възможно най-бързо гадните фиби. Трябва ми огледало, за да преценя дали това е грешка, или не, но правя, каквото ми е възможно, да разроша косата си и да я приведа в някакво подобие на ред.
	— Леле — казва той, застанал в дневната с ръце на хълбоците. Сваля бейзболната шапка и прокарва ръка през косата си. Тя стърчи във всички посоки и това ме успокоява, при положение че и моята вероятно е в почти същото състояние. — Страхотно е. Виж само тази дървения.
	Приближава се до камината и аз се радвам, че я е забелязал — и на мен това ми е любимото нещо в къщата.
	— Нуждае се от страшно много работа, знам.
	Той кима.
	— Доста неща те чакат — казва, но думите му не прозвучават покровителствено.
	Обикаля наоколо, поглеждайки под корнизите на прозорците, прикляквайки, за да надникне зад радиаторите, прокарвайки ръце по касите на вратите, по хоросановите стени. Гледам го, запленена, как докосва изпитателно всичко, колко е съсредоточен. Най-трудно е да не мисля какви ли биха били тези качества в един друг контекст.
	Свалям си очилата и ги избърсвам набързо в тениската си. Когато отново си ги слагам, той стои под свода между трапезарията и дневната, с ръце на хълбоците и ме гледа.
	— Действително се нуждаеш от цял куп неща за това място.
	— Аха. Вероятно ще създам доста работа на баща ти!
	Усмихва се с онази своя леко неравна усмивка.
	— Да направим списък — казва — на всичката железария, от която ще имаш нужда.
	— Наистина ли?
	От четвъртък насам обмислям да го сторя, ала перспективата да го направя с някои друг, някои, които наистина разбира от това, го кара да изглежда постижимо, вълнуващо.
	— Наистина. Вземи си бележник. Чака ни работа.

	* * *

	Отбивам се през тоалетната, за да се отърва от най-видимите следи от градинарстването, след което вземам бележник и се връщам при Бен. Започваме от кухнята, която вероятно е в най-лошо състояние от всички помещения, и аз бързам да го уверя, че планирам основен ремонт, насрочен за тази есен, в зависимост от това кога ще бъде свободен строителният ми предприемач.
	Бен ме поглежда въпросително, сякаш се кани да попита нещо, но после като че ли се отказва и почуква по редицата ниски шкафове по протежение на задната стена.
	— Тези вероятно са най-старите, които имаш. Вероятно от 1930 г. Твърде жалко за тази боя.
	Прикляква и отваря една от вратичките, за да надникне вътре.
	— Вероятно ще трябва да изхвърля всичко — казвам. — Така че тази стая сигурно ще изглежда… ами, неособено исторически. Може би не се нуждая от железария за нея.
	Бен се изправя и свива рамене, плъзвайки очи наоколо.
	— Може би. Може обаче да се огледаш за старинни шкафове. Голяма занимавка ще е, но е възможно. Дори ако не го направиш, тези по-стари шкафове са доста малки и не са особено подходящи за по-новите съдове и кухненски пособия, можеш да намериш старинни дръжки за чекмеджетата, те пасват на повечето от по-новите шкафове без проблем. Може би някой абажур?
	Описва бавно кръг, кимайки, докато се оглежда наоколо, сякаш вече го вижда в ума си. Ще ми се да бъда там вътре, да видя онова, което вижда той.
	— Окей — казвам.
	— Стената зад печката вероятно някога е била гола. Би могла да опиташ същото отново.
	Гола тухлена стена? _Обожавам_ тази идея; ще ми се да бях се сетила сама.
	Продължаваме по същия начин още цял час — двамата с Бен обикаляме всички стаи в къщата. Той е любопитен и задава цял куп въпроси за това какво знам за нея, какво ми харесва, какво ми се ще да беше различно. Знае много, но не е всезнайко и има хубаво чувство за хумор — смее се лесно, когато му казвам, че съм сложила катинар на вратичката на таванското помещение заради паяците например, ала нямам чувството, че се смее _на_ мен. Той просто… и аз не знам. Приятно му е с мен.
	Намираме се в празната спалня за гости, която искам в един момент да превърна в домашен офис, и аз седя по турски на пода, записвайки си колко дръжки ще ми трябват за тази стая (две за малките дрешници, една за вратата на стаята), когато ми хрумва, че Бен е тук от доста време, а това едва ли е влизало в плановете за деня му.
	— О! — възкликвам малко по-силно, отколкото възнамерявах. — Ами баща ти?
	Той ме поглежда и дъхът ми почти спира — толкова е _висок_, толкова красив. _Ненавиждам_ това.
	— Какво за баща ми?
	— Ами, не трябва ли да си при него? Или на работа? Не мога да повярвам, че ти отнех толкова много от времето.
	— Следобедът ми е свободен. Шарън реши, че ще е най-добре с татко да си починем един от друг днес, така че тя е в склада с него, докато аз се погрижа за тази доставка и още няколко задачи.
	— Шарън доведената ти майка ли е?
	Не знам защо питам, защо съм толкова любопитна, но… просто съм. Искам да знам неща за Бен, може би защото е тук, в моята къща и вижда нещо, което е важно е за мен. Иска ми се да изравня везните.
	Той се смее.
	— Не. Шарън не е доведената ми майка. Съседка на баща ми е. — Сбърчва вежди за миг, загледан през прозореца. — Макар че, предполагам, има качествата на доведена майка. Или на истинска майка, ако трябва да съм честен.
	— А майка ти е…?
	Обръща се към мен и се обляга на стената, пъхнал ръце в джобовете си.
	— Тук е, в известен смисъл. Родителите ми се разведоха, когато бях на девет години, и с татко, ами, предполагам, че сме един отбор. Майка ми не е лош човек, просто не я биваше особено да бъде майка. Така че винаги съм бил само с татко, дори преди развода. Понякога той объркваше нещата, аз определено също го правех, но се справяхме някак.
	— Това е гадно, за майка ти. — И преди да успея да се откажа, добавям: — Моята майка също я нямаше. Тръгна си, когато бях на, не знам, три месеца. Може би малко по-рано.
	Навела съм очи надолу и драскам някакви безсмислици в полето на бележника, правя се на заета.
	— Толкова малка — казва той и макар че не помръдва, усещам, че стойката му се променя, че е по-напрегната отпреди.
	— Аха. Имах обаче брат си. — Прозвучава тъжно като „Оливър Туист“*, така че добавям: — Е, и баща ми де.
	[* „Оливър Туист“, роман от Чарлз Дикенс (1812 — 1870). — Б.пр.]
	Не мога да повярвам, че подхванах тази тема; достатъчно лошо е, че споменах отсъстващата си майка. Открай време съм от хората, които говорят, разкриват се, опитват се да създадат връзка с другите. Ала да спомена баща си? Това е нещо ново дори за мен; той е такъв източник на ужасна вина и скръб, че почти никога не говоря с него, нито дори със Зоуи и Гриър, които мислят, че той е просто дистанциран, а не толкова прецакан и емоционално вреден, че трябва да положа истински, ръководени от професионалист, усилия да общувам с него. Докато си мисля за това, изведнъж ми просветва, че в склада ми хареса толкова много, защото отчасти ми беше приятно да видя Бен и баща му заедно.
	— Мисля, че се сетихме за всичко тук, нали?
	В продължение на няколко секунди той не казва нищо, просто се взира в мен, но аз съм твърдо решена да оставя всичко това да отмине.
	— Да — потвърждава той най-сетне и минава покрай мен, за да отиде в банята.
	Изправям се и го последвам, чувствайки се неловко и неудобно; едно е, когато някой няма нищо против да отговаря на въпроси за себе си, съвсем друго — когато го накараш да се почувства неловко, като му стовариш целия се емоционален багаж, за който изобщо не са те питали. Ала когато влизам в банята, Бен вече говори:
	— Тази тоалетна тече.
	— Най-добре я догони* — измърморвам, неспособна да се спра.
	[* Непреводима игра на думи — в английския израз „тоалетната тече“ се използва глаголът _run_, който означава „бягам“. — Б.пр.]
	Той се усмихва и въздъхва драматично.
	— Това беше _ужасно_, Кит. Типична „таткова шега“.
	— Не разбирам какво имат всички против татковите шеги. Според мен са смешни. Тоалетната тича. Това е смешно! Само си го представи.
	— Какво? Не се предполага да си го _представиш_. Това е просто игра на думи. Какво ти има! — Вече се смее и смехът му е заразителен; аз също се разсмивам. — Не мога да повярвам, че някой с твоя блестящ ум се смее на такава шега.
	_Нарече ме блестящ ум_, помислям си и усещам как усмивката ми се променя от удоволствие в поласкана изненада… и той го вижда, вижда тази трансформация. Стоя толкова близо до него в малката стаичка, че зървам промяната и в неговите очи… нима виждам нещо като _глад_ там, нещо ново, което не съм забелязвала в изражението му досега? Подпрял е хълбок в мивката, свел поглед към мен, докато стоя на прага; сега никой от нас не се смее и аз си помислям: _Ами ако просто се повдигна на пръсти, ако просто се притисна в него._ А после Бен се изпъва и казва:
	— Ще оправя тоалетната ти.
	И слава Богу, защото като нищо бях на крачка от това да се направя на пълна идиотка, тотално изглупяла заради тази трапчинка и тези сини очи.
	— О, не, няма нужда — побързвам да кажа. — Ще се справя сама. Ще изгледам някое видео в ютюб или нещо такова.
	— Ще отнеме само пет минути — заявява той и вече слиза към долния етаж, вероятно за да избяга учтиво от кравешкия поглед, с който съм го зяпнала. Връща се от пикапа си с кутия с инструменти и действително отстранява повредата само за пет минути, без да издава никакво смущение заради този… _момент_ преди малко. Вместо това поправя ключа за осветлението в стаята за гости и намества по-сигурно климатика на прозореца в спалнята ми, който според него изглежда така, сякаш всеки момент ще скочи от перваза.
	Ала когато следобедът напредва, поглежда колко е часът на телефона си и казва, че трябва да си върви — трябва да вземе пица за себе си, баща си и Шарън и тъй като да приготви баща си за лягане, отнема време, не иска да закъснява твърде много. Странно, но усещам как ме пронизва чувство на самота, докато го слушам да описва тези планове, които за него сигурно са доста уморителни. Ала тъй като аз възнамерявам да си стопля готово ястие в микровълновата, след което ще се заема да намеря постелки за баня онлайн, идеята за пица в компанията на възстановяващ се от нараняване собственик на строителен склад ми звучи страхотно.
	Благодаря му, може би малко многословно, за помощта. Той отхвърля благодарностите ми, самото въплъщение на красива небрежност, ала наистина беше много _мило_ от негова страна и въпреки че през изминалия час реших, че онзи момент в банята беше просто случайно залитане, нищо, за което си струва да мисля повече, сега, докато се сбогуваме на верандата, мислите ми се връщат право към него. _Това е един наистина свестен мъж, адски секси мъж, който прекара следобеда с теб._
	— Няма да ти липсвам дълго. — Гласът му е нисък и закачлив. — Седем часа, утре вечер. Ти, аз и онзи микроскоп, който толкова харесваш.
	_О!_ Усещам как лицето ми пламва мъничко от смущение. _Блестящ ум_, така бе казал, но естествено, че това ще каже, след като се опитва да ме привлече на работа, която не искам. Забравих за това донякъде. Забравих мъжа в костюма, с когото се запознах, корпоративния тип с неоправданата самоувереност, и го замених с Бен, който кара поправянето на тоалетни да изглежда секси. Потискаща е мисълта, че утре ще трябва да си имам работа с другия Бен.
	— Окей — казвам малко суховато и той като че ли го чува или пък просто си въобразявам лекото помръдване на раменете му.
	— С нетърпение го очаквам — казва и поема надолу по стъпалата. Когато стига до последното, спира и отново поглежда към къщата. — Това е наистина красива къща, Екатерина.
	Прекалено съм зашеметена от комплимента, от начина, по който изрече името ми, за да отговоря. Така че просто махвам с ръка и се шмугвам вътре, доста объркана от изминалия ден.


>	Глава 6
>	Бен

	На втория етаж съм и подреждам капаците за прозорци, които получихме тази сутрин. Това е прашна, неприятна работа; обикновено пристигат на огромна купчина, така че трябва да си отваряш очите за комплекти. Татко е на долния етаж и обяснява на Ривър как да използва касовия апарат, което според мен е най-ужасната идея на света, така че вероятно е умен ход да съм тук. Пък и съм разсеян, непрекъснато мисля за Кит, за това, че тази вечер отново ще я видя, за времето, което прекарах с нея вчера.
	Да харесваш клиента си е плюс — с някои от най-успешните хора, които съм привлякъл на работа за компанията, сме добри приятели, с тях продължих да поддържам връзка, докато те се прехвърляха на новите си постове. За начина, по който си върша работата, е важно да опозная хората, да науча какво има значение в живота им, освен работата. Ала начинът, по който се чувствам, когато съм с Кит, е слабост. Вчера, когато я видях пред къщата на Джеф и Ерик, дори не се сетих за „Бомон“. В началото мислех най-вече за краката й в онези шорти, но дори след като си заповядах да не ги зяпам (твърде много), мислех най-вече за къщата й, как бих могъл да й помогна с нея, какво би могла да намери в склада, кои по-лесни поправки бих могъл да извърша вместо нея.
	Макар да знаех, че е в пълен разрез с интересите ми. Тъкмо обратното, би трябвало да я предупредя колко е вероятно да се разори с толкова голям проект, колкото и да се забавлява, докато го планира. Би трябвало да й кажа неща, които да я накарат да си представи един различен живот, в Тексас. Проблемът бе, че не я чувствах като професионално задължение. Чувствах я като някого, за когото искам да науча повече, независимо от работата. Чувствах, че е интересна и интелигентна, и мъничко шантава, и невероятно секси, и ако не греша, имаше един момент, в банята й… момент, в който ме беше погледнала така, сякаш проявява интерес и нямам предвид към фирмата ми. Трябваше да прибегна към поправка на тоалетната, за да се въздържа да не я целуна.
	Телефонът ми иззвънява, докато намествам последния капак, и аз съм благодарен, че нещо ще ме извади от мислите ми. Гласът на Джаспър е нетърпелив, развълнуван.
	— Имам нужда от няколко минути. Можеш ли да си вземеш почивка?
	Не сме говорили много по телефона от деня, в който той ми се обади, за да ми каже за Кит, и знам, че все още се чувства малко гузен, задето се натрапи отгоре на всичко, с което си имам работа тук.
	— Разбира се — казвам и сядам на едно от решетъчните метални стъпала, водещи на долния етаж. — Какъв е този шум?
	— В Уотъруел съм. — Говори за парка в Хюстън, недалеч от офиса ни. Едва два часът е, така че ако Джаспър не е в офиса, значи става нещо. — Баща ти добре ли е? — въпросът му е бърз, просто формалност.
	— Да. Какво има?
	— Помниш ли Хамиш Бек?
	— И още как — отвръщам с усмивка.
	Бек беше един от ранните ни успехи, немски учен, работещ за производител на автомобили. Беше истински кошмар, имаше абсурдни искания за договора си, едно от които беше двамата с Джаспър да изпием по три малки билкови ликьора, преди да подпише. Но освен това беше гений; беше отишъл в клона на „Бомон“ в Рочестър и бе проектирал каталистичен конвертор, който докара милиони на компанията. Миналата година, когато договорът му изтече, напусна „Бомон“, за да работи и печели за себе си, но въпреки това си оставаше един от най-печелившите ни удари.
	— В Хюстън е по работа, така че снощи се видяхме.
	— Значи си махмурлия?
	— О, човече — простенва Джаспър. — Идея си нямаш. Никога вече няма да пия.
	Смея се, съжалявайки, че съм го пропуснал. Хамиш беше трън в задника, но освен това беше забавен; незнайно как винаги успяваше да те убеди да правиш щури неща, като например да изпееш „Ангел на утрото“ в караоке бар в Мюнхен.
	— Както и да е, иска да инвестира. Разказах му какво сме намислили и е навит. Каза, че се сеща за поне петнадесет души, които биха имали нужда някой да ги представя, така както предлагаме да направим.
	— О! — изричам с доста по-малко ентусиазъм, отколкото би трябвало да демонстрирам. Всичко това ми се струва толкова далеч от живота ми в момента; не е лесно да се настроя към премисляне на всичките сложности на онова, което сме планирани с Джаспър. — Това е страхотно.
	— Страхотно? То е направо невероятно, Тъкър.
	Разказва ми за нещата, които Хамиш е готов да направи, и това _действително_ е невероятно. Хамиш предлага да финансира цялото начинание, докато с Джаспър бяхме планирали да си търсим инвеститори поне няколко месеца, след като напуснем „Бомон“. И двамата подплатявахме банковите си сметки, за да можем известно време да работим без заплащане. Предложението на Хамиш ще ни позволи да вложим всичко това директно в развитието на компанията.
	— Мислиш ли, че говори сериозно? — питам.
	— Убеден съм. Има и още нещо. Смятам, че бихме могли да навием Кристен да дойде с нас.
	Е, _това_ вече е голяма новина. Кристен е от адвокатите на „Бомон“, специализираща трудово право, и на няколко пъти работихме заедно с нея по изготвянето на договорите за клиентите ни. Кристен би била истинска придобивка за нова компания като нашата — познава законите из основи и страшно я бива с клиентите, лесно е да се говори с нея и е наистина пряма.
	— Леле, Джаспър. Как успя да я убедиш?
	— Не само ти можеш да набираш хора — казва, ала в гласа му се долавя нещичко. Иисусе, надявам се, че не спи с нея, при положение че досега не е имал връзка, която да продължи по-дълго от три месеца (не че аз мога да го съдя), но не искам нещата да се усложнят. — Не спя с нея — добавя, защото мълчанието ми, предполагам, казва много.
	Поемам си дълбоко дъх и прокарвам ръка през косата си.
	— Значи имаме голям напредък на този фронт — казвам.
	— Аха. Слушай, наистина трябва да се отървем от онази клауза. Грег страшно иска да привлечем Авърин — тя е част от много малка група хора, които притежават онова, което ни трябва, Тъкър. Докъде стигна с нея?
	_Стигнах дотам, че я видях по шорти. Дотам, че забелязах колко ми харесва миризмата на лосион против слънце върху кожата й. Дотам, че поправих тоалетната й просто за да бъда до нея по-дълго._
	— Работя по въпроса. Тази вечер имаме среща в лабораторията й.
	— Добре — казва Джаспър и увереността в гласа му, която обикновено би била комплимент, тежи като камък около шията ми. — Трябва да го направиш.
	— Аха — отвръщам и се изправям. — Както казах, днес ще се видя с нея.
	— Каква е тя всъщност? — пита Джаспър.
	Ето защо от двамата мен повече ме бива в същинското привличане на хора — отне му цяла седмица, преди да зададе този въпрос, когато, за да бъдеш добър в тази работа, именно с това би трябвало да започнеш.
	За своя изненада, усещам, че не искам да отговоря. Не искам той да знае нищо за нея.
	— Е, нали се сещаш. Типичният луд учен.
	Чувствам се толкова нелоялен, задето го казвам; изпълва ме физическо неспокойство, че го изрекох, така че удрям с юмрук един от капаците за прозорци. Знам обаче, че Джаспър е този, на когото дължа лоялност, на Джаспър и на плана, който развиваме през последните няколко години. Не е като да се опитвам да съсипя живота на Кит. Опитвам се да й дам високоплатена работа, в която ще прави точно каквото обича.
	Трябва да се взема в ръце преди срещата тази вечер.

	* * *

	Когато пристигам малко преди седем, Кит не е в офиса си, но е залепила бележка на вратата си, със стрелка, сочеща надолу по коридора, и набързо надраскано _Бен, аз съм в стая 006_. Мястото е по-мрачно от лабораторията на горния етаж — въпреки че няма прозорци, през които да влиза светлина отвън, падането на нощта го кара да изглежда още по-тъмно, още по-потискащо. Поемам по коридора и чукам на вратата на стая 006. Миг по-късно Кит отваря с широка развълнувана усмивка.
	— Ще бъде _страхотно_ — казва, но после ме поглежда и се намръщва. — О!
	— Какво? — свеждам поглед към дънките и тениската си.
	— Мислех, че ще носиш… не знам, костюм или нещо такова?
	— Е, въпреки първата ни среща, Кит, обикновено не нося толкова официални дрехи, освен ако не се налага.
	Тя махва пренебрежително с ръка.
	— Не ме е грижа за това; просто сигурно ще ти бъде студено. Температурата тук е доста ниска. — Посочва с палец зад рамото си, а аз едва сега забелязвам, че е увила жилетка над дрехите си. — Изчакай тук.
	Излиза от тъмната стая, в която се намира, оставяйки вратата да се затвори зад нея, и забързва към офиса си. Когато се връща, носи лилав суитшърт, който ми подава.
	— Ъ, не мисля, че носим един и същ размер — отбелязвам.
	И то е меко казано; в сравнение с Кит аз съм огромен, дотам, че в най-мръснишките си мисли съм се чудил дали няма да я смачкам, ако някога я вкарам в леглото си.
	Тя прави физиономия.
	— Размер L е.
	— Женско L?
	— Унисекс е — казва и разтърсва дрехата пред мен. — Не се тревожиш за мъжествеността си, нали?
	Очите ми се разширяват от престорено оскърбление.
	— Достатъчно съм мъж, за да нося лилаво. — Поемам суитшърта от нея и го навличам. _Навличам_ е точно казано, защото ми е адски тесен, особено на гърдите и раменете. Сигурно ще ми спре кръвообращението. — Това не може да е L.
	Тя проявява благоприличието да се опита да потисне смеха си.
	— Обаче кара бицепсите ми да изглеждат наистина големи, нали? — шегувам се и ги показвам театрално.
	— О, господи! Ти си идиот.
	Само че се смее, тъмните й очи греят и в крайчетата им се повяват бръчици.
	_Съсредоточи се_, скастрям се, напомняйки си какво е заложено на карта.
	Преди отново да отвори вратата, тя се обръща и ме поглежда със сериозно изражение.
	— Виждал ли си един от тях?
	— Микроскоп? Естествено.
	Тя поклаща глава.
	— Имам предвид _такъв_ микроскоп. Сканиращ трансмисионен електронен микроскоп с корекция на образеца.
	— На живо? Не. Виждал съм обаче снимките от микроскопските ни лаборатории.
	В колата има някои от тези снимки, както и списък с всичкото ни микроскопско оборудване, голяма част от който наизустих, така че да мога да разкажа на Кит за него, ако ме попита. Очите й отново грейват; като че ли наистина се вълнува да ми го покаже.
	— Окей — казва, докато влизаме в преддверието, малък, лошо осветен офис, с редица шкафове и плот, минаващ по протежение на задната стена; контролният панел и LED екрана на микроскопа доминират по-голяма част от помещението. Знам достатъчно, за да ми е ясно, че самият микроскоп се намира зад вратата пред мен и че Кит ще борави с него и ще гледа образите, които ще се появяват, оттук.
	— Е — заявява, посочвайки разсеяно към един стол, и аз сядам, нетърпелив просто да я гледам. — Преди да ти го покажа, нека ти обясня накратко най-важните неща. Титан, както го наричаме, дава възможност да видиш каквото и да било, увеличено от хиляда до _милиони_ пъти. Можеш да наблюдаваш всичко, от клетки до индивидуални атоми. Невероятно е. — Дотук разбирам всичко без проблем, но после тя казва: — Можем също така да го използваме, за да манипулираме или да измерваме химически състав с електронна спектроскопия с енергийна загуба.
	— Ъ, ясно.
	— Не се притеснявай, ако в момента не разбираш всичко.
	Вади диаграма, на която, предполагам, е изобразено устройството на микроскопа, и го слага в скута ми, приближавайки стола си до моя, така че коленете ни почти се докосват. Усещам миризмата на шампоана й — билков, но все пак сладък и… наистина трябва да се съсредоточа. Тя ми дава кратко (но въпреки това, поне за мен, адски сложно) обяснение за основните части на микроскопа, как работи и аз впечатлявам самия себе си, като успявам да разбера достатъчно, за да задам няколко въпроса. Когато го правя, на нея като че ли толкова й харесва, че подскача лекичко на мястото си, което наистина отвлича вниманието ми.
	— Е, за статията в „Нейчър“ — казва тя и на мен са ми нужни няколко минути, докато си спомня за какво говори, докато си спомня как я подлъгах във всичко това. — Авторите са използвали тъмнополев пръстеновиден режим на разпръсване.
	— Звучи страхотно. Като от „Междузвездни войни“.
	Тя прави физиономия.
	— Изобщо не е страхотно! Искам да кажа, страхотно е, но… Окей, просто помни какво ти казах. Сондата на микроскопа е фокусирана върху една точка, след което растерирана върху образеца. Електронният сноп удря един атом и електроните се разпръсват. — Стиска юмруци за миг, а после разперва пръсти, изобразявайки „разпръсване“, предполагам, и аз не мога да не се усмихна на ентусиазма й, на това колко е погълната от обясненията си. — При високо ъгълното разпръсване, както са направили те, събираш единствено електроните, срещнали тежки атоми. Ала в структура, която съдържа концентрация от леки атоми като кислород, въглерод, азот, може да се изгуби много информация, ако гледаш единствено разпръсването на тежките атоми.
	— Аха.
	— _Освен това_ — добавя драматично, — тъй като сондата е фокусирана върху толкова малка точка, интензивността на разпръсването може да се промени, ако промениш дълбочината на фокуса на сондиране. — Тя вдига очи към мен. — Ако направиш някоя шега за дълбочина на сондиране, ще трябва да си тръгнеш.
	— Нищо не съм казал!
	— Усетих го. Усетих шегата за сондата. Редовно показвам тази машина на студентите и не можеш да си представиш колко шеги за сонди съм чула.
	Навеждам очи.
	— Е, добре де, май наистина ми се искаше да си направя шега със сондирането.
	Тя прави физиономия, но продължава:
	— Авторите от „Нейчър“ са се целели в максимален контраст, но са разгледали само един слой атоми. Ако искаш да видиш повече, трябва да направиш фокална поредица; трябва да промениш фокалната точка в съответствие с повърхността на материала, за да получиш пълна картина на обема на материала. То е като да имаш купчина листове — ако вземеш само един лист и го разгледаш, няма да научиш нищо за това, което се случва в останалата част от книгата, нали?
	— Аха. — Аз кимам, защото сравнението наистина помага. Вероятно би трябвало да се върне в началото и да обясни всичко по този начин, ала честно казано, харесва ми да я слушам да използва толкова много технически жаргон. Харесва ми колко бързо говори, леките движения на тялото й — разместването в стола, жестовете й — сякаш се опитва да отприщи енергията, заключена в нея.
	— А после и образецът. — Тя взема две херметически затворени пликчета от плота, всяко от които съдържа нещо, което на мен ми прилича на миниатюрни тънки метални дискове. Невъзможно е, обяснява ми и през следващите десет минути говори за феромагнетизъм и полиране на образци, и системата за фокусирани йонни лъчи, която би трябвало да използват според нея. — С образец като този — заявява презрително, вдигайки едно от пликчетата — ще изглежда така, сякаш гледаш някого в криво огледало и се опитваш да опишеш външния му вид.
	След това ми обяснява как приготвя собствените си образци.
	— Колко време отнема? — питам и тя ми се усмихва толкова широко, че сърцето ми подскача.
	— Ами, на повечето хора им отнема два, два и половина часа, но аз съм толкова добра, че мога да го направя за час. — Изчервява се и добавя: — Не че искам да прозвуча арогантно.
	— Не звучиш арогантно — уверявам я. — Звучиш невероятно.
	И наистина го мисля. Действително звучи невероятно. Срещат съм много учени, прекарал съм немалко време, разговаряйки с тях за работата им, ала Кит притежава една… и аз не знам, жизнерадост, когато говори за това. Просто обича науката, това е повече от очевидно.
	През следващия един час ми показва самия микроскоп, който изглежда като паник стая; голяма сива кутия с моя ръст, облицована със звукоизолиращ материал и осеяна с цял куп устройства за контрол на температурата, които Кит ми обяснява. След това ми показва как насочва лъча, как променя увеличаването. Всичко това е интересно само по себе си и рационалната част в мен го осъзнава. Струва ми се още по-интересно обаче, защото _тя_ ми го обяснява, защото имам чувството, че научавам някои от най-важните неща за нея със самото си присъствие тук. Докато седим пред контролното табло и я гледам как извиква най-различни образи върху екрана (на мен те ми приличат на бели точки върху черен фон), се чувствам странно близък с нея по начин, който не е добър за работата.
	— Е, Кит — казвам, заповядвайки си да се върна към задачата си, докато тя присвива очи срещу най-новия образ, който е извикала върху екрана. — Как така си тук и се занимаваш с това в… — поглеждам си часовника — осем и половина вечерта, вместо, ами, през работно време.
	— О — отвръща тя, полуразсеяно, погълната от образа. — През деня изпълнявам задълженията си на техник, помагам на другите с техните експерименти или пък отстранявам повреди по микроскопите. Така че през деня съм доста заета. Но след края на работното време мога да свърша всички тези наистина готини неща.
	Прави пауза и ме поглежда косо, подозрително. Прекрасно знае накъде бия.
	— Някой като теб би трябвало да има такъв достъп през цялото време — заявявам.
	— Аз _имам_ достъп. — Тя отново поглежда към екрана. — Харесва ми как е тук, това, че мога да участвам в различни етапи от експлоатацията на машината. Бива ме в експериментите, но ме бива и като техник. Бива ме в поправките, както и в преподаването.
	— Разбирам, но… нещата, които вършиш тук, те имат истински потенциал да бъдат приложени в практиката. — Посочвам към екрана. — Опитваш се да откриеш какво прави този образец силен метал, нали?
	— Да. — Тя се обляга в стола и се обръща, за да ме погледне. — Е, и?
	— Ние… ами, отделът по металургия в „Бомон“… искаме да открием същото. Искаме да знаем защо този метал е толкова силен, за да можем да произведем друг като него, който да не корозира, когато е влажен или при висока температура. Ти можеш да откриеш това. Можеш да ни помогнеш да изработим нова перка в турбинен двигател или нов…
	— Знам — прекъсва ме тя. — Знам, че има практически приложения на онова, което правя, очевидно. Ала това не ме интересува. Интересува ме чистата наука; не искам работата ми да бъде диктувана от продуктовата линия на някоя компания. Нямам нищо против проучванията ми да бъдат използвани в практиката, но не проявявам интерес да го правя лично.
	— Ами ако ти обещаем свободата, за която говориш? Ами ако работиш с екип, достатъчно голям, че ти да можеш да си правиш експериментите, а някой друг да се нагърби с практическите им приложения?
	Тя клати глава.
	— Не става така. Ще има твърде много външна намеса.
	— Кит, тук си заобиколена от външна намеса, току-що го каза. Работиш върху чужди проекти, обучаваш други хора, _отстраняваш повреди_.
	— Но това ми _харесва_ — заявява тя. — _Харесва_ ми да бъда част от проектите на други хора. С доктор Сингх…
	— Аха, доктор Сингх. — Вече съм в свои води. — Той е съавтор в девет от статиите ти, нали? — Като че ли я хващам неподготвена и продължавам. — Прочетох ги всичките. И знаеш ли какво, ако трябва да предположа, бих казал, че вършиш огромна част от работата на доктор Сингх.
	— Недей да инсинуираш нещо такова. — Думите й прозвучават по-ядосано, отколкото очаквах. — Недей да намекваш, че той ме използва. С доктор Сингх работим отлично заедно. Той ме научи на всичко. Дава ми възможности, които не бих имала без докторска степен, защото съм тук като лабораторен техник. Има ми пълно доверие; има доверие на онова, което знам, и на работата, която мога да свърша. Бих сторила всичко за него — заявява и стисва устни.
	Това е информация, която мога да използвам, знам го — лоялността й към Сингх. Ще трябва обаче да я запазя в резерва; все още не искам да прибягвам до това. Стаята ми се струва по-уютна, по-топла, макар че все още съм наистина благодарен за лилавия суитшърт.
	— Не искам да те засегна — казвам меко, — но ако искаш тези възможности, защо просто не защитиш докторантура? Защо си тук като техник? Кит, ти си брилянтна. Би могла да бъдеш главен автор на всяка една от онези статии. — Хрумва ми идея. Грег каза, че не иска някой с докторска степен, но може да отстъпи, ако го използваме, за да я привлечем. — Ако е имало проблем със средствата за докторантура, „Бомон“ има програми за работа по съвместителство; ако дойдеш да работиш за нас, би могла да започнеш докторантура в Тексаския университет…
	— Не искам степен. Ако бях искала такава, щях да я получа. Ти като че ли не разбираш — тук съм напълно щастлива. Това, че не се домогвам до нещо повече…
	Вдигам ръце, преструвайки се, че се предавам.
	— Разбирам. Само че си достатъчно добра, за да привлечеш интереса на света. Не може да не го знаеш. Просто се опитвам да ти дам малко информация, да ти покажа една различна версия на това. — Махвам с ръка из стаята. — Нека ти разкажа за „Бомон“. Ако не проявяваш никакъв интерес, какво би ти коствало поне да погледнеш?
	— Времето ми — отсича тя, ала в очите й отново се появява онзи поглед, онази мимолетна искрица страх.
	Усмихвам й се леко криво.
	— Ама наистина, Кит. Колко лошо може да бъде да прекараш малко допълнително време с мен?
	Поглежда ме, потискайки усмивката си, след което извърта очи към тавана. _Ъгх._ Това _лице_.
	— Но не и костюм този път, нали? — махвам към лилавия суитшърт.
	— Можеш да ме изпратиш до нас — казва тя; вече изключва разни копчета. — Това е цялото време, с което разполагаш, за да ми разкажеш за „Бомон“, окей?

	* * *

	Губя доста време в приказки за хотдози, но си струва.
	Когато излизаме от мазето на постройката, времето е задушно, но ясно; дори успявам да видя няколко звезди над светлините на града. Кит се опитва да се измъкне от изпращането пеша, когато осъзнава, че съм с кола, но аз казвам, че и двамата ще имаме нужда от малко упражнение, след като я изведа да хапнем.
	— Да ядем? Девет часът е! Твърде късно е за ядене.
	— Ще си заслужава, обещавам — уверявам я, превеждайки я през пътеките на кампуса, докато не стигаме до края му, където той се пресича с „Шафтсбъри парк“, малък, западнал квартал, който притежава известно очарование с количките си с храна.
	— Ето! — разпервам ръце аз. — Количката на наденичката.
	— Изтънчено — усмихва ми се тя.
	— Не съм сигурен дали това е истинското й име. Дори не знам дали си има _име_. Ала с татко я наричахме така. Преди да дойда тази вечер, специално го попитах дали все още е тук. Единствената причина дори да припариш до кампуса, мен ако питаш, освен ако не се опитваш да увещаеш един металургичен гений, който си пропилява таланта.
	Не че Кит ми обръща особено внимание; вече се е приближила до количката и съм почти сигурен, че току-що каза на продавача: „Хотдогирай ме“. Възхищавам се на приключенския й дух, както и на това, че си поръча чушки от туршия в хотдога си. Аз си поръчвам същото, плащам и за двата и тръгваме.
	— Знаех за количката — казва, докато дъвче.
	— Мамка му! А аз мислех, че споделям своята експертиза. Ти ми обясни за сондирането, аз ти показвам количката на наденичката. В това има известна симетрия, ако се замислиш…
	— Господи! Първо дълбокото сондиране, а сега това. А ти се подиграваше на шегата ми за тоалетната!
	Отправяме се към нейния квартал. Кит от време на време простенва от удоволствие и аз решавам, че въпреки всичката научна информация, с която ме заля през последните два часа, съм по-глупав, отколкото, когато се събудих тази сутрин, защото си помислих, че да гледам как Кит яде хотдог, е добра идея. Упорито се взирам напред, опитвайки се да открия начин да се впусна в убедителна реч за предимствата на работата за „Бомон“, само че ми отнема минута, докато мозъкът ми успее да пренебрегне тялото ми.
	— Какво беше да израснеш тук? — пита Кит, прекъсвайки мислите ми.
	Въпросът й ме хваща малко неподготвен. Този уикенд тя изглеждаше някак стресната от личната насока, в която се бяхме отклонили, и макар че днес, след като я видях на микроскопа, разбрах за нея повече, отколкото всичките ни разговори, не обсъждахме нищо друго, освен работата й.
	— Искам да кажа — продължава тя, — приятелката ми Гриър е израснала тук, така че ми е разказала доста неща. Просто се опитвах да поддържам разговора.
	Господи, тази жена. Толкова е _очарователна_, когато е така срамежлива.
	— Къде е израснала приятелката ти?
	— В западната част на града. Чери Хил.
	Кимам и избърсвам устата си.
	— Доста хубаво място. Училищата там са добри. Аз израснах недалеч от склада, в южната част. Сега предградието е поостаряло, повечето къщи са построени през осемдесетте години. Което вероятно не изглежда особено старо в сравнение с любител на историята като теб.
	Тя ми се усмихва и аз отхапвам от хотдога си, за да престана да мисля за това колко е хубава.
	— Учудвам се, че не си израснал в къща като моята — казва. — Изглежда съвършена за баща ти.
	— Мисля, че е като онова, което казват за строителите. Техните къщи винаги имат нужда от най-много работа. Имаме цял куп стари вещи вкъщи, но не мисля, че му се занимава с такива неща у нас.
	— Струва ми се, че го разбирам.
	— Освен това, не е голям къщовник, така че беше по-лесно да имаме по-малка къща. Къща, с вградена микровълнова печка — не го бива особено и в готвенето.
	Спираме пред една пешеходна пътека и аз почти протягам ръка, за да я преведа през нея, но се спирам. _Това не е шибана среща_, скарвам се на себе си.
	— Трябва да е трудно това, което правиш — казва тя, когато стигаме от другата страна. — Да се грижиш за него.
	— Не е толкова зле — отвръщам.
	И истината е, че действително не е. Определено има трудни моменти — за щастие, вече минахме етапа с къпането с гъба, но татко все още има нужда от помощ, за да влезе и да излезе от душа, особено с проклетите найлонови пликчета, които трябва да слагаме върху гипса му, и все още ми действа като удар в слънчевия сплит да виждам колко лесно се изтощава, как здравата му ръка трепери от умора, задето трябва да върши всичко с нея. Но ми харесва да бъда заедно с татко, в склада. Винаги ми е харесвало, дори когато бях младо леке и изглеждаше, сякаш не е така.
	— Това е най-малкото, което мога да сторя — добавям, но нещата заплашват да навлязат в прекалено лична територия, така че отхапвам от хотдога си, за да не кажа повече.
	— Имаш предвид, защото те е отгледал?
	— Аха — отговарям, след като преглъщам. _Смяна на темата._ — Ти къде отрасна?
	— Охайо — гласът й е равен.
	— Целият щат?
	— Най-вече североизточната част. Беше студено и снежно, и това, общо взето, е всичко.
	Поглеждам я и виждам, че прави хартията от хотдога си на топка, свела очи надолу.
	— Е, ако обичаш топлото време, Тексас…
	Поглежда ме смръщено, ала очите й се смеят.
	— Нямаш срам.
	— Слушай, Кит. — Вземам боклука от ръцете й и го изхвърлям заедно с моя в едно кошче наблизо. — Знам, че времето не е нещо, което би могло да те привлече в Тексас. Когато дойдох при теб за първи път, знаех, че си добра, че си ценен кадър. Ала тази вечер, когато те видях да работиш… ти си невероятно талантлива, точно онзи ум, от който се нуждае компания като моята. Възможностите, които би имала там, оборудването, не могат да се сравняват с нищо, което си виждала преди.
	— Това ли е речта ти за зарибяване? — тя повдига тъмна вежда.
	— Не. „Зарибяването“ включва много неща: виртуална обиколка на бъдещата ти лаборатория. Конферентен разговор с хората, които ще съставят бъдещия ти екип. Обсъждане на възнаграждението и социалния пакет, който включва наистина атрактивна бонус структура с възможност за придобиване на акции. Възможност да зададеш всички въпроси, които имаш, а аз да им отговоря. Това съм просто аз, който ти казвам… — прокашлям се, преди да продължа — като твой приятел, че би трябвало да обмислиш предложението на „Бомон“.
	Известно време вървим в мълчание; наближаваме къщата й и знам, че няма да имам време за всички тези неща, все пак това ми се струва правилно — Кит се отпусна в присъствието ми, дори когато говоря за „Бомон“, и това е истински напредък, като се има предвид как се провалях досега.
	— Приятели ли сме?
	Тя спира пред портата. Намества чантата си и ме поглежда. На светлината на уличните лампи тъмните й очи изглеждат златни; изглеждат така, сякаш зад тях гори огън. Напълно изгубих нишката на мислите си.
	Отново.
	— Ще ми се да мисля, че сме — казвам най-сетне. — Искам да кажа, поправих тоалетната ти. Носих лилав суитшърт пред теб. И дъхът ми сигурно мирише сега. Така че не знам; според мен това между нас е истинско, Кит.
	Тя ме възнаграждава с още една усмивка, а после поглежда към вратата.
	— Предполагам, че трябва да влизам — казва, ала думите й прозвучават неохотно. — Щом сме приятели, навярно би могъл да ми помогнеш, ако отново дойда в склада?
	— Абсолютно.
	Ще бъде още една отлична възможност за татко да ме изложи, но колкото повече време имам с Кит, толкова по-добре.
	— Окей — казва тя. — Ти ще помогнеш с… е, нали се сещаш, дръжките и пантите ми — прави пауза, за да ме изгледа строго, и аз се изкисквам, — а аз ще изслушам речта ти. Всичко — виртуалната обиколка, опциите за акции, всичко останало. — Махва с ръка, жест, който намеква, че няма да вземе нищо от това особено сериозно. — Но то не означава, че проявявам интерес, окей?
	— Окей — отвръщам и тя отново ме поглежда строго, сякаш иска да каже: _да не си се опитал да ме манипулираш_. И ето го отново това чувство: толкова силно ми се приисква да я целуна, че го усещам в дланите на ръцете, в сгъвките на коленете си.
	Проследявам я с поглед, докато се изкачва по стъпалата, уверявам се, че ще се прибере в безопасност; тя ми махва през един от страничните прозорци до вратата. Усещането е… не знам. _Сладко_, сякаш току-що съм излязъл на първата си среща с нея, сякаш се надявам, че след като си влезе вкъщи, ще се обади на някоя приятелка, за да й разкаже за страхотния тип, с когото се е запознала току-що. Само че знам, знам, че не е това.
	Вадя телефона си от джоба. _Има напредък_, пиша на Джаспър и се запътвам обратно към колата си.


>	Глава 7
>	Кит

	Четвъртък сутрин е и аз съм на бюрото си, прехвърляйки снимките, които Бен Тъкър изпрати на личната ми поща — над тридесет и пет фотографии и три видеоклипа на микроскопската лаборатория в Хюстънското крило на „Бомон“. Когато видях имейла на телефона си, си казах, че ще го разгледам по-внимателно, когато се прибера у дома; не исках да отварям имейл с предложение за работа на служебния си компютър. Ала после случайно мярнах една от снимките и… ами. Приличаше на микроскоп на FEI с корекция на цветове и сферична аберация, не съм сигурна, никога не съм си падала кой знае колко по него, но според мен именно така се чувстват хората, изкушени от порното.
	Бен не е добавил никакъв коментар — вероятно смята, че снимките казват достатъчно, и предполагам, че е така, защото лабораторията на „Бомон“ изглежда невероятна. Ала не е само оборудването — има излъчването на лаборатория с професионален, научно подготвен почистващ персонал, както и на лаборатория, която няма никакви проблеми с финансирането. Това е стратегията на Бен през последните няколко дни, откакто ме посети на работа: не се опитва да ме вербува направо. Вместо това ми изпраща такива неща — снимки, статии, написани от екипа на „Бомон“, годишния бюджет за металургичния им отдел, който ми изглежда достатъчен за издръжката на малка държава, и вероятно най-убедително от всичко, линк към лекция на TED от един от водещите им софтуерни инженери, дребна жена на име Ким Ли Нгуен, която тотално доминира залата, описвайки работата си върху създаването на програми за дистанционни хирургични процедури. Не разбирам особено от софтуер, освен онова, което ми е необходимо, за да работя с микроскопите, но то няма значение. Завладяващо е да видя корпоративен учен, толкова свързан с _работата_, която върши.
	Не че Бен напълно се е изключил от картинката. Във вторник след работа отидох в склада с намерението да прекарам там може би час, като се заема със списъка си. Един час обаче се превърна в три най-вече защото Хенри предложи да ме разведе наоколо. Обиколихме голямото пространство, с Хенри, бутащ стола си до мен и бъбрещ щастливо за различните „зони“, както се оказа, любимата ми беше любима и на него, частта близо до дъното, осветена от ретро полилеи и абажури, които Хенри сам беше възстановил. Накрая Бен се присъедини към нас, обяснявайки, че той също може да върши някои поправки по осветителните тела, аз бях запленена да науча за всички различни части на полилеите. Мястото беше топло от всичката електрическа светлина, кристалчетата им хвърляха набраздени дъги по стените. Бен ентусиазирано описа (по-подробно, отколкото аз бих могла да го направя) къщата ми на Хенри, който го слушаше, приведен в стола си, кимайки, сякаш това бе наистина важно за него.
	— Не е нужно да робуваш на реставрацията — каза Хенри, поглеждайки към мен. — Искаш старинни вещи, но недей да си мислиш, че всичко трябва да бъде от една и съща епоха. Избери си неща, които ти харесват, които ти говорят нещо. Всичко си има история, не е нужно тя да бъде от същия период.
	— Както забелязвам, хвърлила си око на онзи полилей от средата на миналия век — подхвърли Бен. — Ще стои страхотно в преддверието ти.
	А после ми _намигна_. И усещането изобщо не беше мръснишко или неловко. Усещането бе като всичко друго, което Бен прави — очарователно и мило, и по-възбуждащо, отколкото би трябвало да бъде.
	Лесно е да си приятел с Бен и именно там е проблемът — той те кара да се чувстваш добре дошъл, сякаш нищо не представлява трудност или загуба на време, макар да виждам колко е зает покрай баща си и склада. Когато му се обадих вчера, за да му кажа, че искам да купя полилея, той предложи да го докара у нас по-късно същия ден, след като се върне от физиотерапията на баща си. Отклоних предложението му, оправдавайки се с класа си по спининг, ала истината бе, че ми се искаше да дойде. Вече дори не ме интересуваше дали има задни мисли — просто ми се искаше да го _видя_.
	Та в този миг дори нося лилавия суитшърт, за Бога. Защото все още _мирише_ на него.
	На открехнатата ми врата се почуква и аз подскачам, затваряйки трескаво отворения прозорец на компютъра си. Оказва се Акийла, една от аспирантките на доктор Вагнер, кафявите й очи са широко отворени и трескави. В мига, в който виждам лицето й, сетивата ми се събуждат и аз чувам предупредителната аларма на микроскопа откъм коридора.
	— Проклятие — казвам и излизам забързано след нея.
	Пет минути по-късно стоя до Титан с ръце на хълбоците, отпуснала раздразнено рамене.
	— Е, някой определено е пуснал въздух във вакуумната колона.
	— Беше Акийла — обажда се Тод, другият аспирант на доктор Вагнер.
	Шибаният Тод. Стрелвам го с поглед.
	— Заедно ли провеждате този експеримент?
	— Да, обаче… — започва Тод, но аз го прекъсвам. — В такъв случай сте били и двамата. Стегни се, Тод, знаеш как са нещата. Двамата сте от един отбор.
	Акийла гледа Тод с такова изражение на пълна изненада, че съм почти сигурна в неговата вина, ала не е моя работа да се намесвам. Ще се опитам да говоря с Акийла по-късно, когато Тод не е тук — била съм на нейното място, заобиколена почти изцяло от мъже, най-вече студенти, и човек научава някои трудни уроци за това как стоят нещата.
	Навеждам се над колоната и отново поглеждам вътре — изглежда ми така, сякаш някой е бил твърде нетърпелив, за да изчака камерата да се изпразни, така че клапанът на колоната е бил отворен, когато са сложили образеца си вътре. Вероятно ще се наложи да разглобя цялата камера, да наглася клапана и вратата и отново да ги сглобя. След това ме очаква ужасно досадната процедура по почистване на колоната. Ще отнеме един или два дни работа, за да отстраня повредата, и по още един преди и след това, за да изключим и рестартираме микроскопа. Въздъхвам дълбоко. Бях се надявала този уикенд да се вредя да използвам микроскопа, но ето че няма да го бъде.
	— Доктор Вагнер се нуждае от резултатите до утре — казва Тод нетърпеливо.
	— Няма да го бъде — заявявам.
	Невъзможно е работата да бъде свършена по-бързо. Ако Тод обръщаше поне малко внимание на каквото и да било, свързано с микроскопите, щеше да го знае.
	— Бихме могли да използваме Текнай — подхвърля Акийла, говорейки за друг от сканиращите ни микроскопи. — Не се нуждаем от нещо с чак толкова висока разделителна способност.
	Усмихвам й се благодарно. Акийла е интелигентна, съобразителна, с бърза мисъл. Тук е още от първи курс; аз съм я обучила да работи с повечето от тези микроскопи.
	— Или пък бихме могли да си намерим по-бърз лабораторен техник — мърмори Тод, скръстил ръце на гърдите си.
	_Ще имаш да вземаш_, помислям си.
	— Вън — сопвам се и посочвам вратата. — Излез, Тод. Твоята колежка ти даде отлична идея как да разрешите проблема. Съветвам те да я послушаш. Съжалявам, че си недоволен, но аз командвам тук долу и ще прекарам следващите два дни, разрешавайки проблем, който ти причини. Ако смяташ, че не си върша работата, можеш да говориш с доктор Вагнер за това.
	Тъжно е, но съм свикнала с такива като Тод. Той е толкова интелигентен, колкото може да се очаква от всеки, успял да бъде приет в докторантска програма в една доста специализирана област, само че е прекалено самонадеян и не проявява никакво уважение към онова, което прави знанието в тази област възможно: не уважава оборудването, нито хората, които се грижат за него, а когато става дума за работата на онези, дошли много преди него, е непочтителен и пренебрежителен. Ако трябва да съм откровена, преди да срещна Бен Тъкър, си представях, че именно хора като Тод работят в места като „Бомон“.
	Тод се изнася, а Акийла се задържа за минутка, за да се извини, нещо, което оценявам, но което не е необходимо. Разбирам го, при извършването на експерименти се случват такива неща и макар да съм недоволна, че ще трябва да променя работния си график, да отстранявам повреди по микроскопите, е част от задълженията ми и аз нямам нищо против работата. А Тод може да се оплаква на доктор Вагнер колкото си иска; знам, че съм си спечелила респекта и възхищението на всички членове на катедрата; знам, че те имат нужда от мен.
	Обаче, проклета да съм, ако за частица от секундата не си помислям за снимките в имейла ми.

	* * *

	Когато след работа отивам да взема новата си лампа, се чувствам малко особено, заела съм леко отбранителна позиция. Вагнер дойде в стаята с микроскопа по-късно този ден и макар че очевидно не се беше вързал на версията на Тод, ме попита дали съществува начин да ускоря процеса. Доктор Сингх също се притесняваше за поправката, особено при положение че можеше да се наложи да поръчам нова част, а бюджетът ни за този месец вече е мъничко извън контрол.
	Опитах се да уталожа тревогите и на двамата, но денят е от онези, в които има повече загуби, отколкото победи, и не ми се иска да се видя с Бен в подобно настроение. Не искам той да долови слабостите или пък страха ми, или пък каквото и да е онова, което ме кара да си мисля твърде много за предложението му.
	Когато пристигам, в склада е доста тихо, на паркинга има само две-три коли, а вътре Хенри стои — стои! — зад стъклените шкафове и подрежда върху парче плат неща, които приличат на порцеланови кранчета за чешма, пред клиент, който ги разглежда внимателно. Аз вдигам развълнувани палци за поздрав, че вече може да стои прав и той се усмихва, със същата мъничко неравна усмивка като на Бен, повдигайки лекичко бастуна, който държи в едната си ръка. Бен не се вижда никъде, ала Хенри явно ме е забелязал как се оглеждам наоколо, защото махва през рамо към офиса и ми дава знак да отида там. Чувствам се мъничко поласкана да ме поканят вътре, сякаш съм част от светая светих, не просто клиент. Приисква ми се да се поизфукам пред случайния клиент, но той дори не вдига поглед към мен.
	Била съм в офиса и преди, в онзи трескав момент, когато Бен хвана Ривър, ала сега оглеждам мястото по-подробно. Действително може да се нарече офис само в най-беглия смисъл на думата: има бюро с компютър и три шкафа за документи до стената зад него, ала онова, което доминира в откритото пространство, е работен тезгях, над който върху специално пригодено табло висят различни инструменти. Встрани има стар авокадовозелен хладилник и малка кръгла маса за хранене, на която Бен и Ривър седят, приведени над книга.
	— Здрасти — поздравявам и Бен вдига поглед към мен, а очите му се набръчкват в крайчетата, когато се усмихва.
	— Слава Богу, че си тук — казва и ето че аз вече не се чувствам толкова отбранително настроена.
	Същото не може да се каже за Ривър, който най-сетне показва, че е забелязал присъствието ми, като впива в мен поглед, който сякаш казва: _Трябваше ли да ни се натрапиш по този начин на забавлението!_ Знам точно какво има предвид Бен, когато казва, че Ривър го кара да се чувства стар, защото, леле, ама че поглед. Виждам го за първи път след инцидента с тухлите и макар че според Бен и Хенри той се разбирал по-добре с тях и бързо схващал работата, този напредък изобщо не си личи в изражението му, което е все така намусено, както преди.
	Приближавам се до масата и му протягам ръка.
	— Аз съм Кит — казвам.
	Той не я поема веднага; вместо това поглежда към Бен, сякаш търси позволение.
	— Ривър. — Бен го побутва и аз забелязвам, че изчаква Ривър да го погледне, преди да продължи: — Нали ти разказах за Кит. Тя може да ти помогне с това.
	Накланям глава на една страна, за да видя книгата, която четат — оказва се учебник по физика и това е цялата покана, от която се нуждая, за да седна.
	— Вече учиш физика? — обръщам се към Ривър. — Аз я започнах едва във втори курс в гимназията.
	— Ривър посещава някои часове за напреднали това лято — обяснява Бен и ме поглежда през масата.
	Очите му изглеждат толкова сини тук вътре; заповядвам си да сведа поглед към книгата, за да не го зяпна.
	— Какво не разбираш? — питам и Ривър поглежда първо към Бен, който кима към мен, сякаш дава позволение.
	Изумена съм от тази промяна, от това как Бен, който миналата седмица на практика го влачеше през паркинга, е успял да спечели доверието му. На мен не ми е толкова лесно, но след четиридесет и пет минути работа върху домашното на Ривър по физика смятам, че постигаме напредък; Ривър не говори много и не се засмива на шегата ми за нефотогеничния фотон, но внимава. В един момент Бен се изправя, като ми обяснява, че на Хенри му е позволено да стои прав не повече от тридесет минути, и макар да ги чувам да се разправят навън, аз оставам съсредоточена върху Ривър и уравненията му, наслаждавайки се на лесната работа с тях. Приятно е след деня, който имах.
	Най-сетне Хенри се появява в инвалидния си стол; лицето му е зачервено.
	— Дребен! — провиква се и Ривър вдига глава, очевидно е свикнал с прякора си. — Почивката ти свърши. Ела и ми помогни да подредя едни плочки. Този гадняр тук твърди, че не мога да го направя сам.
	— Татко — обажда се Бен, влизайки след него. — Успокой се.
	След като оставаме сами, Бен се настанява срещу мен и въздъхва подразнено, разкършвайки рамене.
	— Иисусе, ама че ден. Нищичко не си спомням по физика.
	— Той като че ли те харесва. Ривър имам предвид.
	Бен изпръхтява.
	— Аха. Искам да кажа, бил е тук само няколко пъти, но като че ли му харесва, което е странно. Днес дори не трябваше да идва, но според мен лятното училище не му е особено приятно; по-трудно му е да чува в по-големите класни стаи. Доколкото разбирам, някои от децата май се заяждат с него.
	— Това е лошо. — И с мен се заяждаха в училище, но репутацията на Алекс обикновено беше достатъчна, за да попречи на другите да ме тормозят наистина. — Но баща ти вече е на крака, а?
	— Аха, имаме напредък. Вчера го заведох на физиотерапия, за която той не спря да мърмори, докато не му казаха, че тази седмица може да започне да стъпва по малко на крака си. И тогава просто… разрешавам му нещо малко и той иска да захвърли всички правила на вятъра. Само че ако не ги спазва… — Бен не довършва и прокарва пръсти през косата си с въздишка. — Извинявай. Тази седмица беше… особено труден.
	Запитвам се какво ли би било, ако стана, мина зад него и разтрия раменете му, за да пропъдя напрежението от тях. Чудя се какво ли би било да бъда човекът, който прави нещо такова за Бен. Вместо това просто казвам:
	— Няма нищо. И аз имах гаден ден.
	— Така ли? — пита, но това не ми харесва, не ми харесва, че го каза толкова жизнерадостно, че в очите му припламва искрица на нещо, което доста прилича на надежда.
	— Не е нужно да изглеждаш толкова доволен, Бен. Не съм казала, че има нещо общо с работата — излъгвам.
	Гласът ми е рязък, сопнат. Той проявява благоприличието да придобие засрамен вид. След това обаче пита:
	— Получи ли имейла ми?
	— Да — отвръщам и ето че отново охладнявам, заемам отбранителна позиция и макар че дойдох тук, за да избягам, сега нямам търпение да си тръгна. — Все още не проявявам интерес. Виж, наистина дойдох само за да взема полилея.
	— Окей. — Надига се от стола, малко бавно. Забелязвам умората в стройното му, силно тяло и се опитвам да не съжалявам, задето му се сопнах (в крайна сметка, той си го заслужаваше), но не успявам. Преди да измисля какво да кажа обаче, той излиза от офиса. Минават няколко минути, преди да се върне, понесъл кутия, която изглежда прекалено голяма за полилея, който си спомням. — Опаковах го по-рано — трябва да използваш доста изолиращ материал с нещо толкова деликатно.
	— О! — Ето че се чувствам _ужасно_. — Благодаря.
	— Мога да го монтирам, ако искаш. Ако не ти се занимава с електротехници.
	— Не се притеснявай — отвръщам, но всъщност не искам да се обаждам на електротехник, въпреки че имам наистина добър, който вече свърши известна работа по къщата. Искам да го направи Бен, защото именно той забеляза, че ми харесва.
	Той кимва, стиснал челюст.
	— В такъв случай ще го занеса до колата ти.
	Излизаме на паркинга в неловко мълчание. Бен намества обемната кутия в багажника с усилие, дори след като свалям задните седалки. Не е кой знае какво, но за него сигурно е поредното дразнещо неудобство в един и така дразнещ ден, и вярно, че съм сърдита за отношението му отпреди малко, но може би прибързах.
	— Забравих да ти кажа, че добавих и няколко крушки, от които ще имаш нужда. С доста от тези по-стари полилеи ще трябва да ги купуваш онлайн, но сложих онези, които използваме във витрината, както и няколко, които имахме на склад.
	Май наистина прибързах.
	Напъхал е ръце в джобовете си и гледа към склада вместо към мен.
	— Най-добре да се връщам там. Ривър скоро трябва да се прибира.
	— Разбира се. — Гласът ми звучи сковано и някак странно. — Задължена съм ти за помощта ти. Ще ти кажа как се е получило с полилея.

	* * *

	Колкото и да е невероятно, денят ми става още по-гаден, защото почти в същия миг, в който се прибирам, ми се обажда татко. Ужасът, който ме обзема, когато видя името му върху екрана, е нещо обикновено — откакто отидох в колежа, се научих да очаквам лоши новини от неговите обаждания — поредната финансова катастрофа или още по-лошо, някоя нова схема, която според него ще я предотврати. Чувството на вина обаче е нещо ново, започнало е преди около шест месеца, когато бяха изтеглени онези печеливши числа в лотарията.
	Поемам си дълбоко дъх, преди да вдигна, и сядам на дивана.
	— Здравей, татко.
	— Имам нов адрес за теб — казва той и думите му просто… подръпват тънката струна на тревога, която е постоянно опъната в мен.
	Усещам я да вибрира в цялото ми тяло, чак до върха на пръстите, макар рационалната част в мен да знае, че поредното преместване на татко вече не ме засяга, не променя живота ми, не ме принуждава да започвам отначало.
	— Татко — казвам със свито гърло. — Минаха само шест месеца. Изпращам чековете директно на управителя на имота.
	— Не ме гонят — сопва се той и аз се отпускам, обзета от облекчение и объркване. — Местя се при моята… местя се при една жена. Казва се Кандис.
	— О, татко — въздъхвам, разтърквайки една туптяща точка на челото си.
	Не е нещо необичайно за него да излиза с жени — въпреки бурния живот, който води, той все още изглежда добре, висок и строен като Алекс, с прошарена коса и когато поиска, очарователна усмивка. За татко жените винаги са били част от живота — обикновено не се отдаваше на пороците си сам. И макар че никоя от тях не се задържаше особено дълго (с изключение на майка ми, и то само докато изкара бременността си), обикновено успяваха да станат част от поредната неприятност, в която татко се беше забъркал.
	Той се прокашля от другата страна на линията, плътна, влажна кашлица, от която потръпвам — резултатът от цял живот пушене. Изчаквам го да ми разкаже повече за Кандис, но вече мога да си я представя. Руса вероятно, изобилна коса, прекалено силен грим, цял куп бижута, достатъчно, че да вдигат шум, когато се движи. Не е никак малка ирония, че наум се обзалагам със себе си, че са се запознали в някое казино.
	— Срещнахме се в църквата. — Гласът му все още е дрезгав и задавен от храчки.
	Какво… какво?
	— Каква църква? — питам и съм благодарна, че не може да види как присвивам подозрително очи.
	— Просто една църква, в която ходя — отвръща, а после повишава глас: — Не ти влиза в работата!
	Такъв си е — сприхав, избухлив, особено когато смята, че се опитвам да го накарам да ми даде обяснение за някое от решенията си.
	— Добре — казвам спокойно, тактика, която съм усъвършенствала през годините: _не се връзвай_. Може би не съм го овладяла чак толкова добре на практика, като се има предвид, че обсъждаме къде да му изпращам чекове, но значително подобрих вербалната част от общуването ни. — Дай ми адреса.
	Той го издърдорва, просто номер на пощенска кутия, и знам, че не бива да го питам, но любопитството ми надделява:
	— Къде е… какво представлява това място, татко? Апартамент или…?
	Не довършвам, несигурна точно колко да го притисна. Въпреки всичко, въпреки че през целия ми живот почти не се е грижил за мен, се тревожа за него. Искам да знам, че поне е на някое топло, безопасно място. И не ми се ще да мисля, че изпращам пари в пощенската кутия на някаква жена.
	— Каравана е — казва рязко. — Хубаво място.
	В действителност една каравана наистина би могла да бъде доста хубаво място в сравнение с немалко от апартаментите, в които живяхме през годините, и съм твърдо решена да не го съдя, но поне с апартаментите, в които беше досега, можех да говоря с управителя на имота или да посетя някои уебсайт. Можех да държа нещата под око.
	— Окей — казвам. — Навярно бих могла да се запозная с Кандис някой ден. Тя има ли компютър? Може да се видим в скайп?
	— Да, да — отвръща татко, но усещам, че вече е приключил с този разговор. — Може би.
	Отново си поемам дълбоко въздух, както правя винаги преди тази част от почти всеки разговор, който водим. — Отиде ли на някоя от онези срещи, които ти споменах, татко?
	— Трябва да затварям, Екатерина — казва той и аз кимам, чувствайки се победена както винаги. — Грижи се за себе си — добавя, което е най-близкото до _обичам те_ за него.
	— Благодаря. Ти също.
	Ала той няма да го направи. Никога не го прави.
	Опитвам се да го пропъдя от мислите си, докато си стоплям нещо за ядене, но когато става въпрос за неговите проблеми, аз съм като куче, докопало кокал, а от лотарията насам е още по-лошо. Единственото хубаво е, че сега имам основателна причина да пусна есемес на Алекс, който все още ме избягва след предложението ми. Пиша му бързо съобщение, за да го попитам дали знае нещо за Кандис, пращам му и имейл — доколкото знам, е на снимки в Южна Америка и покритието на телефона му може да не е особено добро. Утре ме чака дълъг ден; ще стана рано, за да отида в лабораторията в шест часа и да започна поправката на микроскопа. Вероятно би трябвало да хапна и да си легна, но вместо това вземам телефона си и пускам групово съобщение до Зоуи и Гриър. _Донесете шоколад_, казва то и само след пет минути Зоуи отговаря: Имаш го. Гриър пише, че до час ще бъде тук.
	Усмихвам се от благодарност и облекчение. След което отварям пощата си и избирам писмото на Бен от тази сутрин, онова със снимките. Изхвърлям го, без почти никакво колебание. Имах кофти ден в работата, така е, но не е нужно много, за да си спомня какво наистина има значение: разговорът с татко, постоянното му странстване, неустановеността му ми напомнят за всичко, което съм си извоювала с толкова много труд. Каквото и да може да ми предложи „Бомон“ в Тексас, не може да ми даде Зоуи и Гриър, нито пък моя _дом_. Ще поправя микроскопа, ще продължа да реставрирам къщата си, ще се съсредоточа върху всички неща, които ме направиха по-щастлива, отколкото ми е било позволено през целия ми живот.
	И ако посвещавам малко повече време, отколкото би трябвало, мислейки си за нараненото, уморено изражение върху лицето на Бен Тъкър, ами… това е нещо, с което мога да се оправя някой друг път.


>	Глава 8
>	Бен

	Не искам да звуча мелодраматично, но не мога да си представя нищо, което да искам да направя по-малко от това да обядвам с майка ми.
	Намирам се в „Крестууд“, най-стария и почитан хотел в Бардън, където се помещава любимият ресторант на майка ми. Днес е най-горещият ден, откакто се върнах в града, но естествено, не можеш да влезеш по шибана тениска в „Крестууд“, така че се налага да извървя три пресечки от мястото, където съм паркирал, облечен в официален костюм, и усещам как по гърба ми се стича пот. Доста бързах по пътя насам, защото физиотерапията на татко се забави, а трябваше да го оставя обратно в склада с Шарън, преди да изтичам до вкъщи, за да се преоблека. Този следобед имам среща в склада с един строителен предприемач, който иска да смени всички мивки и вани в трите къщи, в които работи, а се съмнявам, че ще имаме достатъчно.
	И — _и_ — отново се издъних с Кит.
	Стисвам зъби и отпивам глътка вода, заповядвайки си да се отпусна. Не е никак лесно — от вчера насам седмицата ми тръгна наистина зле, макар че, ако трябва да съм честен, нещата си бяха изнервящи още преди това. Физиотерапията на татко зачести, така че дните ми (да го карам дотам и обратно, да координирам графика си с този на Шарън, а сега и на Ривър) са по-сложни. Въпреки че се радвам да видя напредъка на татко, той може да бъде труден и враждебно настроен, особено когато болката се усили. Обикновено си го изкарва на мен, което е окей, но в сряда се сопна и на терапевтката, недоволен от ограниченията на тежестите за вдигане, които тя му наложи. Извини се (виждам, че и сам разбира, че раздразнението и избухливостта не са му присъщи), но се чувствах толкова зле, че изпратих в офиса й две дузини кексчета. Само за няколкото седмици, които прекарах тук, започнах много повече да оценявам хората, чиято професия е да се грижат за другите.
	Да не забравяме и Ривър, който е почти толкова непредсказуем, колкото и татко; понякога, като вчера, докато се опитвах да му помогна с домашното, имах чувството, че започва да става по-приветлив с мен. Друг път като например, когато му казах, че трябва да се прибира вкъщи за през нощта, усещането бе сякаш се бях озовал на Северния полюс — пълно мълчание и липса на интерес. Не е мой проблем — не _би трябвало_ да бъде мой проблем — но хлапето си има неприятности и проклет да съм, ако знам как да пренебрегна нещо такова.
	Най-лошото от всичко обаче е Кит. Или работата. Каквото и да е това. Вчера здравата се издъних. И то съвсем без да искам — когато каза, че е имала гаден ден, изобщо не мислех за работата. Честна дума, просто си помислих: слава Богу, че не съм само аз; търсех само мъничко от онова съчувствие, което приятелите споделят, когато са имали гаден ден. Ала въпреки понеделник и вторник, когато тя дойде в склада и остана цяла вечер, предполагам, че всъщност не сме приятели; не бихме могли да бъдем, и то заради мен, не заради нея. Аз съм този, който постави работата между нас, и ми е трудно да призная дори пред себе си колко пъти през последните няколко дни ми се искаше да не беше така. Ще ми се просто да беше дошла в склада някой ден, докато аз бях на работа. Ще ми се изобщо да не ме познава като някой, който набира кадри.
	Само че няма никаква полза да мисля по този начин, затова, след като снощи настаних татко в леглото, изпратих имейл на Джаспър, за да му докладвам какво ново научих за Кит и да му кажа, че тъй като материалите, които й изпратих досега, не успяха да я убедят, възнамерявам да се разровя из финансовите източници на катедрата на Кит. Понякога това е добър начин да привлечем някого, като накараме „Бомон“ да финансира някои от проектите на университета. След това ми беше трудно да заспя, което вероятно е причината да дойда на този обяд по-раздразнен, отколкото бих бил иначе.
	— Бенджамин! — възкликва мама зад гърба ми и за свое оправдание трябва да кажа, че това вероятно би ме подразнило дори когато съм в добро настроение.
	Все пак съм достатъчно възпитан, така че се надигам от мястото си и се навеждам, за да я целуна по бузата.
	— Здравей, мамо.
	— Съжалявам, че закъснях — казва тя, докато се настанява срещу мен. — Забавих се при фризьора.
	Не съм толкова тъп, за да не знам, че мама е красива жена, от онези, които все още карат мъжете да се обръщат след нея. Висока и тънка като тръстика, с гъста руса коса, която два пъти в седмицата мие и оформя при професионалист. Открай време много се грижи за външния си вид: сутринта, след като ни напусна, аз отидох в банята и се взрях объркано в тоалетката, чудейки се кога татко бе успял да я смени. Ала това не беше нова тоалетка, просто старата, оголяла без всички продукти на мама, с които беше отрупана дотогава. Откакто се ожени за Ричард обаче, разполага със средствата да се отдаде на това изцяло, а за нея, да изглежда добре, е важна част от отношенията й с Ричард, да го придружава навсякъде, да пасне в живота, в обкръжението му.
	— Няма нищо — отвръщам и отварям менюто си, вероятно малко по-бързо, отколкото повеляват добрите маниери.
	Ала вече искам да се махна оттук. Чувствам се така, както се чувствам винаги в присъствието на майка ми, неспокоен съм, не ме свърта на едно място. Тя си поръчва шардоне, разстила грижливо салфетката върху скута си.
	— Как е Хенри? — пита и дори това ме дразни. Защо не може да каже просто: _Как е баща ти?_ Сякаш отказва даже да признае, че сме семейство.
	— Татко е добре — отвръщам, опитвайки се да не звуча заядливо. — Нямам много време, след обяда трябва да се връщам в склада.
	— Е — казва тя, с все същия лековат тон. Нищо не може да я смути, поне не и сега. — Най-добре бързичко да си избера нещо.
	Поръчва си салата — с малко сирене, без дресинг, без хляб, без крутони, две парчета лимон, които сама ще изстиска отгоре. Бих могъл да го поръчам вместо нея — въпреки че сега я виждам само веднъж в годината (и веднъж седмично преди това), тази част знам много добре.
	Тя ми разказва как обзавежда наново дневната си, как ще бъде секретарка на съвета на настоятелите на филхармонията, как леля Кристин в Алабама нощем носи маска, която да направи линията на челюстта й по-стегната. Кимам учтиво, задавайки въпроси там, където е необходимо, внимавайки моите отговори да си останат леки, неутрални. Устоявам на порива да си погледна часовника.
	— Потропваш — казва тя и макар да се усмихва, долавям тънката нотка раздразнение в гласа й.
	Заповядвам на крака си да престане да подскача под масата — дори не бях забелязал, че го правя. Подобни движения — да подрусвам крак, да удрям лекичко бедрото си с юмрук, да почуквам по ръба на масата с показалец — всичко това мама наричаше „потропване“. Вече не го правя, освен в редките случаи, в които съм с нея.
	Когато бях на осем години, мама ме заведе на педиатър и му обясни през стиснати зъби, че не може да го _търпи_ това, че непрекъснато се движа, че се съпротивлявам, когато дойде време да си лягам, че навсякъде тичам, че просто не мога да се _укротя_. Прибрахме се у дома с рецепта… и родителите ми за първи път се скараха пред мен. След това татко започна да ме прибира от училище и всеки ден да ме води със себе си в склада. По-късно, много, много по-късно, докато седеше срещу мен в оранжев пластмасов стол, а един пазач следеше всяко наше движение, татко ми се извини за този избор, каза, че не трябвало да й се възпротивява, нито на лекаря, че ако може, би постъпил различно.
	Не знам кой от двамата беше прав. Единственото, което знам, е, че татко остана, а мама си тръгна.
	— Съжалявам — казвам и лицето й омеква, придобива почти извинително изражение.
	Действително мислех онова, което казах миналия уикенд, в къщата на Кит. Майка ми не е лош човек — може да бъде малко строга, малко повърхностна, но у нея има и доброта. Прибира бездомни котки, плаща, за да бъдат кастрирани, и им намира домове. Работи като доброволка в един хоспис и нерядко остава до късно през нощта със самотните пациенти; праща имейли на всички в семейството (и това все още включва татко) с актуалните рождени дни и информация за контакт, така че да можем да поддържаме връзка. Тя е _добър_ човек. Мразя това, че понякога го забравям.
	— Е, Бен — казва и крайчетата на устата ми потръпват, оценявам това, че престана с тази гадост с _Бенджамин_. — Знам, че си зает, докато си в града.
	Това определено не започва добре.
	Вдига чашата с шардоне за столчето, разклаща я лекичко.
	— Ричард прави тридесет години във фирмата си и след няколко седмици организирам парти за него. Тук, всъщност.
	— Чудесно — казвам, надявайки се, напук на всичко, че това не е покана, просто забележка между другото.
	— Очевидно бих искала да присъстваш.
	— Е, мамо, доста съм натоварен с грижите покрай татко и работата в склада.
	— Естествено, че Хенри също е поканен. Двамата с Ричард са приятели!
	Потискам желанието да изпръхтя. Но пък какво право имам да го сторя? Предполагам, че те наистина _са_ нещо като приятели — на вечерята по случай завършването ми татко и Ричард се напиха и Ричард разказа шега за някакъв дърводелец и костенурка, на която татко се смя със сълзи.
	— Ще видя, мамо.
	Тя свива устни и ме поглежда.
	— Бен! Знаеш, че дължиш много на Ричард.
	Ето това е. Преглъщам порива да й се сопна, да кажа: _То беше най-малкото, което можеше да направи, след като разби семейството ни._ Ала дори не е вярно, не и наистина. Пък и, така или иначе, обикновено не съм толкова чувствителен на тази тема. Просто… и аз не знам. Горещо ми е, уморен съм, последните няколко дни бяха гадни.
	— Ако не мога да дойда на партито, непременно ще му се обадя, окей? — казвам, мъчейки се да говоря спокойно.
	Тя взема салфетката от скута си, сгъва я на два пъти, оставя я до чинията, приглажда косата си.
	— Добре. Ще ти изпратя цялата информация.
	Звучи наранена. Не знам дали би трябвало да се извиня. Не знам какво иска от мен; никога не съм знаел. Уреждаме сметката и си разменяме няколко последни любезности, докато я изпращам до колата й, след което се отправям в обратната посока към пикапа. Сега трябва да измина четири пресечки и ризата лепне неприятно на гърба ми. Дори години по-късно, тези улици са ми толкова познати. Когато станах достатъчно голям, татко ме пускаше да взема автобуса от склада до историческата част на центъра, за да правя някои по-дребни доставки, а след това се разхождах ли, разхождах, опознавайки града, изгаряйки енергия, която като че ли никога не ме напускаше. В главата ми изплува неканена мисъл — ако завия наляво тук, измина миля и половина, прекося площадчето с фонтана и индийски люляци, ще се озова срещу сградата, където работи Кит.
	Вместо това се качвам в пикапа си и се връщам в склада.
	Когато влизам, Шарън и татко са зад стъклените шкафове и тя му помага да се настани в инвалидния стол. Поспирам до вратата, защото това е моментът, когато татко обикновено става малко сприхав и може и да съм най-големият страхливец на света, но точно сега предпочитам да си го спестя. Но татко е тих и аз го улавям да гледа Шарън, докато тя намества ботуша му в поставката на стола. Онова, което виждам там… Извръщам лице, навеждам очи към обувката си. Каквото и да е това изражение, то не е част от представата ми за татко и Шарън заедно; аз ги познавам като дразнещи се, подобни на брат и сестра, приятели.
	Нямам обаче време да мисля, защото вратата се отваря зад мен и Ривър влиза, при което едва не се блъска в гърба ми.
	— Хей — измърморва и прави онова дразнещо рязко движение с врата, с което отмята косата си назад за около половин секунда, преди тя отново да му влезе в очите.
	— Имаш нужда от подстригване. — Прозвучавам толкова много като баща си, че ми идва да си ударя един. — Искам да кажа — пояснявам, — че косата непрекъснато ти влиза в очите.
	— Харесва ми там — заявява той и аз не мога да не се разсмея на съвършено безстрастния начин, по който го прави.
	— Цял ден ли ще стоите и ще си приказвате, вие двамата, или можем да се залавяме за работа? — провиква се татко.
	С Ривър влизаме навътре.
	— Говорихме си за прически — казвам и смушквам Ривър с лакът. Той ме смушква леко в отговор, безвредно боричкане, което изглежда почти жизнерадостно агресивно. — Обяснявах му, че този стил никак не му подхожда на лицето.
	— Задник — измърморва Ривър под носа си, ала крайчетата на устните му подскачат нагоре.
	— На мен ми харесва — обажда се Шарън. — Напомня ми на онова хлапе, Бийбър, преди да започне да купува маймуни и да си пусне шантава брада.
	— Какво! — възкликва Ривър, по-силно, отколкото го е правил досега в присъствието на който да било от нас.
	— Ще те заведа на фризьор по-късно днес — обещавам на Ривър, а над главата му вдигам тържествуващо палци срещу Шарън, която вече си събира нещата, за да си върви. Отивам отзад, за да се преоблека в дрехите, които съм си взел; когато излизам, Ривър лъска стъклата на витрините, а татко го наблюдава, за да е сигурен, че няма да пропусне някое петно.
	— Как е майка ти? — пита ме.
	— Както винаги. Организира някакво парти за Ричард в „Крестууд“ след няколко седмици; поканени сме.
	— Точно до касата — казва татко на Ривър, с малко по-силния глас, който използва, когато говори с него. — Пропусна едно петно. — След това отново се обръща към мен. — Парти звучи добре. Трябва ли да съм с костюм?
	— Вероятно. Защо изобщо би искал да отидеш, татко?
	— А защо не? Ще има цял куп безплатна храна. Любимото ми парти. — Поклащам глава и се преструвам, че преглеждам касовите бележки от сутринта. — Бен! Вече сме го обсъждали. Не храня никакви лоши чувства към Ричард. Нито към майка ти.
	— Е, аз не мога да кажа същото.
	— Кой е Ричард? — обажда се Ривър и проклет да съм, ако това хлапе не чува само нещата, които се надяваш да не чуе.
	— Ричард е доведеният баща на Бен. Свестен тип, рине парите с лопата. Когато Бен беше по-малък, малко по-голям от теб…
	— Татко — прекъсвам го и не мисля, че някой би могъл да сбърка предупредителния тон на гласа ми. — Не.
	Ривър мести поглед между двама ни, стиснал парцал и шишето с препарат за почистване на стъкло. Миг по-късно сякаш решава, че любопитството не си заслужава, и отново се залавя с бърсането. Но забелязвам, че е обърнат с лице към нас — слуша по своя си начин. Усещам очите на татко върху себе си, но не го поглеждам.
	— Монтира ли онзи полилей у Кит?
	Макар да бих казал, че е невъзможно, раменете ми се напрягат още повече.
	— Не. Има си електротехник.
	— Вероятно и сама може да го направи — подхвърля Ривър и двамата с татко го поглеждаме. — Тя е страшно умна.
	— Имаш право, Дребен. А е и хубава — казва татко и двамата си разменят усмивка.
	— Ама че сте задници — заявявам и ги оставям на чистенето им.

	* * *

	Прекарвам остатъка от следобеда в източното крило на втория етаж, което на практика е гробище за неща, с които все още не знаем какво да правим — разни вехтории от разпродажби, загадъчни части, които дори татко няма представа от какво са. В склада бързо свикваш с хаоса, с факта, че вероятно имаш повече неща, отколкото някога ще успееш да продадеш, че ще се сдобиеш с още, когато най-малко ги искаш. Ако започнеш да мислиш твърде много за това, започва да ти идва в повече, чудиш се как изобщо ще им намериш място.
	Днес обаче източното крило е отлично скривалище; предполагам, че е релаксиращо да вадя различни стари вещи, които или ще опиша в инвентара, или ще изхвърля на боклука, или ще отидат за рециклиране. Когато бях хлапе, по-малък от Ривър и сърдит на целия свят, това занимание винаги ме успокояваше, уталожваше надигащата се вълна на гняв и раздразнение, която заплашваше да ме залее, където и да отидех, и ме изпълваше с желание да удрям и руша. Не можеш да се чувстваш по този начин, докато вадиш части от полилеи или стълбища от различни векове; не можеш да стискаш предметите с всичка сила или да подмяташ онези, които не искаш. Трябва да забелязваш, да обръщаш внимание на всяка малка вещ, да се научиш какво да правиш с нея, да откриеш къде й е мястото.
	Около два часа по-късно, на светлината, която нахлува през прозореца на тавана и огрява пода, зървам кобалтовосин отблясък в ъгъла, където на стената са подпрени наръч рамки за прозорци. Първоначално си помислям, че е част от разглобен прозорец, може би витражно стъкло, но когато се приближавам, установявам, че е долната, куполовидна част на полилей, ръчно изработен и, колкото и да е невероятно, в съвършено състояние.
	Толкова е лесно да се изгубя в работата, по-лесно от практическа гледна точка, отколкото когато все още живеех тук, защото сега в гугъл има търсене на снимки и именно това правя през следващия час. Първо снимам куполовидната част и без проблем откривам, че е от старинен балтийски полилей, така че преглеждам стотина подобни продукти, преди да се заловя да претърся стаята за други части. Добрата новина е, че намирам повечето от основните елементи, но вероятно остават поне тридесетина части, които ще трябва да издиря или някъде другаде в склада, или онлайн, без да броим кристалните висулки; успях да открия (в иначе празното чекмедже на един скрин в другата част на стаята) едва половината от нещата, нужни за сглобяването на подобен полилей.
	Докато татко ме повика, за да ми каже, че е време да тръгваме, вече съм по-спокоен, по-фокусиран, по-готов да се оправям с работата, с него, с всичко. И ако в ума ми все още не цари по-голяма яснота по отношение на Кит… е, поне започвам да свиквам с това.


>	Глава 9
>	Кит

	В сряда вече съм приключила с основните поправки по Титан и не се срамувам да си призная, че преди да си тръгна от работа, направих малка победоносна обиколка, за да понатрия носовете на всички с успеха си. Отказвам поканата на доктор Сингх да вечерям у тях заедно със семейството му, въпреки че Риа прави най-невероятната самоса в историята на Вселената, а единадесетгодишните му близначки ми казват лельо Кит. Прекалено съм изтощена, гърбът ме боли от това, че прекарах последните три дни, стоейки права върху твърдия под, очите ми са изморени и чувствителни. Пращам съобщение на Зоуи и Гриър да забравят за класа по спининг днес и това, че никоя от тях дори не се опитва да ме разубеди, е доказателство колко много работих тези дни.
	Цяла седмица беше отвратително горещо и толкова влажно, сякаш всеки миг ще завали или току-що е валяло, въпреки че не е капнала нито капка. Прибирането вкъщи пеша е убийствено, а когато пристигам, бояджията, който цяла седмица работи на първия етаж, едва сега приключва и климатиците са надути до дупка, с надеждата боята да засъхне по-бързо. Очевидно известно време ще се потя на терасата.
	Присядам с благодарност и отпивам от чашата с вода, която си взех отвътре. Цяла седмица се прибирам от работа късно, така че е приятно да поседя тук, докато все още не се е стъмнило, дори и да се чувствам така, сякаш са ме налагали с бухалка по врата и раменете. Разглеждам лениво в телефона си, преструвайки се, че не търся едно точно определено име.
	Ала точно това правя.
	От миналата седмица насам Бен се свърза с мен само веднъж, съобщение, което остави на гласовата ми поща в понеделник, докато бях в стаята с микроскопа. Гласът му беше предпазлив, неутрален. Каза, че тази седмица може да очаквам обаждане от някого от металургичния екип на „Бомон“, който много искал да си поговори с мен за работата ми и за проектите на „Бомон“. В края на съобщението направи пауза, прокашля се и добави: _Ако се сетиш, навярно би могла да пратиш снимка на полилея. Татко пита за него._
	Странно е, че си спомням точно какво каза, още по-странно е, че изслушах съобщението поне единадесет пъти. Не му отговорих, не му изпратих снимка… Кашонът с новия ми полилей все още си стои така, както Бен го опакова, на масата в трапезарията ми. Гадно ми е заради начина, по който се държах миналата седмица, резкия ми отговор и студеното ми отношение след това. Дори и да не беше прав, липсва ми да прекарваме време заедно — дори само за няколко дни съм _свикнала_ с него.
	Размърдвам се на верандата, където не ми е особено удобно, ядосана, че все още не съм изнесла столове навън. Входната врата се отваря зад мен и бояджията ми, нисък, плешив мъж, който нарича себе си Паки, излиза навън, тръсвайки стълбата си върху дъските на пода.
	— Ще трябва да дойда и утре. Излезе допълнителна работа в банята, така че още не съм нанесъл дори първия слой.
	— Добре — отвръщам и след като се уговаряме кога да пристигне утре, обсъждаме за кратко дали накрая ще искам да се пребоядиса и горният етаж, който е почти изцяло покрит със стари тапети.
	Неловко е — имам чувството, че се опитвам да накарам Паки да си даде мнението, да ми каже какво трябва да направя на горния етаж според _него_, ала той е само бояджия, не е интериорен дизайнер или приятел и вероятно просто иска да си отиде у дома. Усещам как се изчервявам и му благодаря. Май всичкото това време насаме с микроскопа започва да ми се отразява. Докато той си прибира нещата в пикапа, Джеф и Ерик се задават по улицата; разхождат кучето си и поздравяват Паки, сякаш са стари приятели, тупат го по гърба и се смеят, сочейки към къщата си, която вероятно е съвършено пребоядисана. Никой не поглежда към мен тук, горе на верандата, ала от това още повече се чувствам като натрапница, като онзи човек в края на масата в кафенето, с когото никой не говори. Преструвам се, че съм погълната от телефона си, и изпитвам облекчение, когато чувам пикапа на Паки да запалва с трясък.
	— Кит, нали? — разнася се глас и ето че Джеф и Ерик стоят на тротоара ми, вдигнали очи към мен.
	— Аха… да. — Изправям се и слизам по стъпалата, за да ги поздравя. — Здравейте отново.
	Отварям малката си портичка и се навеждам, за да погаля кучето им, дебел малък дакел, който пъхти от удоволствие.
	— Как върви? — Джеф махва към къщата.
	— Страхотно! — отвръщам прекалено жизнерадостно и Джеф и Ерик може да не ме познават, но не са идиоти. Прегърбвам лекичко рамене. — Искам да кажа… добре. Непрекъснато изскача нещо ново за правене.
	— О, да. С тези стари къщи изскачат неща, за които на човек и през ум не би му минало — казва Ерик.
	— Вашата къща е толкова красива. Почти всеки ден се взирам с копнеж в нея през прозореца си. Не по гаден начин. В случай че това прозвуча гадно.
	И двамата се смеят, а Джеф казва, че се радва да научи, че къщата им си има почитатели.
	— Честно казано, здравата се потрудихме над нея и сега гледаме да се похвалим колкото се може по-често. Всъщност утре вечер ще имаме гости, просто за по един коктейл. Защо не дойдеш? Започва в шест.
	— О, много мило от ваша страна. Но не искам да се натрапвам на партито ви.
	— Няма да се натрапваш. Наистина ще ни бъде приятно да дойдеш. Поканили сме и няколко души от съседната улица. Така че няма да бъдат само скучните приятели от работата на Джеф.
	— Работя с финанси — обяснява Джеф малко глухо.
	Сякаш и той знае, че е скучно.
	— Аз работя с метали — казвам. — И според мнозина това също е страшно скучно. — _С изключение на Бен Тъкър_, помислям си, защото очевидно не съм в състояние да си го избия от главата за повече от пет минути.
	— Мислиш ли, че ще можеш да дойдеш? — пита Ерик.
	— Защо не — отвръщам. — Да донеса ли нещо?
	— Само себе си. Ерик обича лично да се погрижи за храната и напитките, когато имаме парти; твърди, че ако гостите носят разни неща, разстройват гастрономичния баланс, който се опитва да постигне.
	— _Не_ твърдя такова нещо — възразява Ерик, ала аз имам чувството, че го прави.
	Забавни са, с начина, по който се закачат един с друг, и аз си помислям, че ако и с приятелите им се общува толкова лесно, това парти ще бъде хубав начин да се запозная с нови хора, особено с някои нови съседи, което се опитвам да направя, откакто се нанесох.
	Сбогуваме се и те понечват да си тръгнат, когато на мен ми хрумва нещо и преди да успея да се спра, избъбрям:
	— То… ъ… с коктейлно облекло ли ще бъде?
	Ерик ми се усмихва и погледът му се плъзва по мен.
	— Не сме чак толкова изискани. Но мисля, че неофициалността ни не стига чак до работни панталони.
	Аз свеждам очи към… ами, към работния си панталон.
	— Аха. Ами днес трябваше да поправя разни неща. Имам и други дрехи, очевидно.
	Това е вярно, но _не сме чак толкова изискани_ не ми помага особено. Само че не искам да им се сторя още по-неопитна; мъча се да им направя добро впечатление, така че им помахвам за довиждане, държейки се така, сякаш съм от онези, които непрекъснато посещават такива партита. Което, естествено, изобщо не е вярно; дори когато ходя на конференции в моята област, се появявам за неофициалната част само колкото да си напълня малка чиния със сирене и маслини, която да отнеса в хотелската си стая и да се пъхна в леглото пред телевизора.
	Какво пък, сега съм Кит милионерката. А Кит милионерката може поне да си купи нов тоалет за среща с нови приятели.

	* * *

	Естествено, новото ми милионерско аз не може да си купи нов тоалет само, а Зоуи е експертът в това отношение, така че се срещаме след работа и тя ми помага да си избера тесен, дълъг до глезените черен панталон и изумруденозелен копринен топ, изрязан в раменете, с който, според Зоуи, ръцете ми изглеждат страхотно. Твърди също така, че цветът ми отива, защото съм „зима“, каквото и да означава това. Мъничко я мразя за обувките — не е като да имам физическа непоносимост към високите токчета, но тези са от обувките, от които имаш чувството, че някой е разменил стъпалата ти с тези на Барби.
	Но пък когато в четвъртък вечерта отивам у Джеф и Ерик, се чувствам доста уверена. Освен това се вълнувам, тъй като снощи вечерях купичка мюсли и спах до отворения прозорец, за да не вдишам прекалено много изпарения от боята. Гледам на това парти като на начин да отпразнувам факта, че Титан е напълно поправен и вече работи. Дори Тод ми благодари днес, макар че според мен доктор Вагнер го е накарал.
	Бележка на вратата казва на гостите да влязат и едва съм направила и крачка в преддверието, когато зяпвам — тук е разкошно, всяка подробност е съвършена. Под краката ми има излъскани дървени подове и голям, кръгъл килим, който успява едновременно да изглежда модерен и да се впише в старинното излъчване на къщата. Стълбището от лявата ми страна е изящно и поразително, с декоративни елементи, които изглеждат изработени на ръка. Пред мен има огромно огледало, заобиколено от ламперия, със също толкова богата украса и закачалки от двете страни; под него старинен пътнически сандък е превърнат в пейка. Потискам порива да извадя телефона си и да направя няколко снимки, така че да не го забравя по-късно, когато се опитвам да измисля как да направя моята къща да изглежда добре.
	Вероятно е грубо от моя страна, но в началото дори не забелязвам хората в стаята; вниманието ми е прекалено погълнато от камината, от вграденото осветление, от корнизите на стените. В сравнение с всичко това моята къща не заслужава повече от двойка по скалата на Зоуи.
	— Кит! — избумтява глас и той не принадлежи нито на Джеф, нито на Ерик, а на… Хенри Тъкър?
	Седи в едно голямо кресло близо до камината, с чиния с храна, закрепена върху едното коляно, и ми маха със здравата си ръка. Първата ми мисъл е за Бен — и той ли е тук? Знаел ли е, че ще дойда? Обхождам стаята с бърз поглед, ала не го забелязвам никъде, макар че не си представям как Хенри би могъл да дойде сам. Въпреки това изпитвам странно облекчение да го видя; макар да знам, че Джеф и Ерик, където и да са в момента, ще бъдат страхотни, гостоприемни домакини, приятно е да се почувствам част от тези хора.
	Проправям си път между гостите, усмихвайки се учтиво, докато се разминаваме, и стигам до Хенри. Навеждам се лекичко, за да стисна ръката му.
	— Радвам се да те видя отново. — Усмихвам му се широко, докато оглеждам тоалета му: носи избеляла карирана риза, пъхната в — хей, я _чакай малко_ — работен панталон; единият му крак все така е в голям черен ботуш. — Късметлия си. Казаха ми, че не мога да нося такъв панталон.
	— Сексизъм! — възкликва Хенри, а очите му греят от смях. — Не, Джеф и Ерик са добри хора. Но вероятно е прекалено да поискам сина ми да ме преоблече два пъти в един и същи ден, така че според мен днес са решили от тях да мине.
	— О! — Усещам как лицето ми пламва. — Той тук ли е?
	— В задния двор — обяснява Хенри, докато поднася един крокет от омар към устата си. Поглеждам през прозореца на трапезарията, за да видя дали ще зърна Бен през задния прозорец, но не го забелязвам никъде. — Ние осигурихме материала за вътрешния двор, който си правят, и Бен отиде да види докъде са стигнали. Сам бих го направил, но познай кой си изразходи почти всички минути за стоене прав за деня? — Прави пауза, след което забива палец в гърдите си. — Ей този тип.
	— Кофти — казвам. — Как е храната?
	Хенри се оглежда скришно наоколо и понижава глас:
	— Честно казано, в тези крокети с омар сякаш има кал. Според Ерик е просто олиото от гъби, което слага отгоре. Освен това поисках бира, а той ми даде това. — При тези думи той вдига светлозелената бутилка, която е поставил между крака си и облегалката на креслото. — Твърди, че било бира, обаче има вкус на лимон.
	Не мога да не се засмея на откровеността му.
	— Явно е от онези партита.
	— За първи път идвам — обяснява Хенри. — Само че познавам Джеф от малък, а през последните пет години той купи толкова много неща от мен, та си казах, че е време да дойда да видя резултатите.
	— Изглежда прекрасно. Ще ми се да можеше да ми покажеш абсолютно всичко, дошло от твоя склад.
	Усмивката му толкова много прилича на тази на Бен, че аз се изпъвам… само за да вдигна глава и да срещна очите на самия Бен. Не ми убягва как за частица от секундата погледът му се плъзва надолу, проследява линията на устата ми, раменете, гърдите ми. Против волята си усещам искрица удоволствие от вниманието му.
	— Не знаех, че ще бъдеш тук — казва, сякаш се извинява, сякаш е смутен да се намери тук. — Заклевам се.
	— Не… аз… ами, аз съм късна добавка към списъка с гостите. Аз също нямах представа, че ще дойдеш.
	— Мили Боже, вие двамата — обажда се Хенри. — Някой от вас ще ми донесе ли още един от тези крокети с кал? — Вдига чинията си и Бен я поема, преди да успея да протегна ръка. — И донеси питие на дамата, като си там.
	Двамата с Бен си разменяме усмивки, малко срамежливо. Хенри определено го бива да разчупи леда и когато Бен ми дава знак да мина пред него, аз го правя.
	— Слушай — започвам, когато влизаме в трапезарията, където масата е отрупана с най-различни плата с храна, която изглежда професионално приготвена. Обръщам се и слагам ръка над лакътя му, само за миг. Ръкавите на синята му риза са навити и кожата му е топла, изопната върху мускулите отдолу. Исках просто да го накарам да _спре_ за малко, казвам си; няма да взема да го докосвам просто ей така. Той свежда очи там, където бях сложил длан, а после отново ги вдига към мен. — Слушай — казвам отново, след като се вземам в ръце. — Съжалявам за по-рано, миналата седмица. Реагирах прекалено.
	Тази трапчинка върху лявата му буза. Иска ми се да я _близна_.
	— Не, не. Аз съжалявам. Имах гаден ден.
	— Просто си вършеше работата.
	Свивам рамене и трапчинката изчезва, усмивката му — заменена от нещо по-вяло, не така подканящо, ала все пак, строго погледнато, усмивка.
	Обръщам се и се заемаме да напълним две чинии. Една за мен и една за Хенри, а Бен поспира до бюфета, разположен под един от задните прозорци, за да ми сипе питие. Мълчим, опитваме се да преценим другия, между нас се е появило някакво ново напрежение. Изпитвам благодарност, когато Джеф и Ерик се появяват откъм кухнята и ме поздравяват топло, и ето че ме откъсват от Бен, когото Джеф ме представя на стройна, ефектна блондинка от службата си, а Ерик ме повежда на кратка обиколка из къщата, спирайки често, за да ме запознае с гостите си, които до един изглеждат мили и интересни.
	Само че ми е трудно да се съсредоточа върху каквото и да било, защото очите ми непрекъснато търсят Бен, който отиде да отнесе храната на Хенри, последван от блондинката. Като че ли остава в същото положение, облегнат на камината, през целия час, откакто съм тук. Почти съм сигурна, че в един момент се съгласявам да участвам в някаква съседска комисия, но почти не забелязвам. Защото работата е… мисля, че и той ме търси с поглед; очите ни се срещат повече от веднъж и винаги аз първа извръщам глава.
	Въпреки разсейването това е истински успех за мен — срещнах се с цял куп хора. Само че интровертът в мен започва да роптае или пък са просто краката ми в тези обувки. Така или иначе, връщам се при Джеф и Ерик, за да им благодаря и да ги поздравя, преди отново да отида при Бен и Хенри. Блондинката се усмихва любезно, когато се приближавам, и преди да успея да кажа нещо, Бен се обажда.
	— Дженифър, това е Екатерина Авърин, тя е учен от университета. Кит, Дженифър е счетоводителка в „Уотърфийлдс“.
	— Здравей. — Аз се ръкувам с нея. — Всъщност съм само лабораторен техник. Бен пресилва нещата.
	— Ни най-малко.
	Очите му са приковани в мен, гласът му е сериозен. Дженифър мести поглед между нас двамата и като че ли долавя нещо, защото учтиво се оттегля от малката ни групичка. Цялата вечер ми се струва странна, смущаваща. В този момент дори не ме е грижа дали Бен иска отново да говори за „Бомон“; просто ми се ще нещата да си останат такива, каквито бяха преди.
	— Закачи ли онзи полилей? — пита Хенри и аз откъсвам очи от тези на Бен.
	Споменах ли, че харесвам блузката, която Зоуи ми избра? Защото точно в този момент имам чувството, че тя попива всяка капка нервна пот, събираща се между гърдите ми.
	— Ами… за съжаление, не. Имах доста натоварена седмица. Но ще го направя, обещавам. И ще изпратя снимка.
	— Защо не помолиш този глупчо да го окачи? Може и да не го бива особено в разговорите, когато става дума за теб, но може да свърши работата за по-малко от час.
	— Татко! — Бен клати смутено глава, с онази шеговита примиреност, която виждам всеки път, когато съм с тях и която очевидно е част от отношенията им.
	— О, не искам да ви притеснявам повече.
	— Изобщо не ни притесняваш — уверява ме Бен.
	Хенри изсумтява и се навежда напред в стола си и Бен в миг грабва бастуна с четири крачета, подпрян пред камината. Хипнотизиращо е да гледам как Бен се навежда и предлага ръка на баща си, за да се улови за нея, напрягайки тялото си под тежестта му. Когато Хенри се изправя, стиснал бастуна със здравата си ръка, Бен остава до него, сложил шепа под лакътя му, но без да го докосва. Просто стои до него, бдителен, внимателен, готов. Сърцето ми се свива да видя начина, по който го прави, така чувствителен към нуждите на Хенри. Излизам заедно с тях и всички мълчим, докато Бен помага на Хенри да слезе по стъпалата към пътеката. Дишането на Хенри става по-тежко от усилието.
	— Да му се не види — казва, когато стигаме до тротоара. — Ама че трудно! Не си струваше крокетите от кал и лимоновата бира.
	— Нали ти казах — заявява Бен, докато му отваря вратата на колата.
	Вече нямат нужда от мен, но ми се струва някак странно просто да си тръгна. Не искам Хенри да си помисли, че бързам да се махна, нито пък да се почувства, сякаш бавното му придвижване е някакво зрелище за мен.
	И не искам да се разделя с Бен.
	Телефонът ми се обажда в малката чантичка, която нося — мислех, че съм го сложила на беззвучен режим, но поне не се раззвъня по време на партито. Използвам тази възможност, за да извърна поглед, докато Бен помага на баща си да се настани в колата и закопчава предпазния му колан.
	— О! — възкликвам, виждайки името върху екрана; гласът ми е висок и развълнуван. — Брат ми е!
	Бен ме поглежда през рамо и крайчетата на устните му подскачат лекичко, а онази мъничка трапчинка отново се появява на бузата му.
	— Трябва да вдигна — казвам, докато плъзвам палец по екрана. — Той невинаги има покритие.
	— Няма проблем — отвръща Бен и затваря вратата на Хенри.
	Аз вдигам и казвам едно бързо здравей на Алекс, преди да го помоля да изчака за миг, отпускайки телефона до тялото си. Дори не _мисля_, просто казвам.
	— Бен, наистина ще ти бъда задължена, ако ми помогнеш с полилея някой ден. Ако все още искаш да го направиш.
	Пълна трапчинка. Вече знам какво означава, когато в книгите пишат за това да се изгубиш в някого. Бих искала да се изгубя в тази трапчинка.
	— Все още искам.
	— Окей тогава. Обади ми се утре?
	— Ще ти се обадя утре.
	Махвам на Хенри и допирам телефона до ухото си. Алекс се обажда, най-сетне! Изведнъж всичко ми се струва толкова хубаво… е, _почти_ всичко. Закрепям телефона между рамото и ухото си, събувам тези наистина безумни обувки и ето че пресичам улицата на пръсти, с гласа на Алекс в ухото ми и тихия смях на Бен зад гърба ми.


>	Глава 10
>	Бен

	След партито на Джеф и Ерик отвратителната ми седмица стана прекрасна и всичко това само защото нещата с Кит отново потръгнаха. В събота сутринта отидох у тях, носейки две кафета, понички и сандъче с инструменти, готов да окача полилея. Когато приключих работата (може и да я поудължих нарочно), тя излезе на верандата, после на тротоара, а после се върна обратно в къщата, просто за да го види от всички възможни ъгли. Стисна ръце пред гърдите си от удоволствие и аз се почувствах по-успял, отколкото от дълги дни насам.
	А после ме попита дали искам да излезем на вечеря.
	— Искам да кажа, заедно с приятелките ми — побърза да уточни с пламнало лице. — Разказах им за предложението ти за работа и те искат да се запознаят с теб. Всъщност — добави бързо — те са ми по-скоро семейство, отколкото приятели.
	Онази част от мен, която работи за „Бомон“, знае, че това е възможност. Страшно съм добър, хваля се често на Джаспър, в тези моменти, когато се запознаеш със съпруга или съпругата, или пък с децата на онзи, когото се опитваш да наемеш, когато им позволиш да надзърнат в новия живот, който им предлагаш. Да се срещна с приятелките на Кит в някакъв бар, не е съвсем същото, но все пак е нещо.
	Ала онази част от мен, която непрекъснато си представя Кит в зелената копринена блузка от онази вечер? Тя просто се радва, че отново ще я види.
	Жегата най-сетне намаля, но то е само защото вали от следобеда насам, така че, докато стигна до мястото, наречено „Еднооката Бети“ (когато бях дете, тук се продаваше риба с пържени картофки), тениската ми е опръскана с дъждовни капки, а косата ми е мокра. Прокарвам ръка по нея, докато прекрачвам прага, оглеждайки се из помещението за Кит. Преди да успея да я забележа, се разнася глас:
	— Бен Тъкър! Не мога да повярвам!
	Лиз (ето как винаги съм наричал Елизабет Трентън, преди тя да стане сега, предполагам, известната Бети) изобщо не изглежда така, както си я спомням; боядисала е косата си в гарвановочерно и я е прибрала във висока опашка, с очертано от бретон лице и ярко начервени устни. Когато се приближава до мен и ми се усмихва, виждам, че очите й са подчертани от плътен молив, завършващ с котешка извивка в ъгълчетата. Толкова съм слисан, че казвам:
	— Майко мила, Лиз.
	Тя се смее и ме плясва по ръката. В училище Лиз беше тиха като църковна мишка, имаше светлокафява коса и кожа с лунички, която лесно се изчервяваше, носеше старомодни очила, едната леща — дебела и бифокална, другата — тънка и прозрачна, просто за симетрия. Доста се заяждаха с нея, някои хлапета я наричаха „триоката“, понеже всички знаеха за инцидента, отнел лявото й око, когато бяхме във втори клас. Аз никога не се подигравах; заради подредбата по азбучен ред в гимназията почти винаги седях до нея и я харесвах. Тя беше тиха, мила и й харесваше как непрекъснато рисуваше върху корицата на тетрадката си.
	Тя разрошва опашката си и ми намига, а аз оглеждам мястото.
	— По дяволите, Лиз, изглежда страхотно.
	Заведението е претъпкано, всички столове пред бара и всички маси са заети, сервитьори минават забързано напред-назад, носещи подноси с питиета и храна, усмихващи се и приказващи си непринудено с клиентите, които като че ли познават. Мястото определено притежава своя естетика — всички жени са облечени в ретро стила на Лиз, а мъжете са с бради, които изглеждат така, сякаш имат нужда от специални продукти за коса. Пътно е с хипстъри, но откакто се върнах, забелязах, че в Бардън има доста от тях — сега той изглежда по-млад, по-творчески, по-изпълнен с живот от града, в който израснах.
	— Бизнесът върви добре — отвръща тя и аз се радвам на начина по който го казва, без да се извинява, уверена в успеха си. Някога Лиз беше от онези, които бързаха да покрият тестовете, на които бяха получили А+*, когато учителите ни ги върнеха. — Какво правиш вкъщи?
	[* А+ е най-високият резултат в системата на оценяване на САЩ. — Б.пр.]
	— Татко претърпя малка злополука, така че му помагам. Само временно.
	Не че имам против да си поприказваме, да науча как е успяла да превърне това някога западнало място в шикозно заведение, ала очите ми вече се стрелкат наоколо, търсят Кит. Откривам я да си проправя път към мен през множеството и усещам как ме жегва тръпка на нетърпение. Носи тесни, ниско изрязани дънки и същата зелена блузка като онази вечер и аз преглъщам буцата на нетърпение, заседнала в гърлото ми, същата като онази, когато за първи път видях гладката, бледа кожа на ръцете и раменете й, кожата, която се опитвам да не забелязвам всеки път, когато я видя.
	Ала винаги я забелязвам.
	Усмихва ми се и лицето й изглежда позачервено и щастливо, и може би мъничко нервно.
	— Здравей — казва и очите й се плъзват към Лиз. — Познавате ли се?
	Има нещо във въпроса й и аз се чудя дали е възможно Кит да изпитва малко… ревност? Вероятно е твърде много да се надявам на това. Вероятно просто е хваната неподготвена, защото е възнамерявала да се срещнем на неин терен, а аз вече съм взел преимущество.
	— Ходихме заедно на училище — отвръща Лиз. — От първи до дванадесети клас. Знаеш ли, че в училищния албум Бен беше избран за „Най-неамбициозен“?
	_Иисусе_ — помислям си, смутен. — _Това не е нещо, което искам Кит да научи._ Но поне Лиз не издаде, че всъщност не беше през целия дванадесети клас. Изведнъж ми хрумва, че идеята да се срещна с Кит в подобно местно заведение не е особено добра — винаги съществува възможност да се натъкна на някого, който ще се разприказва. Джеф не е от онези, които ще вземат да говорят за миналото, но в бара нямам тази гаранция.
	— Не. — Кит накланя глава на една страна. — Не е особено мило описание.
	— Аз бях „Най-вероятно да стане пират“. — Лиз посочва окото си. — Схващаш ли? Не беше особено мило училище.
	— Очевидно не — казва Кит, малко сърдито, това ми харесва.
	Харесва ми, че изглежда засегната и отбранително настроена от името на двама ни.
	Лиз мести поглед между нас с любопитна усмивка, а после заявява, че трябва да се връща на работа.
	— Може да го настаниш на нашата маса — извиква Кит след нея и ме улавя под ръка. Толкова е неочаквано, а усещането на голата й кожа до моята — така наелектризиращо, че за частица от секундата не съм в състояние да кажа нищо, просто се взирам в преплетените ни ръце, мъчейки се да си придам нехаен вид.
	— Е! Най-неамбициозен, значи? — привежда се мъничко по-близо до мен, за да я чуя над шума от бара.
	— Това е… не е съвсем точно. Или пък е, но… — Не знам защо внезапно съм толкова смутен, защо толкова отчаяно искам да й обясня. — Просто имах малко неприятности със закона, когато бях по-млад. Просто… тийнейджърски истории.
	— Малолетен престъпник, разбирам — казва тя, но само се закача с мен и това толкова ми харесва, че дори не ме е грижа, че се закача за нещо наистина ужасно от миналото ми. — Готов ли си да се запознаеш с приятелките ми?
	В очите й има палави искрици; може би е обърнала едно-две питиета или пък приятелките й планират да ме подложат на разпит и аз съм на път да попадна в капана им. Не че точно сега ме е грижа особено, защото Кит ме дръпва зад себе си, откъдето се разкрива прекрасна гледка към извивките на тялото й и единственото, което искам, е студена бира и да седя до нея толкова дълго, колкото ми позволи.
	Обръща се, за да ме погледне, миг преди да стигнем до едно сепаре в ъгъла, и аз светкавично вдигам очи, които до този момент бяха върху дупето й. Според мен май забелязва, но аз й се усмихвам и тя ми се усмихва в отговор, и… мамка му, ще ми се да не трябваше да се запознавам с приятелките й.
	— Това ли е той? — Висока, стройна блондинка се надига и ми протяга ръка. — Аз съм Зоуи Ферис, адвокатката на Кит.
	Кит върти очи.
	— Не си тук в качеството си на адвокат, Зи — казва и я смушква с лакът.
	Зоуи има крепко ръкостискане, кафявите й очи гледат уверено и бас държа, че е истинско страшилище в съдебната зала.
	— Бен Тъкър, този, който иска да вербува Кит и понякога неин домашен майстор.
	Кит се разсмива, а Зоуи, след като ме оглежда преценяващо, сяда обратно в сепарето до тъмнокосо миньонче с толкова къса коса, че лицето й сякаш се състои изцяло от очи в красив, тъмносин цвят, обрамчени от гъсти ресници. Изглежда по-млада от Зоуи и Кит и когато изважда мъничката си ръка изпод масата, за да ми помаха срамежливо, решавам, че вероятно наистина е по-млада.
	— Това е Гриър. — Зоуи я посочва с палец. — И макар да е дребничка, е свирепа.
	— Поръчах ти бира.
	Кит се плъзва на пейката срещу Зоуи и потупва мястото до себе си. Тук е различна, по-отпусната, сякаш е нещо съвсем нормално да ме покани да седна, сякаш сме го правили милион пъти. Усмихва се по-често и по-широко, устните й сякаш по-лесно разкриват зъбите й. Мисля, че се взирам в устата й, което не е добра идея пред приятелките й. _Мамка му._
	— Благодаря. — Облягам се назад и вземам халбата. — Е, добре. Да го направим.
	За моя изненада Гриър е тази, която започва, и то с неочакван въпрос.
	— Баща ти наистина ли намери скелет по бански гащета в склада.
	Едва не си изплювам бирата през масата, но някак успявам да я преглътна, преди да се разсмея.
	— Тукашна си, нали?
	Гриър кима, сега очите й изглеждат още по-големи. Кит подпира лакът на масата и се обръща към мен.
	— За какво говорите?
	Аз махвам пренебрежително с ръка.
	— Местни слухове. Виждала си склада, знаеш, че може да бъде страшничко място. Доста хлапета, докато растяха, си измисляха истории за това какво се случва там. Една от по-известните е как, докато местел някакви стари врати на втория етаж, Хенри намерил скелет, изправен между две от тях.
	— С бански гащета? — казва Зоуи, с неприкрито отвращение върху лицето.
	Бас държа, че Зоуи е от жените, които не биха свалили това изражение през цялото време, докато са в място като склада. Изглежда така, сякаш си взема душ по два пъти на ден, а съм излизал с достатъчно жени, за да знам, че маникюр като нейния не е от евтините.
	— Мисля, че тази част от историята беше добавена по-късно — отвръщам. — Първоначално беше само скелет. Докато отида в гимназията, хлапетата вече разправяха, че баща ми държал скелета в един стол в офиса, наричал го Карл и говорел с него за футбол.
	— Гадост — прошепва Гриър.
	— Не е вярно.
	Кит заема отбранителна позиция и аз осъзнавам нещо за нея — тя е лоялна до мозъка на костите, а всеки добър консултант за подбор на персонал знае, че лоялността е най-трудното препятствие, когато се опитваш да привлечеш някого на работа.
	Само че точно сега не искам да мисля за това.
	— Не е. Обаче татко умира за такива неща. Понякога, когато довеждах приятели в склада след училище, той се провикваше към задната част на сградата: „Карл! — имитирам го аз и Кит вече се смее на безупречната ми имитация. — Едно хлапе тук носи тениска на «Редскинс». Ти ги мразиш, нали?“.
	Някога това ме караше да си умирам от срам, но сега се радвам, че татко е такъв, какъвто е, защото те и трите се смеят, и ето че ледът е разчупен. С Гриър си разменяме истории за мястото, за това къде е израснала тя, на кой басейн е ходила през лятото, дали е харесвала сладоледа на „Диксис Софт Сърв“ или на сергията за сода в дрогерията „Рикман“. Кит също познава всички тези места и аз виждам колко усилия е положила, за да опознае града — познава го почти като някой от местните, а е тук едва от няколко години. Аз живея в Тексас, откакто станах на двадесет и една, и все още не знам нещата, които знам, за това място като например при кой механик колата ти ще мине успешно на техническа проверка, когато наистина имаш нужда от нови гуми, но нямаш пари, за да ги смениш, или кои хлапета от гимназията ще ти надраскат колата, след като отборът им изгуби.
	Прекарваме около час в непринуден разговор и смях и аз научавам повече за Гриър и Зоуи: тази година Гриър се е върнала в колежа, а Зоуи си е взела почивка от работата си като адвокат, макар че е доста уклончива по този въпрос. Бирата е студена и с дъх на хмел, както я харесвам, а храната на Лиз (на Бети, вероятно трябва да свикна да я наричам така) — вкусна. Убеждавам Кит да изяде едно панирано пълнено халапеньо, макар тя да казва, че не обича люти неща, и звукът, който издава в гърлото си, когато отхапва залък, затворила очи от удоволствие, ме кара да се размърдам в стола си, толкова съм възбуден от начина, по който изглежда. Опитвам се да бъда заслужаващият доверие, некорпоративен Бен и засега се получава, но не и ако се превърна в разсеяния, зажаднял за секс Бен. Не и ако я гледам така, сякаш искам да я целуна, да вкуся лютивостта върху устните й.
	Мислите ми са прекъснати от Зоуи, която обляга лакти на масата и сплита пръсти, сякаш започва преговори.
	— Е — казва, местейки поглед между мен и Кит, преди да го спре върху мен. — Как се зае с работата за подбор на персонал?
	Не е толкова неочаквано, колкото първият въпрос на Гриър, но въпреки това ме изненадва — дойдох, готов да отговарям на въпросите на приятелките на Кит за това защо искам да я привлека на работа, защо смятам, че ще има добър живот в Тексас, защо „Бомон“ е подходящ за нея, но това е различно. За Зоуи и Гриър аз съм „Бомон“ — компанията и аз сме едно и също.
	Отпивам от бирата си, оставям чашата и също облягам лакти на масата. Усещам, макар че не виждам, как Кит и Гриър си разменят погледи.
	— Съквартирантът ми в колежа, Джаспър, ме въведе в бизнеса.
	Това очевидно не е достатъчно за Зоуи, която отново повдига вежди в знак да продължа.
	— Джаспър е човек на науката — казвам и правя пауза, опитвайки се да измисля как да опиша Джаспър на хора, които не го познават. — Той е най-целенасоченият човек, когато съм срещал някога — още във втори курс вече си беше набелязал „Бомон“ като мястото, където искаше да постъпи на работа, знаеше, че иска да работи в отдела за научноизследователска и развойна дейност. Знаеше, че иска да издирва нови технологии и да направи така, че те да стигнат до пазара.
	— Това не ми казва абсолютно нищо за теб — изтъква Зоуи.
	— Зоуи, дай му минутка — казва Кит и аз й се усмихвам.
	— Всичко е наред — уверявам я, преди отново да насоча вниманието си към Зоуи. — Джаспър не го бива особено в общуването. Той вижда технологията или науката, но невинаги и хората зад нея. Мен пък ме бива в тази част.
	— Кит каза, че не си знаел много за нея, когато си се появил тук — отбелязва Зоуи и аз се усмихвам, защото колкото и да ме кара да се гърча под кръстосания й разпит, се радвам, че Кит има такава приятелка.
	— Права е. Получих обаждането да отида да говоря с Кит при обстоятелства, различни от обичайните — тук съм, за да се грижа за баща си, така че подходът ми не беше особено елегантен.
	— Беше си окей — казва Кит. — Аз не си падам по прекалено елегантните подходи.
	— Складът на баща ти — продължава Зоуи, — това семеен бизнес ли е?
	— Да. Започнал го е прадядо ми. Просто малък бизнес с продажба на строителни материали на „Мейн“. Купил е земята, върху която се намира, а дядо построил самия склад. Двамата с татко доста развиха бизнеса през годините.
	— Но ти работиш в Тексас — казва Гриър и зад думите й, макар да не са оформени като такъв, се крие по-труден въпрос от всички, които Зоуи ми зададе досега.
	Размърдвам се на мястото си и усещам тежестта на тишината, докато те чакат моя отговор.
	— Ами да — казвам. — Не възнамерявам да поема бизнеса от татко. Мисля, че той ще го продаде след известно време.
	— И това не те притеснява? — пита Кит.
	Не ми убягва фактът, че не казвам нищо за „Бомон“, за какво ще спечели Кит, ако се присъедини към екипа. Ала се чувствам въвлечен в този разговор с Кит и нейните приятелки; то е важна част от това изобщо да имам шанс да убедя и нея, и тях в онова, което казвам.
	Свивам рамене и отпивам нова глътка бира.
	— Татко, той ме възпита в склада, дядо ми също, докато беше жив. Научиха ме на много неща за бизнеса. Ала никога не са ме притискали да го поема след тях и според мен татко разбираше, че трябва да се махна оттам, след… — Гласът ми заглъхва и аз преглъщам неловко.
	Вероятно не беше добра идея да поема натам.
	— След? — подканя ме Зоуи.
	Усещам прилив на увереност, а може би е глупост. Няма причина да го пазя в тайна; всъщност имам основания да се гордея с онова, в което превърнах случилото се. Така че се облягам назад, без да обръщам внимание на неособено удобното усещане от виниловата облегалка до гърба ми, който вече е леко лепкав от пот.
	— Когато бях на седемнадесет години, ме изпратиха за шест месеца в изправителен дом за непълнолетни престъпници — обяснявам и Зоуи също се обляга назад, скръствайки ръце на гърдите си. Излагам фактите възможно най-бързо и ясно. — Имах някои дребни предишни провинения, за вандализъм. Ала една нощ излязох с приятели и беше просто глупава простотия, но решихме да запалим огън. Наблизо имаше постройка, гараж, отделен от основната къща. Вътре имаше доста запалими неща, както и… ъ, апартамент над него. — Трудно ми е да изрека тази част, по-трудно е, отколкото очаквах. — Наемателят успя да се спаси само с няколко незначителни изгаряния, но мястото пламна прекалено бързо, всичко изгоря. — Трудно ми е да обясня как реагира умът ми на мисълта за станалото, за онова, което направих, острата като бръснач паника, която ме пронизва от знанието, че само секунди ме деляха от това да убия някого. В съда го бяха нарекли _престъпна небрежност по отношение на човешкия живот_. Никога не забравих този израз; понякога все още се събуждам нощем и я чувам да отеква в главата ми, макар че никога не мога да си спомня как го сънувам. — Арестуваха ме за палеж.
	— Ами приятелите ти? — пита Кит.
	Поклащам глава.
	— Аз поех вината. Аз бях този, който го запали. Никой от тях нямаше предишни провинения. Беше нещастен случай, но ченгетата решиха, че е проявена достатъчно груба небрежност, за да го третират като палеж. И бяха прави. Изпратиха ме в изправителен дом, докато подготвяха процеса. Накрая подучих условна присъда — не се наложи да излежавам никакво време в изправителния дом.
	Не споменавам, че нещата не изглеждаха никак добре, докато Ричард не се намеси. До ден-днешен ненавиждам факта, че той стана героят, при положение че татко беше онзи, който идваше на всяко съдебно заседание, не пропусна нито ден за посещение в изправителния дом.
	— Беше ли… — понечва да попита Гриър, но после като че ли размисля и затваря уста, играейки си с ръба на салфетката.
	— Всичко беше наред — отвръщам, но нямам намерение да им разкажа по-голямата част, колко тъжно беше понякога, колко самотно и страшно бе да чакам насрочването на съдебните заседания, как неведнъж избухваха неочаквани, непредсказуеми изблици на насилие понякога между хора, за които си мислил, че са приятели, за това колко много ми липсваха татко и складът. — Там се взех в ръце. Учих сериозно, така че да не изоставам от училище, доколкото ми беше възможно. Когато излязох, трябваше да довърша някои неща в училище, така че останах тук, дипломирах се. Изкарах две години в общинския колеж, работех в склада. Спестих достатъчно, за да платя на семейството, чиито гараж изгорих, покрих болничните разходи на наемателя, въпреки че той имаше застраховка. А после отидох да уча в Тексас.
	— Леле — казва Кит и ми се приисква да имах по-достойна история, с която да я впечатля. Гордея се с начина, по който надмогнах случилото се, но не е лесно да признаеш, че някога си бил способен на нещо толкова глупаво и опасно. След миг тя добавя: — Ала сега би могъл да се върнеш, ако поискаш. Би могъл да поемеш склада. Бива те в това.
	Усмихвам й се и за секунда имам чувството, че сме сами в стаята. Ще ми се да бяхме, ще ми се да можех да я попитам дали това ще я накара да си промени мнението за мен, дали не се бои, дори съвсем мъничко, че съм способен на нещо такова. Вместо това казвам:
	— Бива ме и в това, с което се занимавам сега. А и то е мъничко като работата в склада. — Бръквам в джоба си и вадя малкия талисман, който от десетгодишен винаги нося. Оставям го на масата. То е малко осмоъгълно кристалче от полилей, бледозелено, около сантиметър в най-широката си част. — Намерих го, докато разчиствахме материалите от събарянето на един стар комин. На практика — пикап, пълен с тухли. Моята работа беше да откъртя колкото се може повече от цимента, да спася най-запазените тухли. Ала насред тухлите намерих това. — Слагам пръст върху кристалчето и го придърпвам към себе си. — Всъщност не струва кой знае колко — подобни части се намират лесно. Но мястото му не е сред купчина тухли. И лесно можеше да остане незабелязано; просто го улових на правилната светлина. — Усмихвам се на себе си, спомнил си как изтичах да го покажа на татко и той ми каза да преровя отново тухлите, които вече бях прегледал, за да се уверя, че не съм пропуснал нещо друго. — Както и да е, въпросът е, че гледам на нещата по следния начин: двамата с Джаспър преравяме цял куп тухли и откриваме скъпоценни камъни. Помагаме им да отидат някъде, където ще грейнат.
	— И Кит е скъпоценният камък, така ли? — пита Зоуи, адски подозрително.
	— Кит е скъпоценният камък.
	Наистина го вярвам; Кит е смазана под тежестта на работата в онова мазе, заровена под товара на научноизследователската дейност на други хора. Убеден съм, че ако има пари и достъп, и независимост, би могла да постигне по-голям успех, отколкото си е представяла някога.
	— Но… ти не го обмисляш наистина, нали, Кит? Да се преместиш в Тексас? — пита Гриър.
	Все още — нито следа от колебание.
	— Не. Няма да отида в Тексас. — Поглежда ме и се усмихва леко. — Ала това беше много по-добро, отколкото всичко, което си ми казвал досега, Тъкър.

	* * *

	Минават още час и половина, преди да си тръгнем от бара. Доста преди това изоставихме темата за работата и аз се радвах да не бъда в центъра на вниманието, а просто да гледам Кит с приятелките й. Разказаха ми дълга, оплетена история за това как са се запознали, нещо за някаква постелка за йога, четка за коса и златна рибка в пликче, смеейки се толкова силно, че ми беше трудно да разбера какво казват. Ала то нямаше значение, защото ми харесва да гледам как Кит се смее; бърше си очите и се мъчи да си поеме въздух, сякаш хвърля цялата си енергия в смеха и сякаш то не е нещо толкова обичайно за нея, че тялото й да е свикнало с него.
	Излизаме в нощта, още по-хладна заради плющящия дъжд, завалял, докато бяхме вътре, и аз съм сигурен в две неща, които не е задължително да се връзват. Първо, знам, че тази вечер направих добро впечатление на Кит и на онези, които тя смята за най-важни за вземането на решение относно предложението на „Бомон“. Второ, знам, че Кит няма да се раздели със Зоуи и Гриър лесно. Трите се държат така, сякаш са семейство, сякаш имат цял живот от общи спомени. Обикновено, когато търся таланти като Кит, млади професионалисти, които живеят в градовете, където са получили образованието си, те не са чак толкова привързани към мястото; може и да изпитват топли чувства към него и дори да имат добри приятели или партньор, но нямат от онези връзки, които биха ги накарали да се установят там за постоянно.
	Кит се е установила за постоянно. А Гриър и Зоуи са се установили заедно с нея.
	— Хей! — Кит изостава малко, докато Зоуи и Гриър продължават напред. Ще вземат „Юбер“ до къщата на Кит и се радвам, че няма да се прибере сама. — Наистина съжалявам за онова, което казах по-рано. Когато те нарекох непълнолетен престъпник. Беше наистина нетактично.
	Гледа ме така искрено, челото й — сбърчено от тревога.
	— Нямаше откъде да знаеш — отвръщам, пъхвайки ръце в джобовете на дънките си. — Пък и наистина бях непълнолетен престъпник. Така че беше права.
	— Мисля, че е наистина страхотно. — Подчертава „страхотно“ с твърдо кимване, сякаш наистина се обвързва с това прилагателно.
	— Страхотно е, че съм бил непълнолетен престъпник?
	— Страхотно е, че ти си… ти. Че си такъв, какъвто си сега. Че си направил грешка, платил си за нея и не си позволил тя да определи бъдещето ти.
	Не е особено различно от това, което други хора (някогашни учители, Джаспър, дори баща ми, макар и не с тези думи) са ми казвали през годините. Ала от устата на Кит звучи различно. Давам си сметка, че искам Кит да знае най-доброто за мен и че ако трябва да научи най-лошото, се надявам да го приеме по този начин.
	— Благодаря — казвам.
	_По дяволите_, гърлото ми се е свило. Понякога забравям какъв ефект има върху мен споменът за онази нощ.
	— Както и да е. — Изведнъж между нас се появява някаква неловкост; Кит поглежда през рамото си към Зоуи и Гриър, които се смеят на нещо, което Зоуи е отворила на телефона си. — Бас държа, че е клипче с куче, което си играе с лимон — казва тя с усмивка. — Зоуи страшно ги обича. — Свежда поглед надолу и подръпва ръба на блузката си. — Най-добре да вървя. Благодаря, че дойде.
	Според мен за миг и двамата се чудим какъв е правилният начин да се сбогуваме — ръкуване би било нелепо сега, все пак сме _приятели_, ала прегръдка ми се струва опасно, прекалено голямо, прекалено интимно. Така че Кит ми помахва с усмивка и понечва да отиде при приятелките си. Направила е едва няколко крачки, когато аз я повиквам:
	— Кит! — Обръща се и ме поглежда, в очите й има въпрос. Не бива, не бива да казвам онова, което се каня да изрека, но май винаги изтърсвам каквото не трябва, когато съм с нея, така че поне съм последователен. — Онова, което казах по-рано, за това, че си скъпоценен камък?
	— Да?
	— Наистина си… където и да си. Дори ако не отидеш в Тексас.
	Не се задържам, за да видя реакцията й. Обръщам се и се отправям към пикапа.


>	Глава 11
>	Кит

	През следващата седмица е трудно да не чуя думите на Бен да отекват в главата ми всеки път, щом го видя: _наистина си, където и да си_. А аз го виждам, и то доста често. Установяваме странен ритъм — пращаме си съобщения за това как е минал денят ни, аз се отбивам през склада или пък той наминава, за да ми покаже нещо за къщата. В начина, по който си говорим, има непринудена веселост, но вече не заобикаляме сложността на работата с „Бомон“. Предишната вечер повече от час спорихме за корпоративната наука, при което аз му приведох всички примери, за които можах да се сетя — от хранителната индустрия чак до моята област — в които лошо приложена наука е довела до катастрофални резултати, а той ми посочи не по-малък брой учени, работещи за организации със стопанска цел, които са променили света, някои от тях — излезли дори от „Бомон“. Бен е интелигентен, целенасочен; познава компанията си из основи и има моменти, когато ми казва какво бих могла да направя в нея, в които ми се иска да можех да бъда някой друг за него, някой, който би могъл да му даде различен отговор.
	Ала не говорим само за работа; говорим за къщата ми, за идеите, които имам и които нещата в склада биха могли да ми помогнат да реализирам. Във вторник дори го помолих да дойде на срещата ми с предприемача, който ще направи кухнята, и любимото ми беше как мълча през цялото време — това е моята къща, решенията са мои и той няма да допусне предприемачът да си помисли нещо друго. Когато останахме сами обаче, обсъдихме заедно цялата информация, набелязвайки си въпроси, които да задам, какво да променя.
	Днес обаче отхвърлих предложението му да се видим в склада, за да разгледам новите мебели, с които са се сдобили, защото цялото ми внимание трябва да бъде тук, върху това да се приготвя за най-важния си, най-очаквания гост.
	Брат ми идва.
	По-нервна съм, отколкото би трябвало да бъда, и непрекъснато оправям всякакви дреболии из къщата, така че да бъде точно такава, каквато искам да я види. Въпреки разстоянието, което ни дели през по-голямата част от времето, въпреки напрежението, появило се между нас през последните шест месеца, той е най-близкият ми човек в целия свят и искам да изпита към тази къща същото, което изпитах и аз, когато я видях за първи път.
	Освен това искам да бъде отпуснат, щастлив… защото част от гостуването му ще бъде трудно. Когато изтеглиха числата ни в лотарията, аз му се обадих, обляна в сълзи — сълзи на паника и облекчение, и вина, и дори не се наложи да му обяснявам всичко. Двамата преживяхме едни и същи неща; той просто _знаеше_ защо не мога да приветствам късмета си възторжено, защо не можех просто да го приема. И именно заради това беше наясно точно какво да каже, за да ме убеди да приема парите и да продължа напред. По онова време беше в Австралия, работеше по дългосрочен ангажимент за тръст по опазване на застрашени животински видове, връзката беше лоша и накъсваше, но той остана на линия, докато не се успокоих достатъчно, за да успея да осъзная какво означава това за всичките ми финансови проблеми — минали, настоящи и, ако бях внимателна, бъдещи, които щяха да бъдат разрешени за броени секунди.
	Ала макар да беше готов да изслуша паниката ми, Алекс нямаше никакво желание да чуе предложението ми. Откакто му го споменах за първи път, той се държи на необичайна за нас дистанция. Е, да, чувахме се от време на време, обичайното докладване за положението с татко, отговаряше на имейлите, които си разменяме редовно, откакто отидох в колежа — кратки съобщения, снимки, интересни статии. Това е малък начин да останем свързани след всички тези години, в които бяхме неразделни, в които той винаги се грижеше за мен.
	Ала шест месеца са най-дългият период, без да намине, макар и само за няколко дни, за да ме види; дори когато преди два месеца се върна в Щатите за три седмици, не успя да дойде и не вярвам, че беше само заради натоварения му график.
	Сгъвам одеялото, което преди малко разстлах върху ръба на дивана, и го слагам върху едната облегалка.
	— Хей, Марта Стюарт* — обажда се Зоуи от дневната, където нарежда масата. — Трябва да се успокоиш. Не е държавна визита.
	[* Американска бизнес дама и телевизионна водеща, известна с програма и книгите си за готварство и дома. — Б.пр.]
	— Знам — измърморвам.
	Присъствието й е истинска утеха, но освен това ми напомня какво зависи от тази нощ; въпреки че Алекс е идвал в Бордън няколко пъти, досега не се е запознал със Зоуи и Гриър и аз имам чувството, че двете ми семейства, истинското и второто, най-сетне ще се срещнат.
	Оглеждам се из дневната и оставам, общо взето, доста доволна. С наново лакираните си подове, сменени прозорци и стени, покрити от Паки с пресен слой бяла боя, стаята няма излъчването на разпадаща се съборетина, както изглежда все още останалата част от къщата. По-рано днес окачих снимки на стената, включително и една много специална, на полицата над камината, която нямам търпение Алекс да види. Тази стая носи атмосферата на дом, _моя_ дом, и искам Алекс да го почувства, да види, че получавам всичко, от което се нуждая. Ако го знае, може би ще бъде по-склонен да приеме онова, което му предлагам.
	Отивам в трапезарията, приглаждайки лятната си рокля, а Зоуи оставя приборите, които държи, и се приближава, за да обвие ръка около мен.
	— Всичко ще бъде наред — казва, стисвайки рамото ми.
	Аз кимам и преглъщам, гърлото ми изведнъж се е свило.
	— Гриър обади ли се?
	Зоуи отново се заема да подреди масата, дала ми първо утехата, а после пространството, от които се нуждая.
	— Идва насам. Забавила се е, работейки по някакъв групов проект в библиотеката.
	Това вероятно означава, че от цялата група само Гриър е работила. Единственото съвсем леко негативно нещо, което Гриър е казала за колежа досега, е възрастовата граница между нея и повечето от състудентите й, и фактът, че често пъти тя приема работата много по-сериозно от тях. Ала, типично в свой стил, никога не ги вини.
	— Просто са млади — каза ни. — Нямам нищо против, пък и всички допускаме грешки.
	Кълна се, Гриър би намерила оправдание дори за Волдемор.
	— Окей, стаята на Алекс е натъкмена, тук всичко е наред, храната би трябвало да е готова след… — поглеждам часовника си — тридесет минути, така че това май е всичко. — Забелязвам многозначителната усмивка на Зоуи и я побутвам с рамо. — Действа ми успокояващо.
	В този миг отеква звукът на стария механичен звънец на къщата и аз се усмихвам; ще ми се да бях видяла изражението на Алекс, когато е завъртял ръчката. Знам, че този стар детайл от къщата ще му хареса толкова, колкото и на мен.
	Когато му отварям, нещо фундаментално се променя във връзката ми с тази къща, сякаш и преди я чувствах като дом, ала сега, когато брат ми стои на прага, наистина мога да кажа: _Хей, това е мястото, където живея; мястото, където е животът ми._ Мастиленочерната му коса е разрошена, челюстта му е потъмняла от набола брада и мирише мъничко на самолет, когато разтварям ръце и ги обвивам около кръста му, ала никога не съм се радвала повече да го видя.
	— Хей, Тул Кит* — казва и ме прегръща силно, преди да се отдръпне и да ме погледне с яркозелените си очи, които толкова ми се иска да бях наследила.
	[* Игра на думи с името Кит, което звучи като втората половина от английския израз със значение „набор с инструменти“. — Б.пр.]
	Виждала съм само няколко снимки на майка му, Надя, но знам, че е била истинска красавица, висока, със съблазнителни извивки и очи като на Алекс. — Изглеждаш прекалено слаба.
	Смея се от облекчение и радост, защо го казва нещо толкова познато още откакто бяхме малки и той ме тормозеше за това дали си изяждам обедите, които ми приготвяше за училище.
	Въвеждам го през вратата, сваляйки чантите от рамото му и оставяйки ги в преддверието, преди да го издърпам в дневната; давам си сметка, че не спирам да бърборя, заливайки го с подробности за къщата, които нямат никакво значение, когато някой вижда мястото за първи път.
	Той обвива ръка около шията ми и потърква лекичко главата ми с кокалчетата си.
	— Дай ми минутка, окей?
	Зоуи влиза в дневната, за да се представи; ръкува се с Алекс и ми намига.
	— Господи, Кит — казва, без следа от срам в гласа. — Всичките ти приятелки сигурно _здравата_ са били хлътнали по него, докато сте растели.
	Алекс се усмихва, а бузите му почервеняват за миг. Аз се засмивам.
	— О, да. _Здравата_ — уверявам я, което е вярно само отчасти, защото, общо взето, всички момичета във всички различни гимназии, които посещавах, се прехласваха и губеха дар слово винаги, когато Алекс се появеше.
	Никое от тези момичета обаче не ми беше приятелка, защото аз бях само временно присъствие навсякъде, пък и бях прекалено погълната от училищната си работа, за да мисля за романтичните увлечения на когото и да било. За частица от секундата мислите ми се насочват към представата за някой като Бен Тъкър в гимназията и се питам дали който и да е като него изобщо би ме забелязал.
	Тръсвам глава и отново се съсредоточавам; тази вечер няма място за мисли за Бен. Вместо това изчаквам очите на Алекс да се спрат върху снимката над камината и когато това става, не оставам разочарована. Той поглежда към мен и отново към нея, и аз виждам как си поема дълбоко дъх. Това е първата фотография, която Алекс прояви сам, снимка, която направи рано една сутрин, след като ледена буря затвори почти всичко в града. Все още си го спомням как лежи по гръб в прекалено тънкото си палто, насочил камерата към небето, ясносин фон за заскрежените клони на самотния бряст, който растеше пред блока, където живяхме в продължение на осем месеца, когато бях на единадесет, а Алекс — на седемнадесет. Незнайно как успя да го накара да изглежда така, сякаш живеем в пасторален рай, някъде, където чудесата на природата могат да бъдат оценени.
	Влюбих се в тази снимка от мига, в който той за първи път я донесе вкъщи, за да ми я покаже, с нетипична за него гордост в очите.
	— Изглежда добре — е всичко, което казва, но аз усещам емоцията в гласа му.
	Зоуи е на практика алергична към подобни, пропити с чувства, моменти, така че поема нещата в свои ръце и му задава въпроси за полета и пътуванията му, докато аз отида да му донеса бира от хладилника. Радвам се, че няма да го разведа из къщата още в началото, защото трябва да му обясня доста неща за състоянието на другите й части, пък и ми е приятно да го гледам как седи на дивана ми, като говори и се смее с най-добрата ми приятелка.
	След около двадесетина минути входната врата се отваря и Гриър се появява, с разрошена коса и порозовели бузи.
	— Съжалявам, съжалявам! — казва запъхтяно. — Трафикът беше шибан и трябваше да паркирам през три улици оттук, а после кучето на съседите ти беше на улицата и аз се опитах да го хвана… О!
	Тя млъква, забелязала едва сега Алекс, който се е надигнал от дивана и я гледа с усмивка.
	— Алекс, това е Гриър — казвам и го заобикалям, за да я въведа в стаята.
	— Съжалявам! — повтаря тя отново и вдига ръка към челото си. — Обикновено не използвам такъв език.
	— Какъв език? — Алекс е объркан и аз се засмивам.
	— Гриър, не се тревожи. Алекс има най-мръсната уста от всички хора, които познавам.
	— Не е вярно. — Тонът му е леко остър и той ме срязва с поглед, преди да протегне ръка на Гриър. — Приятно ми е да се запознаем.
	Минава вълна на тишина, докато двамата се здрависват, която изобщо не прилича на непринудените шеги, в които Алекс и Зоуи се впуснаха веднага. Сигурна съм обаче, че тя ще се отпусне — Гриър открай време е малко срамежлива с нови хора, а Алекс може да бъде малко смущаващ.
	Извинявам се и отивам в кухнята, за да нагледам храната, но и за да си дам минутка, да си поема дълбоко дъх, да се оставя на чувството, което ме е завладяло. Тази вечеря има излъчването на истинска семейна вечеря, с храна, която съм приготвила сама, в къща, която е моя, с любимите ми хора, които бърборят и се смеят в съседната стая. Именно за това си мечтаех всеки ден като дете, когато двамата с Алекс седяхме сами на пода в дневната на апартамента и ядяхме кренвиршите, които той беше нарязал и смесил с макарони и сирене.
	Все още съм нервна, ала точно в този миг съм толкова щастлива, че бих могла да заплача.

	* * *

	Нещата се объркват много по-късно.
	Вечерята е страхотна, макар че май пресолих картофите и въпреки че Гриър си остава относително тиха, оправдавайки се, че е уморена от дългите часове в училище. Алекс зададе около хиляда въпроса за къщата и Зоуи с огромно удоволствие му съобщи как семейство Тъкър ми помагат с някои от по-деликатните елементи на реставрирането й.
	— _Бен_ Тъкър от „Бомон Матириълс“ — подчертава. — В случай че искаш да го потърсиш в гугъл. Познава работата на Кит. Иска тя да се премести в Тексас на някаква впечатляваща длъжност.
	— Няма да се местя в Тексас — побързвам да кажа и махвам с ръка към къщата наоколо. — Очевидно.
	— Идва тук _адски често_ — продължава Зоуи, сякаш изобщо не съм проговорила. — Според мен се опитва да я ухажва с всички онези топки, които носи.
	Гриър заглушава кискането си зад салфетката, а Алекс пита:
	— Какви топки?
	— Ами, нали се сещаш, железария. Дръжки за шкафове и врати, такива работи. Баща му държи строителен склад в града. Работят по много от старинните домове в квартала.
	Алекс присвива очи към мен, а после поглежда към Зоуи.
	— Какъв човек е?
	Нелепо е, ала закрилническото му отношение ме сгрява.
	Зоуи отваря уста, за да отговори, но Гриър я изпреварва.
	— Много е симпатичен. Страшно услужлив и професионален.
	— Освен това има бицепси като герой от комикс — добавя Зоуи. — Трябва да го видиш по тениска.
	— Не, благодаря — казва Алекс и аз започвам да раздигам чиниите, защото усещам как лицето ми пламва.
	Той ме наблюдава с любопитство.
	За десерт съм приготвила шоколадова торта с шоколадово ментова глазура, която е толкова вкусна, че почти ми се завива свят от това да изям цялото си парче. Върнали сме се в дневната и разговорът тече по-бавно, ала никой няма нищо против мълчанието, което се възцарява от време на време, докато храносмиламе и ни наляга умора.
	— Окей, Кит — казва Зоуи. — Да измием съдовете, за да си вървя. Очевидно утре трябва да стана рано, за да пробягам десетте мили, които ще са ми нужни, за да изразходя калориите от тортата, която изядох.
	— Никакво миене — казвам. — Аз ще се погрижа. Искам да покажа къщата на Алекс, преди да е грохнал окончателно.
	Знам, че вероятно е уморен от пътуването, а сега и тази солидна доза захар в тялото му.
	Сбогуваме се и Алекс предлага да изпрати Гриър до паркираната й далеч кола, но тя отказва с обяснението, че Зоуи ще я откара. Смущението й пред брат ми е толкова очарователно, че аз потискам смеха си. Както може да се очаква, Алекс и представа си няма за ефекта, който има върху нея, и когато я прегръща, със Зоуи се споглеждаме многозначително, сякаш и двете очакваме Гриър да припадне от нервност и смущение.
	След като Зоуи и Гриър си тръгват, аз изпускам шумно дъха си и се усмихвам на брат си.
	— Благодаря — казвам. — Задето прекара време заедно с тях. Те са моите хора тук. Никога не бих се справила без тях.
	— Страхотни са — отвръща той и аз грейвам под одобрението му. Това е част от отношенията ми с Алекс — открай време той е този, на когото показвах бележките си от училище, на когото се обаждах, когато приемеха моя статия на някоя конференция.
	Докато раздигаме масата, му разказвам повече за плановете си за кухнята — логично е да започна обиколката на къщата оттук. Интересно му е, но забелязвам, че сега, когато сме сами, мислите му са другаде, сякаш очаква онова, което предстои. След поне стотина последователни „аха“, най-сетне се предавам, облягам се на плота и скръствам ръце.
	— Окей — казвам и си поемам дълбоко дъх. — Щях да изчакам до утре сутрин, но виждам, че си напрегнат, така че нека го направим сега.
	— О, стига, Кит. Недей.
	— То ще се случи, Алекс. Не е нещо, за което искам да споря.
	Той отива в трапезарията, за да разчисти останалите чинии. Все още го виждам, така че продължавам.
	— Вече се срещнах с финансовия си съветник. Да ти даря парите, ще е скъпо и за двама ни, с данъците и всичко останало, но ако учредя тръст…
	— Не — заявява той, а движенията му, докато събира останалите чинии, за да ги донесе в кухнята, стават по-бързи. Аз не отстъпвам, обяснявайки, че съм проучила учредяването на тръст и какви документи ще трябва да подпише, но той ме препъва: — Казах ти, Кит, не го искам. Оценявам какво се опитваш да направиш, но не го искам.
	— Но _аз_ го искам. Ти ме отгледа, Алекс. Искам да получиш половината от парите. Грижеше се за татко сам, когато аз не можех, и ти го дължа.
	— Нищо не ми дължиш. Сега и двамата се грижим за татко, а вече знам, че през последните месеци му изпращаш повече пари.
	— Да, ала имаше години, в които ти го правеше сам — възразявам, вече подразнена. Това от години е трънлива тема между Алекс и мен — докато бях в колежа, се опитах да давам част от парите, които печелех от работата си на непълен работен ден, и когато научи за това, Алекс ми ги изпрати обратно.
	— Ти учеше. Нямах нищо против да го правя.
	Гласът му е рязък, нетърпелив. Ала _знам_, че е имал. През целия си живот Алекс се грижи за семейството ни — работи на пълен работен ден, откакто завърши гимназия; тръгна си от вкъщи, за да се заеме сериозно с фотография, едва когато аз отидох в колежа. Пропусна толкова много възможности, пожертва толкова много за мен. Дължа му всичко — безопасността, образованието си, малката стабилност, която имах, докато растях.
	— Окей, не си имал нищо против. Но сега аз мога да сторя нещо за теб. Тези пари… те ще направят живота ти по-добър. Можеш да си намериш жилище, да имаш малко повече стабилност.
	Това беше прекалено директно, виждам го. Алекс не обича да го обграждат с грижи, вероятно защото никога не е имал майка, която да го прави. Само че аз ненавиждам това, че непрекъснато пътува, че го виждам толкова рядко. Ненавиждам, че понякога посещава опасни места, както и че никога не споменава хора, с които е близък — никакви приятели, никакви гаджета, никой, освен татко, а това е по-скоро задължение, отколкото близост.
	Той стисва челюст и си поема дъх, след което се обръща към мивката и се залавя да изплаква чиниите. Знам, че просто се опитва да запази спокойствие, и решавам да му дам минутка, за да се успокои, така че отивам да събера още чинии от масата. Когато се връщам в кухнята, той спира чешмата и се обръща към мен, скръстил ръце на гърдите си.
	— Радвам се за теб, Кит. Наистина се радвам, че имаш тази къща и приятелките си, и че нещата при теб вървят добре. Знам, че това е, което си искала винаги. Ала стабилността не е моята мечта, а твоята.
	— Но откъде _знаеш_, че не е твоята мечта? Откъде знаеш дали няма да бъдеш щастлив, ако уседнеш някъде за по-дълго?
	Той се изсмива, саркастичен, отсечен смях, и клати глава, сякаш не може да повярва какво съм казала току-що.
	— Просто знам — заявява и отново се обръща към мивката.
	— Добре, но ако аз ти купя къща, нещо малко и лесно за поддържане, където да можеш да се връщаш между пътуванията си? И тогава тръстът би могъл да бъде използван за поддръжката му, и…
	— Аха! — Гласът му е пропит със сарказъм. — И къде ще бъде тази къща?
	Ръцете ми си играят с една кърпа за съдове, усещам се глупава и незряла, така както само по-големият ми брат може да ме накара да се чувствам. Само че той се докосва до най-чувствителните и уязвими неща в мен, онези, които винаги търся възможност да изрека на глас, да превърна в действителност.
	— Ами предполагам, че би могло да бъде навсякъде, но, искам да кажа, не виждам защо да не бъде тук, ако се замислиш за това, защото, нали знаеш, ние сме семейство и…
	— За Бога, Кит — въздъхва той и поставя доста рязко една чиния в миялната. — Не. _Не._
	— Не, не сме семейство? — закачам го, опитвайки се да го разведря, да се върнем там, където можем да разговаряме, без да се докосвам до неговите чувствителни места. Той обаче не отговаря, така че продължавам: — Хайде де, Алекс. Моля те. Моля те, остави ме да направя това за теб.
	— Не разбираш. Не искам да правиш нищо за мен, освен да продължаваш да бъдеш добре, да продължаваш да живееш живота си. Ето какво искам. Радвам се, че имаш парите, защото можеш да го направиш, и сега ще бъде толкова лесно, Кит. Ще ти бъде толкова по-лесно с парите.
	— Но аз искам да бъде лесно и за двама ни. И двамата го заслужаваме, да можем да се установим някъде и да не се притесняваме за следващата работа, за следващата сметка…
	— Аз не се тревожа за това. Справям се добре, повече от добре. Може би просто не го разбираш.
	Наистина не го разбирам. В мислите ми Алекс вероятно се бори да свърже двата края, след като приема да работи в толкова далечни места, да отсяда в краткосрочно наети жилища, когато има по-дълга почивка.
	— Аз… е, няма значение. То все още е нещо, което мога и искам да направя за теб. Аз… _трябва_ да го направя.
	Ъгх. В очите ми напират сълзи и аз ги преглъщам.
	Изражението на Алекс омеква. Знам, че знае точно какво си мисля.
	— Не бива да се чувстваш виновна за това, Кит. Щастието ти се усмихна. Когато това се случи, не бива да му обръщаш гръб.
	Последните му думи са нещо, което сме чували неведнъж, нещо, което татко често повтаряше обикновено точно преди да изгуби цял куп пари, след което да се отдаде на няколкодневен запой. Алекс се извръща със смутено изражение.
	Не искам това да остане да виси във въздуха между нас, така че се връщам към казаното по-рано.
	— Толкова лошо ли би било? Да… забавиш малко темпото? Мислех си, че ако останеш тук известно време, ако опознаеш града, навярно би го обмислил…
	— Тук съм само за няколко дни. Следващата седмица имам ангажимент в Йоханесбург.
	— Но нали каза, че не се налага да пътуваш чак до август — гласът ми звучи леко хленчещо и аз се ненавиждам.
	— Обадиха ми се вчера.
	Избягва очите ми, пресилено съсредоточен върху миенето на чиниите.
	И ето че съм ядосана, защото знам, че ме лъже. Приближавам се решително до мивката и спирам водата.
	— Не ми ги разправяй тези, Алекс. От месеци ме избягваш.
	— Защото знаех, че ще направиш точно това!
	— Кое? Да се опитам да споделя с брат си страхотното нещо, което се случи с мен? Да, държа се като истински _задник_, нали?
	— Не е… — Млъква, видимо подразнен, и прокарва мокра ръка през косата си, от което тя щръква във всички посоки. — Страхотно е, че искаш да го споделиш. Но вече ти казах — нямам нужда от това и ако приема, ти просто… ще очакваш разни неща. Вече очакваш разни неща.
	— Не очаквам _нищо_! Иисусе, как можеш да кажеш нещо толкова ужасно!
	— Не е. Това е самата истина. Искаш да бъда наблизо, да водя живот като _този_, на едно място, където всичко е лесно.
	Разперва ръце, сочейки наоколо, и ето че моята гордост и радост изведнъж стават… прости. Незначителни.
	— О, окей. Съжалявам, че това е толкова _скучно_ за теб. Съжалявам, че не е палатка насред Амазонската джунгла или нещо такова. Съжалявам, задето ми харесва да имам дом, мое собствено място, за което да се грижа…
	— Кит, за Бога. Няма нищо лошо, че това ти харесва. То е страхотно за теб. Но не забравяй — аз вече съм го правил. Може и да бяха скапани апартаменти, без отопление, с течащи тръби и хлебарки, но имам предостатъчно опит в това да създавам дом. Правих го за теб от деня, в който майка ти си тръгна. Живеех в стабилност, нямах друг избор, заради теб и заради татко. Сега не го искам. Не искам шибаните ти пари и не искам да бъда прикован към нищо, никъде. Просто… искам просто… харесва ми да бъда _сам_.
	Заболява ме толкова, че едва не се превивам надве, за да си поема дъх. Виждам обаче, че Алекс вече е осъзнал какво изрече току-що. Затваря очи за миг, а когато отново ме поглежда, те са пълни със съжаление.
	Не искам съжалението му. В този миг искам да бъда далеч от него.
	— Хей, Тул Кит, слушай, нямах предвид…
	— Не, знаеш ли какво? Точно това имаше предвид. И ти… имаш пълното основание. — Опитвам се, безуспешно, да попреча на гласа си да потрепери. — Уморена съм. Просто остави всичко, аз ще разчистя утре, окей?
	Докато го кажа, вече съм излязла от стаята, а Алекс мята нещо, вероятно някой прибор, в мивката и то издрънчава силно. Дори не спирам. Просто извиквам през рамо, че стаята му е на горния етаж, втората врата вляво, и че в банята има хавлии. Ще види, че всичко е недовършено, без аз да съм там, за да споделя всичките си грижливо изготвени планове за ремонт, но вече не ме е грижа.
	Не го чувам от долния етаж, когато си лягам, въпреки че се ослушвам известно време. Навярно би трябвало да съм ядосана, задето ми хвърли в лицето, че е бил принуден да ме отгледа, или пък би трябвало да ми е тъжно, защото реакцията му на начина, по който израснахме, е да се откъсне от всичко. Ала всъщност се чувствам най-вече сконфузена от вълнението си да му покажа къщата и колко глупаво бе дори да си помисля, че би поискал да я превърне в своето убежище.
	Късно е, но знам, че ако позвъня на Гриър или Зоуи, те ще се обадят. Само че… не искам да си помислят нещо лошо за Алекс, не и след като си прекарахме толкова добре, и въпреки онова, което каза току-що, той си остава мой брат и аз го обичам, и искам те също да го обичат. За миг мислите ми се връщат към вечерта, когато поканих Бен да се запознае със Зоуи и Гриър — беше ли това същият инстинкт, някъде дълбоко в мен, заради които исках те да го харесат, да бъдат окей с онова, което правех — което _правя_ — с него? Поколебавам се дали да не му се обадя, навярно бих могла да измисля някой въпрос за лампата, която искам за банята на долния етаж, и съм сигурна, че той ще отвлече мислите ми; знам, че има някоя забавна история за баща си или Ривър, която ще ме разсмее.
	Само че идеята да се обадя на Бен е нелепа.
	Чувствам се достатъчно самотна, за да заплача, но не го правя. Просто се свивам на кълбо, придърпвам завивките около себе си и изреждам елементите от периодичната таблица, докато най-сетне заспивам.


>	Глава 12
>	Бен

	— Рив, по-бавно — казвам, спирайки ръката на хлапето, докато то рови из таблата с различни части, които сложих пред него върху тезгяха в офиса.
	Татко е отпред и се оправя с клиент и макар да ми каза, че днес може да не идвам, знам, че уикендите са опасно време за Ривър, че е лесно да се забърка в неприятности, когато няма уроци. Така че тази сутрин му се обадих и му казах, че трябва да инвентаризираме едни вещи преди понеделник. Не е вярно и съм почти сигурен, че Ривър го знае, но въпреки това дойде.
	— С толкова много части, трябва да ги оглеждаш една по една — казвам и вдигам пожълтял цилиндричен предмет. — Виждаш ли, това изглежда като боклук, ала всъщност е част от полилей като онзи, над който работихме миналата седмица. Не е напукан, а фасонката е в добро състояние. Трябва само да му намерим крушка.
	Ривър не отговаря, но забавя темпото, докато взема парчетата едно по едно и ги поставя върху голямото парче филц, което съм постлал. В начина, по който ги подрежда, като че ли няма кой знае какъв смисъл, но няма да кажа нищо. Така се научих и аз — опознавайки частите, създавайки си своя система.
	Заемам се с моята задача, мръщейки се на онова, с което разполагам до момента. Все още ми липсват поне тридесет парчета от балтийския полилей, който намерих миналата седмица, но съм напълно отдаден на това. Забравил бях колко много ми харесва тази работа, колко много се наслаждавам, докато сглобявам пъзелите от подобни стари предмети.
	Ще ми се да се обадя на Кит и да я попитам дали би искала да намине и да хвърли едно око. Знам обаче, че брат й й гостува за уикенда и изглеждаше така, като че ли е планирала цял куп неща. И макар че миналата седмица прекарахме доста време заедно, гледах да съм сигурен, че тя първа ме търси — не искам да я притискам. Или всъщност искам, но е достатъчно гадно, че напоследък не съм особено отдаден на задачата си за „Бомон“. Джаспър ми се обади в четвъртък вечерта, тъкмо когато си тръгвах от тях, за да провери дали съм постигнал напредък, и ми беше нужна секунда, докато осъзная, че бях прекарал цели три часа заедно с нея, без нито веднъж да спомена „Бомон“.
	Татко се появява, куцукайки, с леко подразнено изражение, и се настанява в стола срещу Ривър. Очите му обхождат парчето филц и аз усещам как мускулите ми се напрягат почти незабележимо; надявам се да не изкоментира безумната система на Ривър, защото искам хлапето да се научи само. За миг си помислям, че няма да се сдържи, защото той отваря уста, но после отново я затваря, поглеждайки ме с едва забележима усмивка.
	— Татко, защо не се прибереш? Изглеждаш уморен.
	— Уморен съм. Стар съм — отвръща той и Ривър изпръхтява. Татко го побутва със здравия си крак. — Нещо смешно ли казах, Дребен?
	За мое учудване Ривър вече дори не трепва при звука на прякора си; всъщност почти съм сигурен, че се опитва да потисне усмивка. Въпреки че бях ядосан на татко, задето го взе в склада, особено в момент като този, когато се възстановява, не мога да отрека колко го бива в това, колко е спокоен с хлапе като Ривър, колко лесно прави закачката да звучи като похвала.
	— Говоря сериозно — настоявам. — Помоли Шарън да те откара вкъщи, за да си починеш. Аз ще остана, докато дойде време да затворим.
	Татко се привежда напред и плъзва поглед по таблата пред Ривър, взема нещо, което прилича на тръбичка от маслена лампа.
	— Аха — заявява, сякаш знае точно къде й е мястото. Глупавото е, че вероятно действително е така. — Просто имах нужда да поседна за малко. Шарън е навън и приказва с някакъв идиот, който се опитва да намери правилната политура. Не можех да слушам нито секунда повече. Първо на първо, този идиот е оставил студената бира върху масичката на „Ийстлейк“ от майка си. Истински „Ийстлейк“, Дребен, чуваш ли? Вероятно някъде от 1880 г. Е, прозвуча ми така, сякаш майка му не е съвсем с всичкия си, да държи нещо такова в дневната си, ама няма да седна да я съдя.
	Ривър плъзва очи към мен и аз потискам усмивката си. Единственото, за което татко съди хората, е как се отнасят към мебелите си.
	— Та този гений решава да потърси в интернет как се премахват петна от влага и знаеш ли какво намира? — Прави драматична пауза, но Ривър само свива рамене. Виждам обаче, че слуша. — _Паста за зъби._ — Татко разперва театрално ръце. — Паста за зъби! — Изпуска дъха си, шумно и подразнено. — Сега, работата е там, че пастата за зъби понякога действа на петна от влага, но само ако говорим за някогашната паста за зъби, не тези нови скъпотии, дето ги продават сега, чуваш ли?
	Отивам до хладилника в ъгъла и вадя обяда на татко, сандвич и кисела краставичка. Развивам ги и ги слагам в една от чиниите, които той държи върху хладилника. Когато я поставям пред него, той все още приказва за петна от влага; възвърнал си е цвета и почти не ме забелязва.
	— Хапни — казвам и отмествам подноса пред Ривър. — Донесе ли си обяд?
	— Аха.
	Той бръква в раницата си и вади смачкан кафяв плик, който отваря върху работната маса пред себе си. Кутийка кока-кола, леко сплескан сандвич с конфитюр и фъстъчено масло, плик, който, подозирам, е пълен с натрошени парчета царевичен чипс, макар че май не съм виждал царевичен чипс, откакто бях в колежа, така че какво ли знам. Вадя ябълка и бутилка вода от хладилника и ги слагам пред него, след което отново се заемам с полилея.
	— Значи трябва да я пребоядисат? — пита Ривър с пълна уста.
	— Да я пребоядисат! — извиква татко. — Бен, той каза да я пребоядисат! На какво го _учиш_ тук отзад?
	Дори не си правя труда да отговоря, защото татко продължава, обяснявайки на Ривър за петната от влага. Следващият половин час минава по този начин и аз подозирам, че Ривър нарочно се преструва на невеж за някои неща, за да види как татко вдига пара. Хубаво е и за двамата, както и за мен — приказките им са приятен саундтрак към работата ми. Окачвам крушовидните кристалчета, които намерих за полилея, на една дълга корда, която съм опънал върху тезгяха, където светлината е най-добра и мога да ги огледам за малки пукнатини или драскотини. Харесва ми да прокарвам очи по фасетките им, вместо да се взирам в компютърен екран цяла сутрин, притиснал телефон между ухото и рамото си.
	Сякаш чул мислите ми, телефонът в джоба на дънките ми почва да звъни и аз затварям очи за миг, мислейки си дали да не го пренебрегна. Ако е Джаспър, не искам да чуя какво има да ми каже, но е достатъчно лошо, че през последните седмици съм толкова погълнат от работата тук, така че вдигам, без да си направя труда да видя кой е.
	— Бен Тъкър — казвам, махвайки с ръка на татко да говори по-тихо.
	Струва ми се, че го чувам как ме нарича „Господин Тузар“.
	— Здравей.
	Кит е и аз съм по-щастлив да я чуя, отколкото би трябвало. Ала дори в тази едничка дума усещам нещо, което не ми харесва, нещо задавено и влажно. Отпуснатото ми тяло начаса се напряга и аз обръщам гръб на останалите в стаята.
	— Какво не е наред? — питам и когато тя не отговаря веднага, се напрягам още повече. — Кит?
	От другата страна на линията долита дълбока въздишка, преди тя най-сетне да проговори:
	— Ами… вероятно не трябваше да ти звъня, обаче нещо в къщата се обърка и не съм сигурна…
	— Нещо опасно ли е? Нещо с електричеството? Да не ти мирише на газ?
	Не знам защо умът ми се насочва натам; звуча като някой невротик. Ала ненавиждам начина, по който звучи.
	— Не, не. Това е… наистина е глупаво. Но мисля, че… обърках нещо и не съм сигурна дали трябва да продължа или… слушай, съжалявам. Съжалявам, че ти звъня в събота.
	— Веднага идвам. Дай ми двадесет минути.
	Тя прави пауза и от другата страна на линията долита нещо, някакво металическо стържене, последвано, както ми се струва, от приглушена ругатня. Не я познавам достатъчно дълго, но знам, че не мога просто да отида у тях, не и ако тя не каже, че е окей. Обича сама да се грижи за всичко и вероятно е изчакала нещата да станат наистина зле, за да ми се обади.
	— Окей — казва след още малко мълчание и аз едва сега осъзнавам, че съм затаил дъх.
	— Недей да пипаш нищо — казвам, което е нелепо, защото дори не знам какво прави.
	Прекъсвам и се обръщам към татко и Ривър. Татко ме гледа с интерес, а Ривър се занимава с таблата.
	— Май беше твоята дама — казва и аз дори не си давам труда да го поправя — интересува ме единствено да се махна оттук.
	— Мога да се върна — казвам. — За да те откарам вкъщи.
	Татко махва с ръка.
	— Върви. Шарън ще го направи. На работа е, докато дойде време да затваряме. — Аз кимам и се обръщам към Ривър, ала татко ме изпреварва: — Дребен, ти си с мен до края на деня. Този идиот на нищо не те е научил.
	— Супер — казва Ривър и аз изхвърчам през вратата на път към Кит.
	Едва чувам нейното „Влез“, когато петнадесет минути по-късно почуквам на вратата, след като съм карал прекалено бързо. Когато прекрачвам прага, ме посреща особена миризма на прах и химикали, но в първия момент не виждам нещо, което да не е наред.
	— Кит? — повиквам я, докато затварям след себе си и заключвам.
	Не бива да стои на отключена врата — този квартал може да бъде малко съмнителен, но ще поговорим за това по-късно.
	— Горе съм.
	Вземам стъпалата по две наведнъж и някой сякаш ме удря в корема, когато я виждам в коридора, сгушена до стената, вдигнала колене до гърдите си, лицето й — розово и набраздено от сълзи. Господи, вече мразя това; мразя да я виждам разстроена. Замръзнал съм на мястото си и се взирам в нея; нужна ми е секунда, докато забележа бъркотията наоколо — от дясната й страна има изключена пропанова* машина за пара, а подът е осеян с пластмаса. Виждам бутилка с дюза за пръскане, метална стъргалка и кошче за боклук, както и — присвивам очи срещу стените — цял куп гипсов прах.
	[* Пропановата машина или горелките за пропан-бутан се използват както в бита, така и по време на строително-ремонтни дейности. С горелките за пропан-бутан ефективно се нагряват различни изделия до необходимата температура, запояват се и се режат различни метали, съединяват се кабели, нагрява се старата напукана боя. — Бел.ел.кор.]
	— Иисусе, Кит — ахвам. — Какво стана?
	— Не знам… ами, не знам. Опитах се да сваля тапетите и направих всичко както трябва. Пък и не само четох за това… аз го _знам_. Разбирам от химикали, нали така? — Вдига бутилката за пръскане и я разклаща лекичко. — Не знам какво се обърка. Просто… мазилката също започна да се бели и… не знам! Всичко се _обърка_.
	Отпуска глава и вдига ръце, за да я улови в тях. И това е достатъчно, за да накара стомаха ми да се свие от тревога, толкова неочаквана, дълбока реакция, че начаса пристъпвам напред и преди да успея да помисля какво правя, вече съм коленичил пред нея сред парчетата тапети, които пукат и залепват за дънките ми.
	— Хей, хей — казвам тихо и гласът ми вероятно никога не е звучал толкова отчаяно.
	Ала именно така се чувствам — отчаян. Отчаян да я накарам да престане да изглежда по този начин.
	— Наистина, наистина имах нужда това да се получи днес.
	— Защо днес?
	Клати глава, от което очилата й се поклащат лекичко. За миг си задавам въпроса къде ли е брат й, но не искам да я притискам, ако не й се говори. Мисля, че би трябвало просто да я прегърна или да сложа ръка на коляното й… да я докосна по някакъв начин, може би това ще помогне. Ала никога не съм я докосвал, нито за утеха, нито от привързаност, макар да мисля за това всеки път, когато съм в една и съща стая с нея, както и много пъти, когато не съм. Така че вместо това протягам ръка покрай рамото й и отлепям парче тапет, което виси до косата й. И наистина — от задната му страна са полепнали парченца мазилка. Докосвам стената, знаейки какво ще открия.
	— Мисля, че имаш малко влага зад тази стена — обяснявам, опитвайки се да й го съобщя внимателно.
	Не е най-ужасното нещо на света, варовата мазилка лесно се поправя, само че тя и бездруго има толкова много неща за правене в тази къща, та предполагам, че всеки нов недостатък й се струва като шамар. И наистина, тя изхълцва тихичко, началото на хлип и — _мамка му_ — това просто ме довършва: не мога просто да си седя. Така че се раздвижвам и разтварям крака около прегърбената й фигурка. Улавям нежно китките й и свалям ръцете от лицето й. Очаквам да потръпне или да ме спре, но тя не го прави; струва ми се, че дори се навежда мъничко по-близо до мен. Очите й са големи и влажни зад очилата.
	— Слушай — казвам тихичко. — Всичко е наред. Баща ми познава всички предприемачи в града и ще ти уреди изгодна цена за работата, която ще трябва да се свърши. Или пък аз бих могъл да ти помогна — и друг път съм поправял мазилка. Без заплащане, обещавам.
	Не е голямо предложение, но го правя така, сякаш отварям вена. Заради начина, по който _изглежда_, седнала срещу мен, имам чувството, че бих казал или направил всичко.
	— Не става въпрос за парите — прошепва тя и се обляга на стената, затворила очи.
	Все още държа китките й, мъничко неловко, сякаш сме седнали на някаква странна люлка, така че отпускам ръце надолу… и ето че сега държа дланите й и трябва да затворя очи, за да овладея вълнението, че държа дори тази мъничка част от нея. От самото начало знам, че си падам по Кит, ала това? То е повече от харесване, повече от това да я искам в леглото си.
	— Спечелих от лотарията.
	Шепотът й ме изтръгва от мислите ми. Вдигам очи, за да видя дали се шегува, ала очите й все още са затворени.
	— Какво?
	— Аха. Искам да кажа. Не току-що. Преди около шест месеца.
	— Спечелила си от лотарията?
	— Никой не знае. — Отваря очи и ме поглежда; предупреждение. — Гриър и Зоуи знаят, защото купихме билета заедно. Както и брат ми. — Тя млъква и се прокашля. — Брат ми също знае. Но никой друг.
	Мисля си, че може би все пак не е предупреждение; може би е подкана.
	Стисвам лекичко ръцете й, давайки й знак, че може да ми има доверие. Но не знам какво да кажа — зашеметен съм. Много неща си идват на мястото като например защо не проявя никакъв интерес към огромната заплата, която „Бомон“ й предлага, защо е планирала повече ремонти за следващите шест месеца, отколкото повечето хора биха направили за десет години. Ала други неща — защо е купила толкова западнала къща, защо върши такава голяма част от работата по нея сама, защо кара толкова скапана кола — чудя се и за тях.
	— Може би наистина е лош късмет — казва. — Гриър се тревожеше, че е лош късмет. А после купих тази къща като някаква идиотка и откакто го направих, нищо не върви както трябва.
	— Кит, това е страхотна къща и ти го знаеш. Винаги е така със сериозните ремонти.
	Тя отново поклаща глава, косата й е залепнала мъничко за стената зад нея.
	— Не трябваше да я купувам.
	— Не го казвай. Това място има страхотен скелет и…
	— Имам предвид билета! Не биваше да купувам лотарийния билет.
	Потърквам с палец меката кожа на китките й, мъчейки се да я успокоя. Усещането от допира до кожата й е толкова хубаво; искам да притисна устните си там.
	— Не е лош късмет — уверявам я. — Това е просто суеверие. Кълна ти се.
	_Кой си ти, че да й се кълнеш в каквото и да било?_ — помислям си. — _Ти вероятно си част от лошия й късмет._
	— Баща ми е пристрастен към хазарта.
	_О!_ Премествам се, облягайки гръб на стената, така че да седна до нея, ала продължавам да държа едната й ръка, а когато протягам крака пред себе си, преплитам пръстите ни. Тя си поема дълбоко дъх и аз просто чакам, стиснал ръката й в своята, чувствайки се така, сякаш бих могъл да седя тук цяла нощ, върху този корав под, облегнат на тази лепкава, влажна стена, стига само да мога да я накарам да говори с мен.
	— Никога през живота си не съм играла комар. Никога преди онази нощ не бях участвала в лотария. Дори не обичам да играя Монополи. Татко… той залага на всичко. Конни състезания. Футбол. Понякога риалити предавания. Играе на зарове и покер. Както и лотария, най-вече моментните игри. През по-голямата част от времето няма пари и напълно съсипа детството ми. С брат ми… от години се мъчим да го включим в някоя програма, която да му помогне, ала просто… нищо не действа. _Нищо._ — Ритва подразнено с крак и той се удря в машината за пара. — Така че, колко е _отвратително_ това, че първо участвах в лотарията и на всичкото отгоре — _спечелих_? Спечелих! Той вероятно е купил хиляди билети. Аз купих _един_.
	— Не можеш да мислиш по този начин. Не си направила нищо лошо.
	— Не съм му казала. — Сега думите й излизат по-забързано. Издърпва ръката си и аз имам чувството, че съм изгубил един от крайниците си. — Не съм казала нито дума. Как ти се струва _това_? Не мислиш ли, че не е правилно?
	— Не, не мисля. Мисля, че не би трябвало да казваш никому, ако не искаш. И смятам, че ако е пристрастен, вероятно ще поиска нещо от теб, нещо, което няма да е хубаво за него.
	Тя изпръхтява неособено възпитано; според мен би трябвало да е саркастично, но понеже плаче и подсмърча, то прозвучава тъжно и съкрушено.
	— Изпращам му пари всеки месец. И двамата с Алекс го правим от доста време. Ала сега… все още му изпращам същата сума. Защото, ако му изпратя повече, той ще ги използва за хазарт, вместо за храна, вместо да си плати сметката за водата. Знам, че не би трябвало да се чувствам гадно… знам го. Някога ходех на срещите на Анонимни комарджии и хората там, те винаги ти казват как не можеш да се чувстваш отговорен за нечия чужда зависимост. Само че е _трудно_. Адски е трудно и просто искам да направя нещо, и здравата се скарах с Алекс.
	Алекс е брат й, предполагам, и макар че никога не съм се срещал с него, в този миг не искам нищо друго, освен да го прасна по мутрата, задето е дори отчасти отговорен за състоянието на Кит.
	— Той тук ли е? — питам, опитвайки се да не звуча така, както се чувствам, неспокоен и ядосан.
	Тя ми хвърля поглед, сякаш съм й съвсем ясен.
	— Не. Имахме изключително неловка закуска тази сутрин, след което ми съобщи, че си е изтеглил полета напред. — Свива рамене. — Така е най-добре. Той има нужда от собствено пространство.
	Незнайно как, усещам сякаш със самите си кости от какво се нуждае Кит, така че залагам всичко на карта и обвивам ръка около раменете й. В началото е странно, защото тя е принудена да се приведе напред, за да мога да го направя, но след моментно колебание се накланя към мен и отпуска глава на рамото ми и за мен е толкова естествено, колкото и да дишам, да докосна косата й с устни, да вдъхна уханието й, докато я притискам до себе си. Задникът ми започва да изтръпва върху коравия под, первазът се впива в гръбнака ми, ала изобщо не ме е грижа. Когато Кит си поема дълбоко въздух и се сгушва мъничко по-близо до мен, имам чувството, че съм разрешил световните проблеми.
	— Това е наистина непрофесионално — казва тя след няколко минути мълчание, в което просто слушам дишането й, усещам сладостната тежест на главата й върху рамото ми и се опитвам да не забелязвам начина, по който е сложила ръка върху бедрото ми.
	Засмивам се, защото наистина е непрофесионално и нямам представа как ще се опитам да я убедя да приеме предложението на „Бомон“ след случилото се днес, но точно сега това изобщо не ме вълнува — тя е единственото, за което мисля в този момент.
	— Действително — съгласявам се и тя също се засмива тихичко.
	Раздвижва се, без да се отдръпва от мен, но със сигурност и нейното дупе започва да я боли. Все още не искам да я пусна, всъщност изобщо не искам да го правя, но ще се възползвам от всяка възможност да удължа времето си с нея, така че питам:
	— Гладна ли си?
	Тя вдига глава от рамото ми. Очите й все още са зачервени и подути зад очилата, но вече са сухи, пък и вниманието ми е отвлечено от устата й, която е толкова близо, че е достатъчно да помръдна само сантиметър-два и ще я докосна с моята. Надявам се да не погледне надолу, защото дънките ми определено започват да се издуват.
	— Бих хапнала нещо.
	Надига се, отръсквайки парчетата тапети и мазилка от дупето и бедрата си, докато се отправя към стълбите, а аз преглъщам и стискам юмруци до себе си. Тялото ми все още е топло там, където нейното се допираше в него.
	— Ей сега идвам — казвам, но ми отнема няколко секунди, докато се приведа в ред.

	* * *

	Приготвям й печен сандвич със сирене, а тя ми отрязва най-голямото парче шоколадова торта, което съм виждал през живота си, и ние сядаме на масата в трапезарията й, докато аз преглеждам контактите в телефона си за номерата на всички местни предприемачи, които познавам. Разсмивам я, като й разказвам за татко и петното от влага, и стена от удоволствие, докато похапвам от тортата й, защото това я кара да се усмихне и изчерви, но и защото е страхотна торта. Докато тя довърши сандвича си, вече съм се чул с татко, за да се посъветвам с него на кой предприемач да се обадя първо. Когато затварям, натъпквайки последния залък торта в устата си, Кит потропва с късите си нокти по масата, присвила очи насреща ми.
	— Какво? — питам, но то прозвуча по-скоро като _уауо_.
	Замислям се за всички вечери, на които ходя заради работата си, за безукорните си маниери на хранене дори в най-изисканите заведения. Очевидно е достатъчно да ми дадат шоколадова торта и Кит Авърин, за да се превърна в неандерталец. Фактът, че забелязах колко невероятно изглеждат гърдите й в потничето, което носи, допълнително потвърждава тази теория.
	— Защо ми помагаш?
	Въпросът й ме хваща неподготвен, макар че не би трябвало. Отношението ми към Кит, нуждата, откакто се запознах с нея, да се намеся в части от живота й, които нямат нищо общо с работата, която се предполага да вършим… не е типично за никого в нашето положение и определено не е типично за мен, защото обикновено се замесвам единствено с жени, които не проявяват интерес към нещо повече от излизане някоя вечер, хубав секс, никакви усложнения. Преглъщам и отпивам голяма глътка вода, след което оставям чашата си на масата, свивайки рамене.
	— Ти се обади. Каза, че се нуждаеш от помощ.
	Е, всъщност не каза точно това, но се надявам да не го спомене.
	— Но то несъмнено е в разрез с целите ти — казва и аз усещам очите й върху себе си, въпреки че отново ровя лениво в телефона си, вадейки номера на предприемача, на когото татко каза да се обадя първо.
	— Несъмнено би било по-добре за теб, ако оставиш всичко в тази къща да отиде по дяволите възможно най-бързо, така че да си променя решението и да отида в Тексас.
	Вдигам очи към нея. Дали трябва да кажа, че след като разполага с толкова много пари, едва ли ще се види принудена да дойде в Тексас дори ако къщата отиде по дяволите? Не искам да повдигам въпрос, който знам, че е деликатен.
	— Така е — отвръщам. — Но нека те попитам нещо, Кит.
	Тя повдига вежди насреща ми и това е позната територия, този спаринг; това правим наистина добре.
	— Защо ми се обади днес?
	Тя се размърдва в стола, поглежда през задния прозорец.
	— Не знам.
	— Хайде де — казвам, защото онова, което харесвам най-много у Кит, е, че не заблуждава никого, нито мен, нито когото и да било.
	Гърдите й се повдигат, когато си поема дълбоко дъх.
	— Обадих се, защото… мислех, че ще ми помогнеш да се почувствам по-добре. Ти _ми помогна_ да се почувствам по-добре.
	Поклаща лекичко глава, докато го казва, сякаш и сама не може да го повярва напълно.
	— Това не е ли в разрез с целите ти?
	— Аз нямам цели.
	— Имах предвид целта ти да гледаш на мен като на гаден, корпоративен тип. Типът с парите. Онзи, на когото ще отказваш отново и отново.
	Тя се обляга назад в стола, скръства ръце на гърдите си и впива в мен големи, тъмни очи. Обаче, майко мила, това потниче. То е моят Еверест в момента.
	— Зависи от въпроса — казва и мозъкът ми просто… зацикля.
	Ако си мисли за работа в този момент, значи е прецакала секси радара ми завинаги, защото има нещо в начина, по който ме гледа, нещо в начина, по който гласът й стана по-нисък. Усещам, че съм на около пет минути от това да я изчукам на масата, на три — да се пъхна под потничето й.
	Отвръщам на погледа й и виждам как бледите й бузи порозовяват точно под мястото, където почиват рамките на очилата й. Ала Кит… въпреки сълзите преди малко, въпреки че е имала гаден ден, Кит е невероятно корава и ако ме гледа по този начин, няма да отстъпи.
	Оставям телефона и се надигам от стола. Тя отмята глава назад, за да проследи движенията ми от мястото си, ръцете й са все така скръстени, очите — все така предизвикателни.
	— Питам те — казвам, когато заставам пред нея и то й харесва — дясното ъгълче на устата й потръпва в полуусмивка.
	— Ами… — Сваля очилата си и ги оставя на бюфета зад себе си. — Аз отговарям.
	Реакцията ми е незабавна — вдигам я от стола и слагам дупето й върху масата, тя разтваря крака също толкова незабавно, така че да пристъпя между тях, а после се възцарява гореща, нетърпима пауза, в която лицата ни са на сантиметри разстояние, в която и двамата си мислим колко лесно беше това, колко бързо се озовахме там, където слабините ми са притиснати в нейните. А после я целувам, ръцете ми се вдигат, за да уловят лицето й в шепи, да го повдигнат там, където го искам, и, мили Боже, да целувам Кит, е горещо и сладостно, начинът, по който тя отваря уста до моята и плъзва език по долната ми устна… трябва да положа усилие, за да не стисна ръце, да не сграбча косата й, за да я притегля по-близо до себе си. Нейните ръце са върху стомаха ми, плъзгат се нагоре-надолу и когато я усещам да сграбчва тениската ми между пръстите си и да я подръпва, простенвам, защото знам, че се чувства по същия начин, по който и аз, че изпитва същото отчаяно желание да дойде по-близо. Искам да сваля тези дрехи, искам да почувствам кожата й до своята, така че оставям дланите ми да се спуснат от шията по ръцете й, мислейки си как бих могъл да съблека потничето й, без да откъсвам устни от нейните.
	Разнася се тихо почукване и аз си казвам: _Мамка му, тази маса_, защото тя е стара и въпреки фантазията ми отпреди малко вероятно не е добра идея да правим секс върху нея. Ала не, не е масата, защото миг по-късно се обажда входният звънец и Кит настръхва, и се отдръпва; ръцете й лягат на кръста ми, а аз си мисля, че ако проклетият старинен звънец не беше толкова силен, сигурно би могла да чуе как членът ми вика: _По-ниско! Мъничко по-ниско!_
	— Аз… Трябва да отворя — казва, но потръпва, когато свежда поглед надолу и вижда издутината в дънките ми. — Господи! _Толкова_ съжалявам.
	В този момент не съм в състояние дори да оформя думи; цялата ми способност да мисля се е преместила в топките ми. Отстъпвам назад, тя скача от масата и грабва очилата си. Косата й е разрошена от ръцете ми, по гърба й все още има парченца мазилка, а аз очевидно съм успял да се добера до потничето й, защото то се е вдигнало нагоре и тя го опъва, докато отива към входната врата.
	В мига, в който я изгубвам от поглед, се обръщам към масата и се намествам дискретно, така че този, който влезе, да не се почувства подложен на сексуален тормоз само при вида ми. Господи, имам нужда от студен душ. Вместо това се задоволявам с чаша вода и прокарвам ръка през косата си. Не мисля, че някога съм бил толкова възбуден само от една целувка.
	— Гриър е тук! — разнася се гласът на Кит зад гърба ми, толкова очевидно изкуствено жизнерадостен, че ми става малко по-добре от мисълта, че тя е също толкова смутена, колкото и аз.
	— Здрасти — казва Гриър със своето тихичко, мило гласче и когато се обръщам, ми помахва.
	Гриър не е глупава — ясно й е, че тук става нещо, и аз полагам още по-голямо усилие да овладея изражението си, да не се държа така, сякаш ми предстои да се прибера вкъщи с най-тежкия случай на посинели топки, който съм имал от единадесети клас насам.
	— Здрасти, Гриър. Как върви училището?
	Кит ми се усмихва с благодарност и ми е трудно да не се изпълня с гордост, когато получа дори най-малкото късче одобрение от нея.
	— О… добре. Сега карам курс по предприемачество. Това е по твоята част, нали?
	— Донякъде.
	В едната си ръка държи чантата, а в другата — няколко дивидита и въпреки че правя всичко по силите си, атмосферата е неловка; имам чувството, че масата сякаш ще каже нещо. Обръщам се към нея, за да взема телефона и ключовете си и да ги натъпча в джобовете си.
	— Най-добре да си вървя — казвам и на двете, но гледам към Кит; тя е зачервена и неспокойна. Ако ме помоли да остана, ако по какъвто и да било начин покаже, че иска да бъда тук, дори ако с нея е и Гриър, дори ако трябва да прекарам цялата вечер, седнал на дивана й, гледайки… „Хищникът“, ще го направя.
	Тя обаче изглежда предпазлива и аз не искам да я притискам.
	— Ще се обадя на някои хора за горния етаж — казвам.
	— Благодаря ти. Наистина.
	Усещам, че Гриър мести поглед между нас, но и тя изглежда закована за мястото си. Ненавиждам тежкото, сковано усещане в стаята и просто трябва да направя нещо.
	Така че правя онова, което, колкото и да е странно, ми се струва най-естественото на света — хващам Кит над лакътя, където кожата й е гола и топла, и се привеждам, за да я целуна по устните, кратко, интимно докосване, сякаш съм го правил милион пъти, сякаш тази жена току-що не ми даде най-страхотната първа целувка, която съм имал някога.
	— Ще ти се обадя — казвам до устните й и отново я целувам.
	А после се отправям към входната врата, с едно бързо довиждане към Гриър. Едва чувам нейното учудено „Чао!“, преди да изляза на верандата, и вече се чудя кога ще я видя отново.


>	Глава 13
>	Кит

	Понеделник сутрин е, а Бен все още не се е обадил, не че седя и чакам или нещо такова. Не че снощи не оставих звука на телефона си на максимум през цялата нощ. Не че можах да престана да мисля с каква лекота ме сложи върху масата, колко корав и силен бе, как имаше вкус на шоколад, а целувката ни беше като сън.
	Нищо такова.
	Не че ме игнорира напълно. В неделя сутринта ми пусна съобщение, за да ме уведоми, че цял ден ще бъде в склада, замествайки баща си, който имал силни болки и изкарал тежка нощ. Също така, че се е обадил на някого за мазилката и ще ме държи в течение.
	Ала дори не спомена онова, което се случи.
	Поколебавам се дали да не му се обадя, защото искрено се притеснявам за Хенри, който полага такива усилия да се държи така, сякаш изобщо не го боли. Но ако се обадя, за да попитам за Хенри, няма ли да изглежда, сякаш се обаждам, за да попитам за Бен? Пък и какъв ми е Хенри, освен собственик на един строителен склад, който посещавам през последните няколко седмици? Дали ще изглежда така, сякаш престъпвам някаква граница?
	Подобно мислене не ми е присъщо и аз се чувствам несигурна в себе си и в Бен, и във всичко, което ме тормози от петък насам. С Алекс споделихме една почти мълчалива закуска в събота сутринта, с изключение на опита му да се извини, отново, но аз толкова отчаяно не исках отново да започваме, че го отклоних. Разведох го из къщата доста апатично и на свой ред той ми задаваше доста апатични въпроси, докато обикаляхме от стая на стая. Ала просто не беше същото и болката от скарването ни е като синина върху тялото ми, чувствителна и прясна, и аз се опитвам да я избегна с всяко свое движение.
	Така че днес ставам рано и в шест часа вече отивам на работа, с надеждата да се вредя на микроскопа за два-три часа, преди повечето аспиранти да са се появили. Разходката ми се отразява добре — очаква ни поредният горещ ден, но сега все още е достатъчно хладно, така че да не се потя. Цветовете на индийските люляци, които се издигат от двете страни на улицата ми, са едри и натежали от роса, а въздухът ухае на канелените кифлички от пекарната на ъгъла.
	Пресечка след пресечка оставям ума си да се върне там, където се чувства най-сигурно, към работата и лабораторията, там, където може да се занимава с въпроси, които знае как да разреши.
	Докато пристигна в офиса си в подземието, вече се чувствам малко повече като себе си и минават поне час и половина, преди да доловя признаци на живот в другите части на сградата. Напредвам с работата по сканирането на няколко от образците си, но скоро сутринта ми започва да става натоварена — помагам на Акийла с подготовката на образеца й, а Тод, съвсем в свой стил, отказва помощта ми за наместването на лъча на микроскопа за първоначалното сканиране, след което оплесква нещата и е принуден да ме помоли да поправя грешката му. Срещам се с доктор Хароуей, който водеше въвеждащия курс по цветни метали, и му показвам новата анимация, която направих една нощ миналата седмица — обяснение на кристалните структури за началните курсове. Той е толкова възхитен, че ме моли да изнеса лекция пред неговия курс тази есен.
	Обядвам в кабинета си, когато доктор Сингх почуква лекичко на вратата; обноските му са така деликатни и нерешителни, че понякога се чудя как е успял да оцелее в тази област, да не говорим пък че е станал един от най-уважаваните учени в нея. Също като мен той като че ли се чувства съвсем удобно на втори план и подозирам, че това е причината да ми е толкова лесно да работя с него.
	Премествам купчина хартии от втория стол в стаята и го поканвам да седне. Когато за първи път започнах работа тук едва две седмици след като се дипломирах, ми беше трудно да общувам с доктор Сингх по друг начин, освен посредством доклади за напредъка ми — като негова студентка винаги се чувствах длъжна да му съобщя докъде съм стигнала с експериментите си и с дипломната си работа. Когато бяхме вече колеги, нерядко се улавях да правя същото, да му докладвам как съм прекарала деня си. Той ме изслушваше търпеливо, след което се впускаше право в онова, заради което ме беше потърсил (обикновено, за да ми съобщи за някоя среща или да ми зададе въпрос за микроскопа), без да направи какъвто и да било коментар върху избърбореното от мен. В крайна сметка, свикнах с мисълта, че не идва, за да ме проверява.
	— Имам добра новина — казва, а по лицето му пробягва изражение на бегло неудоволствие, докато се опитва да се намести на стола. Усилията му са обречени — нещото изглежда така, сякаш е дошло от класната стая на начално училище от осемдесетте години, ала доктор Сингх никога не се оплаква. — Днес получихме отговор от „Приложна металургия“. С някои малки промени биха искали да публикуват статията ни.
	Съобщава ми го със същия премерен тон, с който казва всичко, но това е голяма новина и двамата го знаем, така че просто се усмихваме леко глупаво един на друг през бюрото ми. От години работим над тази статия, която започнахме през последната година на магистратурата ми. Съдържа данни от най-успешната ми работа с микроскопа, данни, които се бях надявала да запазя именно за такава публикация. Толкова съм развълнувана, че сплитам ръце от гордост и ги стискам силно, за да не изръкопляскам.
	— Поздравления — казвам, но доктор Сингх поклаща глава.
	Поклаща глава и усмивката му помръква леко.
	— Поздравленията са за теб — прокашля се и навежда очи.
	_Мамка му_, помислям си, предчувствайки какво предстои.
	Това е най-лошото на академичното публикуване — когато поискат от теб да внесеш толкова много промени в написаното, че то вече не прилича на онова, което си направил първоначално, принуден си да продадеш работата си, за да получиш заслугата за публикуването й. За мен то не е чак такъв проблем — аз не съм член на катедрата и нито за мен, нито за шефовете ми има значение дали ще бъда публикувана, или не, така че, ако поискам, мога да кажа на списанието да върви на майната си. Ще бъда разочарована, но просто ще опитам отново в друго списание. Ала доктор Сингх е на ред за повишение следващата година и ако бъде публикуван точно в това списание, повишението ще му е в кърпа вързано… да опита с друго списание, ще отнеме месеци.
	— Какви промени искат? — питам, боейки се да чуя отговора.
	— Съвсем малки — отвръща, а после го повтаря, натъртвайки думите, сякаш се опитва да ме убеди. — Всъщност по-скоро… по-скоро аз бих искал да направим промяна.
	— О?
	Объркана съм; доктор Сингх беше напълно доволен от всички варианти на статията, които съм му показвала. В последната чернова нанесе една-единствена поправка, факт, от който главата ми се замая от гордост.
	— Бих искал да те направя основния автор на статията.
	Лицето ми начаса пламва, като онова усещане, когато се разминете на косъм от някакво бедствие, автомобилна катастрофа или лошо падане. Никога не съм била първи автор на публикация и е рядкост за някой на моята позиция да има подобен професионален кредит. Казвам първото, което ми идва наум.
	— Не. Не, то… не е нужно.
	Доктор Сингх се привежда напред и слага ръка върху бюрото ми.
	— Екатерина — казва и ето че сега _наистина_ се чувствам като негова студентка; начинът, по който изрича името ми, прозвучава като предупреждение. — Не можеш да откажеш. Оставяйки настрани това колко късогледо би било да го сториш, в професионално отношение всъщност настоявам промяната да бъде направена.
	— Но нали обясних. — Гласът ми е станал малко по-висок, мъничко отчаян. — Не търся други професионални възможности. Много съм щастлива от мястото, където съм. Тази позиция ме задоволява. Това е, което искам. — Извръщам поглед от скептичното му изражение. — Това с главния автор… то няма значение за мен. Никакво.
	— Всичко в тази статия е твоя работа. Всичките данни. Ти я написа. Да, аз осигурих оборудването и да, финансирането дойде от моята група, но работата е твоя. За теб може и да няма значение, но за мен е важно да не преувелича участието си.
	Усещам, че кърша ръцете, които допреди малко стисках тържествуващо, и полагам съзнателно усилие да престана, като ги слагам в скута си. Трябва да изглеждам така, сякаш се владея напълно, ала всъщност съм стресната и обзета от паника, неподготвена за подобна конфронтация.
	Доктор Сингх като че ли усеща колко неловко се чувствам, и си поема дълбоко дъх, преди да продължи.
	— Прекрасно знаеш, Екатерина, че работата ти е много по-добра от тази на всички аспиранти, които имаме. По-добра е дори от работата на някои членове на катедрата. Знам, че си имаш причини да останеш на сегашната си позиция, когато би могла да правиш повече, и аз определено печеля от това, което те задържа тук, каквото и да е то. Само че ти беше моя студентка и вероятно се чувстваш прекалено удобно, застанала зад мен вместо отпред, сама.
	— Това не е… — понечвам да кажа, но той ме прекъсва, вдигайки ръка.
	— Може би не. Не ми влиза в работата какво те спира да направиш повече. Онова, което ми влиза работата, е как ще бъде публикувана тази статия. Не се чувствам комфортно да бъда основният автор на статия, която не е мое дело.
	Някой друг вероятно би чул това от устата на доктор Сингх в би се почудил, дали не изпитва неудобство заради качеството на работата, дали не се притеснява, че не е достатъчно добър, за да носи името му. Само че не е това и аз го знам — работата ми е солидна, данните — прецизни, стилът на писане — безукорен. Може и да върша работа, за която съм прекалено квалифицирана, но това не означава, че подценявам таланта и способностите си.
	— Но ако имате моето съгласие… — казвам тихичко, несигурна как искам да завърша тази мисъл.
	— Разполагаме със седмица — доктор Сингх се надига от стола, — за да отговорим дали приемаме предложението им. Съобщи ми дали си съгласна с условията ми. Ако откажеш, ще отклоня предложението им да публикуват статията.
	Кима ми, жест, който е почти като лекичък поклон, една от многото джентълменски обноски, които доктор Сингх притежава, след което излиза от кабинета и тихите му стъпки се отдалечават по коридора.
	Изведнъж обядът ми губи очарованието си, дори малкото парче торта, което си взех, за да се почерпя с нещо хубаво. Ненавиждам това, че доктор Сингх изведнъж реши да промени правилата, че ми казва едва сега, когато статията е само на крачка от публикацията, че иска да се откаже от позицията на главен автор.
	Чувствам се излъгана, ядосана.
	Но с напредването на работния ден, в който планирам сканирания за двама студенти от групата на доктор Хароуей, поръчвам една част за сканиращия електронен микроскоп и провеждам диагностичен тест на един от по-старите микроскопи, който се опитваме да задържим онлайн, си давам сметка, че съм по-малко ядосана на доктор Сингх, отколкото на самата идея, че бих могла да _направя повече_. Същото ми казва и Бен почти всеки път, когато се опита да ме привлече в „Бомон“ — че пропилявам таланта си, че нямам никаква визия за бъдещето си. На практика това е същото, което ми каза и Алекс — _на едно място, където всичко е лесно_.
	Докато дойде време да си тръгна, вече съм в онова състояние, в което натъпкваш нещата в чантата си прекалено яростно, изкачваш се по стълбите прекалено буреносно, отваряш вратата прекалено рязко. Всъщност направо съм _бясна_. Кои са те, че да ми казват какво би трябвало да правя, за какво да използвам таланта си, какво е лесно? Кои са те, че да ми казват как трябвало да водя живот, в който работата е най-важна, в който винаги се тревожа за следващата стъпка? Кои са те да смятат, че да имам визия, означава да изкарвам пари, да изработвам _неща_? И кои са те, по дяволите, че да ми казват кое е лесно? Кое му е лесното на това да станеш част от една общност, всеки ден да четеш местния вестник, да се стараеш да опитваш нещо ново, дори да е плашещо и да трябва да го правиш сам? Кое му е лесното на това да станеш най-добра приятелка на някого, да си създадеш истински, трайни връзки с хора, които винаги ще те подкрепят, а ти ще подкрепяш тях? Кое му е лесното на това да си създадеш дом, когато никога не си имал такъв?
	Не забелязвам нищо, докато вървя към вкъщи, не чувствам потискащата жега на ранната вечер, дори не си давам труда да избърша потта, която усещам да се стича по челюстта ми. Не правя нищо, освен да крача към къщата си, обзета от праведно възмущение, заела отбранителна позиция, готова да отприщя гнева си върху първия човек, който ме засегне.
	И ето че за свой късмет заварвам Бен да седи на верандата ми и да чака.
	Истински кошмар съм, когато съм в такова настроение, и го знам. Ту съм мълчалива и дистанцирана, карайки всички около мен да се чувстват виновни заради някаква неизречена грешка, ту пък избухвам лесно, докачлива и заядлива. Ала в мига, в който се приближавам до Бен, в мига, в който виждам начина, по който едрото му, дългокрако тяло заема място, начина, по който ръцете му са сплетени хлабаво между разтворените му колене, брадата, набола по челюстта му, част от раздразнението се отцежда от мен, така че спирам пред него и процеждам едно неохотно.
	— Здравей.
	Дори нещата, които ми е казал през последните няколко седмици, да са част от причината за гнева ми, знам, че нямат нищо общо със станалото с доктор Сингх днес.
	— Здравей — отвръща той и усмивка подръпва крайчетата на устата му. Изглежда… не знам. Облекчен може би. Облекчен да ме види. — Не можах да се свържа с теб днес, а имах новина и реших да се отбия.
	Бръквам в чантата си и вадя телефона. Мамка му, наистина е звънял два пъти. Забравих да включа звука на телефона си след срещата с Хароуей. И ето че се чувствам така, сякаш нямам абсолютно никакъв повод да му бъда сърдита, което малко попарва праведното ми възмущение.
	— Как е баща ти? — питам го.
	— Добре. Тази сутрин имаше физиотерапия и тя помогна. Чувства се добре.
	— Добре.
	— Намерих ти майстор за мазилката. Може да дойде утре сутринта и да хвърли един поглед.
	— На работа съм.
	— Предположих. Но ако нямаш нищо против, бих могъл да го чакам тук и да го пусна да влезе. Ако не искаш, няма проблем. Може да дойде и след пет часа в сряда.
	— Сряда — заявявам, все още се чувствам твърдоглава, а не защото му нямам доверие да бъде в къщата ми.
	Може би е именно _защото_ му имам доверие, защото му имам по-голямо доверие, отколкото ми се ще да призная. Той се обляга назад, за да извади телефона си и да изпрати бързо съобщение, преди да го прибере обратно в джоба си.
	— Готово.
	— Това ли беше новината?
	Въпросът ми прозвучава пренебрежително, саркастично и аз затварям очи за миг, и се нахоквам наум.
	— Кит.
	Начинът, по който произнася името ми, е като ласка, която приглажда наежената ми козина. То би трябвало да ме подразни, може би, но не е така. Вместо това ме изпълва с желание да приседна до него на верандата и да се сгуша в същата извивка на тялото, в която ме притисна до себе си в събота.
	— Извинявай — казвам. — Имах труден ден.
	Вече знам, че не бива да признавам нещо такова пред Бен, чиято работа е да търси начини да се възползва от всяко недоволство в настоящата ми ситуация. Само че се уморих да се съпротивлявам на близостта, която изпитвам към него. Вкусих я за малко в събота и сега просто… просто искам да _пирувам_ с нея.
	— Аз също нямах от най-приятните дни в офиса.
	Думите му ме изненадват. Бен не нарича работата в склада „офиса“, така че вероятно говори за „Бомон“ и макар че прекарахме доста време, обсъждайки какво бих правила там, Бен като цяло не казва кой знае какво за ежедневието на своята работа.
	— Така ли?
	Той ми се усмихва.
	— Аха. Говорих с партньора си за това как напредват нещата в твоя случай.
	Начаса настръхвам, забелязвайки едва сега, за първи път, че бавничко съм идвала по-близо до него, докато говорим. Не трябва да се доверявам на Бен, никога; никога не бива да забравям причината, довела го при мен на първо място. Няма значение какво се е случило оттогава.
	— Кит — казва той отново, ала този път то не помага.
	— Слушай! Денят ми беше наистина отвратителен. Всеки път, когато говорихме за „Бомон“, успявах да ти дам спокоен, разумни отговори защо не проявявам интерес. Тази вечер обаче не съм способна на това. Отговорът е не. Няма да се преместя в Тексас. Няма да приема работата. Никога.
	— Не ме е грижа — отвръща той.
	— Не…?
	— Обадих се на партньора си, за да му съобщя, че се отказвам от твоя случай. Няма да успея да те привлека в „Бомон“.
	Взирам се в него, несигурна как да смеля тази информация. Би трябвало да изпитам облекчение от мисълта, че „Бомон“ са се отказали, че повече няма да е нужно да отклонявам опитите им. Ала единственото, за което съм в състояние да мисля, е: означава ли това, че повече няма да виждам Бен?
	— Няма да мога да те привлека в „Бомон“, защото между нас има нещо.
	Възцарява се мълчание, затишие… и аз съм толкова благодарна за звуците на ранната вечер, за далечното жужене на трафика на няколко пресечки оттук, за цикадите, подемащи вечерната си песен.
	— Какво означава това? — въпросът ми нарочно е неясен.
	Може би питам какво означава това за домогванията на „Бомон“ до мен. Може би питам какво означава то за Бен и неговата работа. А може би питам какво означава за него и мен. Защото, когато си помисля за това между нас „да има нещо“, си мисля за дрехи на пода в спалнята ми. Мисля си за тежестта му върху мен, за онази шоколадово сладка целувка.
	— Означава — той поглежда право в мен, всъщност — _през_ мен, — че ако ти си съгласна, смятам да вляза в тази къща заедно с теб и да довърша онова, което започнахме. Означава, че помолих Шарън да остане с татко тази нощ, защото имам твърдото намерение да те отведа в леглото и да те задържа там цяла нощ. Означава, че от събота насам не съм престанал да мисля за устата ти. Означава, че точно сега не ме е грижа за нищо друго, освен за това да те имам по всеки възможен начин, преди да дойде време да отида на работа утре.
	Издавам нещо средно между скимтене и _уф_ и се облягам на перилата на верандата, мъчейки се да си върна дъха, който Бен ми отне с тази реч, която е най-еротичното нещо, което някой ми е казвал някога, и това включва онзи път, когато гаджето ми от колежа заяви, че според него един ден ще спечеля Нобеловата награда. Стойката на Бен е точно толкова отпусната, колкото е, откакто се прибрах, ала сега под нея се долавя някакво ново напрежение, енергия, която усещам да пулсира под кожата му.
	— Добре — прошепвам и той се изправя още преди да съм го изрекла докрай.
	— Вътре — казва и тази едничка дума е по-секси от цялата му реч.
	Влизам вътре, следвана от Бен.

	* * *

	Да бъда с Бен, е напомняне за пределите на въображението ми.
	Защото макар да съм мислила за това късно нощем, сама в леглото си, не съм познала много от нещата, освен че, както подозирах, ще бъдем наистина добри заедно. Не бях очаквала, че ще се сблъскаме по този начин — жадно, мъничко несръчно, той — зад гърба ми, докато пускам чантата си на пода, обръщащ ме, за да може да намери устните ми. Не бях очаквала, че толкова бързо ще сключа ръце около врата му, а единият ми крак ще се обвие около хълбока му, не бях очаквала и че той толкова бързо, толкова яростно ще се вкопчи в мен, вдигайки и другия ми крак около себе си, така че да може да ме понесе по стъпалата, целувката ни — трескава, зъбите му гризват лекичко горната ми устна, езикът ми търси устните му, дори докато вдигам ръка, за да си сваля очилата.
	— Господи, Кит — казва той, когато се озоваваме в спалнята ми. — Трябва да…
	— Недей. Недей да казваш _да забавим темпото_.
	Озовавам се по гръб върху леглото, а Бен е като планета над мен, широкоплещест и силен, и толкова сексапилен, че трябва да затворя очи за миг, за да си върна дъха. Може би наистина _трябва_ да забавим темпото. Чувам шумолене на дрехи и когато отварям очи, го виждам да сваля тениската си и… _леле_, напълно съм готова; изглежда невероятно, стегнати мускули покриват корема му, а широките му гърди стигат до издути, яки бицепси.
	— Свали ги. — Подръпва блузката ми, като в същото време другата му ръка се спуска към дънките ми, разкопчава копчета, смъква ципа. Помагам му, ала съм прекалено заета с това да разперя пръсти върху горещата му кожа, извивайки гръб в дъга, така че той да може да свали блузката ми, но и за да отворя уста до рамото му, да вкуся солената му кожа. — Кит, _мамка му_. Свали си дрехите.
	Думите му ме връщат обратно на земята и аз поемам нещата. Подръпвам дънките си нагоре, но после спирам.
	— О! — казвам и Бен престава да хапе и ближе ключицата ми, достатъчно дълго, за да ме погледне.
	— Какво? — изглежда почти обзет от паника, сякаш ако трябва да спрем, то буквално ще го убие, и това ми харесва толкова много, че го карам да се изпоти в продължение на секунда. А после казвам:
	— Просто… не нося, нали се сещаш. Секси бельо.
	— Ти поднасяш ли ме? Кит! Не ме е грижа. — Отново се навежда над мен и засмуква мястото, където се срещат шията и рамото ми. — Не мога да ти кажа колко много не ме е грижа. Дори няма да погледна. Просто… _моля те_. Съблечи се.
	Това ме кара да се разсмея, отчаяният, ръмжащ начин, по който говори; не очаквах да бъде такъв, изгубил напълно спокойното си очарование. Начинът, по който се освобождавам от дрехите си, е забавен и хаотичен — той сваля сутиена ми, докато аз смъквам дънките си надолу, с оплетени крака, шепнейки ругатни, когато се сещам, че трябва да си събуя обувките. Бен също се смее и с него е толкова… _забавно_, всичко е толкова лесно, дори сексът за първи път, когато обикновено се чувствам неловко да бъда гола пред някого.
	Няма никаква неловкост, когато оставам гола под него, когато дължината на тялото му се притиска в моето, оставяйки ме да почувствам цялата тази корава горещина, железните нишки на мускулите под кожата му. Ерекцията му се опира в меката кожа на корема ми, аз обвивам крак около хълбока му, долепяйки се по-близо, опитвайки се да му кажа, без думи, че го искам _сега_; никога не съм била толкова близо до това да свърша само от онова, което правим — дълбоки, настойчиви целувки, дланта на Бен, голяма и загрубяла от работа, върху едната ми гърда, палецът му, минаващ по зърното ми със съвършен натиск, съвършен ритъм. Откъсвам се от устните му и извивам глава, така че да прокарам пътечка с език по шията му, да гризна възглавничката на ухото му и той ме възнаграждава с най-ниския, най-еротичен стон, който съм чувала някога; усещам го как отеква в онова туптящо от болка, влажно място между краката ми и гърбът ми се извива инстинктивно под него.
	— Хубаво е — простенвам от облекчение, потвърждение, несмущавано от нищо щастие да бъда с него тук, по този начин.
	Небръснатата му буза одрасква шията ми, а после цялата тази прекрасна грапавина се плъзва по гърдите ми; той близва зърното ми, взема го в устата си, докато дъхът ми не започва да излиза на учестени, накъсани пресекулки, докато не заравям пръсти в косата му и не започвам да шепна _моля те_, отново и отново.
	— Мамка му! — Той отпуска чело до гърдите ми за миг, преди отново да вдигне поглед. — Не знам откъде да започна с теб… Искам да направя всичко. Мислил съм за това… Искам да сложа ръцете си върху теб, в теб… — Млъква и два от пръстите му се плъзват между краката ми, съвсем близо до онова туптящо място, където го желая най-силно. — Но искам и да те вкуся, и… о, Господи. Искам да знам какво е да почувствам да съм в теб…
	— _Това_ — казвам, вкопчвайки се в тила му, придърпвайки го нагоре. — Ето какво искам първо. Всичко останало ще направим по-късно. _Обещавам._
	Той ми се усмихва и отново заравя лице в гърдите ми.
	— Ще те накарам да удържиш на думата си. Стига да си спомня, че си го казала. В момента не мога да си спомня дори шибаното си име.
	— _Бен_ — казвам и го придърпвам за друга влажна и гладна целувка.
	Той се оттласква от мен и въпреки че в стаята е топло, потръпвам от студ заради загубата на горещото му тяло, макар то да продължава толкова дълго, колкото му е необходимо, за да грабне дънките си и да извади презерватив от джоба им. Подпирам се на лакти и гледам как си го слага, наслаждавайки се на движенията на тялото му, на това, че е толкова силен и здрав, на начина, по който се връща при мен, използвайки ръцете си, за да си направи място, докато се намества между краката ми.
	Не го изчаквам; не мога да чакам — сега, след като започнахме, си давам сметка колко дълго съм го чакала, копняла съм за шанса да бъдем заедно по този начин. Посягам между нас и го насочвам, повдигайки хълбоци към него, а езикът му е в устата ми и той стене от наслада, а после… о, ето че е вътре, с един мощен тласък, от който главата ми се отмята назад, а дъхът ми секва по най-съвършения възможен начин и ето че просто съм изгубена в него; чувам гласа му в ухото си, _Кит, толкова е хубаво, ти си съвършена_, и мисля, че и аз казвам нещо; мисля, че му казвам колко е хубаво, колко изпълнена се чувствам, колко близо ме е довел вече, ала тялото и умът ми никога не са били толкова далечно откъснати. В прегръдките на Бен аз съм единствено усещанията, които той разпалва в мен; нищо, освен пот и движения, и трескава, туптяща _нужда_, и едва когато оргазмът се разбива в мен, едва когато от гърлото ми се изтръгва отчаян, накъсан вик, една мисъл нахлува в ума ми, преди да успея да я спра.
	_С него сякаш съм си у дома._

	* * *

	По-късно — много, много по-късно, след като съм изпълнила обещанията, които Бен не забрави, и дори някои, които не бях дала, аз лежа на една страна, гола, с чаршаф, оплетен между краката ми, грапавите пръсти на Бен милват извивката на бедрото ми, хълбока, линията на кръста ми и нагоре по ребрата. Прави го отново и отново, изучавайки тази извивка и начина, по който кожата ми настръхва от милувката му. Клепачите ми тежат, тялото ми е заситено и изтощено от всичко, което направихме.
	— От цяла вечност не съм стояла до толкова късно — прошепвам, но се усмихвам; прекрасно е да стоя толкова до късно с Бен; през нощта къщата издава най-различни звуци, които не съм чувала досега, лунна светлина се процежда през прозореца на спалнята ми. След като се любихме за втори път, учудващо скоро след първия, Бен беше все още нетърпелив и напрегнат, преровихме кухнята, а аз се губех в тениската му, извиняваща се за смущаващото съдържание на хладилника ми. Справихме се някак с ябълкови резени и щедри парчета чедър, печени филийки с фъстъчено масло, толкова вкусни, че облизах трохите от пръстите си.
	Което се стори направо подлудяващо на Бен.
	— Искаш ли да поспиш? — пита и се навежда, за да докосне клепачите ми с устни.
	Отричам, напълно неубедително, повдигайки глава, за да го целуна. Не искам нощта да свърши; за първи път през всички години, откакто работя, обмислям дали да не си взема почивен ден.
	— Знаеш ли какво си помислих, когато те видях за първи път? — пита той; заровил е лице във врата ми и гласът му е приглушен.
	— Нещо свързано с предпазните ми очила? — ощипвам го лекичко.
	— Не, но предпазните ти очила ми харесаха. Изглеждаш страхотно с предпазни очила. Това може да бъде първата мръсна снимка, която ми изпратиш — ти с онези очила.
	— Никога няма да ти изпратя мръсна снимка — казвам през смях, а после прошепвам в ухото му: — Какво си помисли, когато ме видя за първи път?
	— Помислих си: _Колко жалко, че съм тук заради някой друг._ И знам, че не е вярно, защото бях там заради теб; онзи ден просто бях идиот. Ала исках да си ти.
	Според мен и двамата знаем, че въпросът не е заради кого, а _защо_ бе там и ми е трудно да не си помисля за това сега, колкото и решително да се опитвах да го избегна през последните няколко часа.
	— Много ли беше лошо? — питам го. — Искам да кажа, с партньора ти. Станалото ще обърка ли нещата за теб?
	Толкова сме близо, че усещам как настръхва лекичко, но се опитва да го скрие, като се обръща по гръб и ме придърпва към себе си, приютявайки ме в сгъвката на ръката си. Поема си дълбоко дъх.
	— Не знам — отвръща и ръката му стиска по-силно бедрото ми. — Джаспър е и най-добрият ми приятел. Освен това имахме… работехме над един план, който вероятно прецаках. Така че това е професионално, но и лично. — Замълчава за миг, а после заявява, с убеденост, който изглежда родена изцяло от самозащита. — Всичко ще бъде наред.
	Отдръпвам се лекичко от него, само на няколко сантиметра. Радвам се, че е откровен, но също така е трудно; ясно показва, че онова, което направихме, _не може_ да бъде просто авантюра. Не че искам да бъде такава, но Бен няма друг избор сега, което е пожертвал нещо важно в работата си заради мен; дори ако просто си замине за Тексас следващия месец и повече не се видим (мисъл, от която устата ми пресъхва), няма как да не отнесе със себе си тежестта на факта, че прецака работата си заради мен. Безспорно, сексът беше невероятен и толкова много харесвам Бен, че имам чувството, че всеки миг ще се подхлъзна върху тънкото въже, по което вървя, и ще падна в бушуващите, разпенени води на любовта. Ала какво означава това за него?
	— Кит — казва и ме притегля към себе си. — Не го прави. Аз реших така.
	— Да, но…
	— Но е… — повдига глава от възглавницата и извива врат, за да види часовника върху нощното шкафче — два и половина сутринта. Мисловният ми процес е изключил.
	Мой ред е да се наведа и да го целуна по челото, по затворените клепачи, по високите, изваяни скули, а той простенва от удоволствие, придърпвайки ме, така че съм принудена да го обкрача и ето че отново съм влажна, все още изненадвана от начина, по който тялото ми реагира на неговото.
	— Какво като е два и половина сутринта? — питам, отърквай и се в него; ръцете му стискат по-силно хълбоците ми и ме задържат до него.
	— Нямам нужда от кой знае какъв мисловен процес за това — казва и вече посяга към кондомите, които пъхнахме под възглавницата след първия път. — Чакай малко.
	Задържа хълбоците ми с една ръка и ме поглежда с повдигнати вежди.
	— Какво?
	Надига се и от движението мускулите на корема му се набраздяват. Ръцете му се обвиват около мен, притегляйки ме по-близо, така че главата ми се отпуска върху рамото му и той прошепва в ухото ми:
	— Просто се чудя дали си донесла онези защитни очила вкъщи.
	И просто така, смеейки се, ме люби още веднъж, преди и двамата да рухнем и да потънем в съвършен, дълбок сън.


>	Глава 14
>	Бен

	Спя като пребит, въпреки че матракът е прекалено мек, ала когато алармата на Кит ме събужда, тялото ми все още е напълно изцедено. Изтощен съм, с изпразнена глава, неспособен да мисля за нищо друго, освен за Кит, която спи до мен, за мириса на кожата й, стоплена от съня, за начина, по който изглежда, устните й — подпухнали от натиска на моите върху тях, розова пътечка там, където небръснатото ми лице е одраскало кожата на гърдите й, а вероятно и на бедрата й. Не се шегувах, когато казах, че възнамерявам да я държа будна, ала не фактът, че през последните дванадесет часа правихме секс в разнообразни позиции, ме кара да се чувствам по този начин. А това, че ми бяха нужни титанични усилия, за да изчакам толкова дълго, за да дойда; от мига, в който я оставих в събота, именно това исках и през целия уикенд почти не мигнах, мислейки за нея. Само че бях твърдо решен да дойда при нея честно, твърдо решен първо да се оправя с Джаспър.
	Но не искам да мисля за това точно сега. Единственото, което желая в този момент, е да спя, да ям и отново да я любя, не задължително в този ред.
	Кит се опитва да изключи алармата с низ от ругатни, каквито не съм я чувал да използва никога досега. Когато най-сетне успява да го направи, вдига безсилно ръка във въздуха, свила пръстите си в юмрук.
	— Ще ми платиш за това, Тъкър — казва, а после отпуска тежко ръка върху очите си.
	— Толкова си сладка.
	Навеждам се и я целувам силно по устата.
	— Кафе — прошепва тя до устните ми. — Не ме интересува кого трябва да убиеш, за да го получа.
	Не се налага да убивам никого; просто използвам кафемашината в кухнята й. Ала най-сетне осъзнавам колко е часът и си давам сметка, че трябва да се прибирам вкъщи; обещах на Шарън да се върна до седем часа, за да приготвя татко за деня. Разчиствам съдовете, които двамата с Кит оставихме след себе си снощи, когато я метнах на рамо и я отнесох на горния етаж, и сипвам кафето й в чаша, на която пише „Материално момиче“. Тя все още е в леглото, закрила лицето си с ръка, а един лъч на утринното слънце огрява шията й точно там, където бих искал да я близна. В стаята мирише на нас и никога не съм искал да напусна някое място по-малко от сега.
	— Трябва да вървя, милинка — умилителното обръщение ми се изплъзва, преди да успея да помисля.

	* * *

	Какво е това, по дяволите: нося й кафе в леглото и й говоря така, сякаш сме женени от години, и това ми _харесва_. Думите ми я карат да се надигне, примижала, присвила устни от напрежението, както изглежда, да види утринната светлина. Косата и е същинска _бъркотия_.
	— Не ми се смей — казва.
	Оставям кафето на нощното й шкафче и като се навеждам, я целувам по рамото с отворена уста. Виждам как зърната й щръкват под чаршафа, който притиска до гърдите си и… е, хайде де. Още пет минутки? Мога да го направя за пет минути…
	— Значи Шарън е останала при баща ти снощи? — пита тя, което начаса убива ерекцията ми.
	Вдигам тениската си от пода, нахлузвам я и се заемам да си намеря обувките.
	— Аха, само че тази сутрин е заета, така че трябва да се прибера. А татко има физиотерапия, плюс днес Ривър ще идва в склада. Натоварен ден.
	— Хмм — казва тя в кафето си.
	Не ме поглежда; взира се в чашата, сякаш в нея се съдържат всички отговори във Вселената. И през ум не ми мина да й вдъхна увереност — това е една от причините повечето от връзките ми с жени да не преминават границите, които съм си наложил — по необходимост, както се опитвам да убедя себе си. Работя много, често пътувам и нямам нито времето, нито желанието да се обвързвам. Не помня кога за последен път спах до някого цяла нощ и ако не се броят последните няколко седмици с татко, не помня кога за последен път съм давал отчет за деня си на някого извън работата. Но освен това е и защото с Кит имам чувството, че сме _заедно_; имам чувството, че ще я видя тази вечер, всяка вечер, когато мога, и това не подлежи на съмнение.
	Само че нещата не стоят точно така и аз го знам — живея в Тексас, а Кит живее тук и нямам представа какво очаква от мен, нито какви ще бъдем един за друг. Ще трябва да се оправя с последиците от дори тази едничка нощ, прекарана с нея, и части от разговора ми с Джаспър вече се връщат в главата ми — първо гневът му, после опитът му да намери друг начин и накрая моето обещание да го компенсирам за стореното, да се погрижа плановете ни да се осъществят въпреки всичко.
	Завързвам си обувките, след което слагам коляно на леглото, за да се наведа над Кит. Изчаквам я да ме погледне; когато го прави, тъмните й очи са предпазливи, внимателни, така различни от изминалата нощ.
	— Кит — казвам до устата й.
	Кафето вдига пара между нас, ароматно и силно.
	— Харесва ми — казва тя. — Харесва ми, когато казваш името ми.
	Отново я целувам, оставяйки езика си да се плъзне по ръба на устните й, преди пак да прошепна името й.
	— Може ли да дойда отново тази вечер?
	Ресниците й се повдигат и ето че топлото сияние отново се е завърнало в очите й.
	— Винаги — отвръща тя.

	* * *

	Влизам в кухнята на татко в 6:58, слава Богу, защото иначе Шарън би ме направила на нищо. Татко е на масата — стиска силиконовата топка, която е част от домашната физиотерапия за ръката му, и отговаря на Шарън, която попълва кръстословица.
	— Ъ, здравейте — казвам, защото… не знам на какво съм попаднал току-що. Изглежда така, сякаш закусват заедно всяка сутрин.
	— Радвам се, че си тук. — Шарън се надига. — Тази сутрин ще ми правят цитонамазка.
	— Майчице, Шарън! Ушите ми!
	— О, я стига. Жените на моите години все още си ги правят!
	— Какво? Не съм… не беше… не това имах предвид.
	Отивам до плота, сипвам си остатъка от кафето и затварям очи при неочакваната мисъл за Кит и това как я оставих, гола и сънлива, и ухаеща на много по-хубаво кафе от това. Шарън ни помахва за довиждане и излиза, и ето че в кухнята се възцарява тишина, нарушавана единствено от поскърцването на топката, когато татко я стисне.
	— Хубава нощ?
	Не вдига очи от вестника си, но виждам, че се усмихва.
	— Аха — отвръщам и се обръщам към хладилника. — Трябва да те приготвим за физиотерапията ти, а?
	— Знаеш ли, ако искаш да излизаш по-често… вече няма нужда някой да стои при мен през нощта. Нали чу лекаря.
	Наистина го чух в края на миналата седмица, след като татко издържа всички тестове, решаващи дали все още съществува риск да падне. Стига да държи бастуна до леглото си, вече може сам да прави неща като това да ходи до тоалетната и обратно, да си сипе вода, ако се наложи. Въпреки това не ми харесва — не бих го оставил миналата нощ, ако не беше Шарън.
	И като стана дума…
	— Татко — започвам с гръб към него, докато си сипвам купичка мюсли. Може и да съм на тридесет и една години, но не съм сигурен, че някога ще ми стиска да проведа подобен разговор с баща си очи в очи. — Има ли нещо между теб и Шарън?
	Той се изсмива остро.
	— Дали „има нещо между мен и Шарън“? — повтаря, засмивайки се отново.
	Усещам как лицето ми пламва от смущение. С татко сме близки, но обикновено не говорим за такива неща. Веднъж, след като се преместих в Тексас, го попитах дали би искал да ходи по срещи (понякога се тревожех, че ще остарее сам) и той просто се изсмя, както прави и сега.
	— Забрави.
	Настанявам се на масата срещу него, превит толкова ниско над купичката с мюсли, колкото ми е възможно, без да завра лице в нея.
	— Има ли нещо между теб и Кит?
	Дори само при името й кожата ми настръхва от очакване.
	— Аха.
	— Е, в такъв случай, да. Между нас с Шарън има нещо.
	Аз примигвам насреща му, просто съм… шокиран, напълно шокиран.
	— Откакто ти беше на около петнадесет години, предполагам — добавя, сякаш не е нищо особено.
	— Какво? Откакто бях _какво_? — Татко продължава да стиска топката най-спокойно; добавил е и лекото повдигане на коляното си, което прави за крака си. — Аз… аз не… как?
	— Как? Ами, ето как стоят нещата, синко, когато един мъж…
	— Татко, недей да довършваш това изречение. Умолявам те. — Господи, ако нещата продължават в същия дух, като нищо няма да мога да отида у Кит тази вечер; приятелчето ми там долу ще си вземе перманентна почивка. — Просто… обясни ми.
	Татко свива нехайно здравото си рамо.
	— Няма нищо за обясняване. Знаеш, че Шарън е най-добрата ми приятелка. След няколко години то се превърна в нещо друго, това е всичко.
	— Никога не си казал нито дума. — Започвам да се ядосвам. — Вие сте… _заедно_ сте от повече от петнадесет години, а не си казал нито дума? Иисусе, защо не живеете заедно? Или не се ожените?
	— Да живеем заедно! Ти си луд. Шарън и аз, нещата са си хубави, както са, всеки от нас си има свое лично пространство. Мислихме за това, след като ти замина, но предполагам, че сме най-добре, както сме сега.
	— Иисусе, татко. Чувствам се като идиот. Шарън вероятно иска да се грижи за теб, а аз долетях, сякаш спасявах положението. Защо не ми каза?
	— Не виждам какво значение имаше, докато ти беше малък. Тогава преживяваше доста неща, така че не ми се струваше правилно, пък и по онова време отношенията между нас с Шарън не бяха особено сериозни.
	Не се осмелявам да попитам дали „не бяха особено сериозни“ означава за татко същото, което означава за мен, пък и сега, когато ми каза, разни дребни неща от последните няколко години, когато гостувах в къщата, изплуват в ума ми и аз ги виждам в нова светлина: няколкото пъти, когато татко влезе вкъщи рано сутрин с обяснението, че е бил на разходка, макар че, доколкото знам, никога не се разхожда просто така, или пък онзи път, когато намерих една от бейзболните тениски на Шарън в коша с прането му.
	— А след известно време — продължава той — просто изглеждаше странно да ти кажа, предполагам. — Той се прокашля. — Съжалявам.
	Вземам топката от него и я стисвам.
	— Трябва да направиш почивка след първите пет минути — казвам, защото сега съм още по-смутен както от очевидното му неудобство, така и от разкритията на този разговор.
	Истината е, че си мислех, че с татко сме близки… Мислех, че съм в течение на живота му, смятах се за добър син. А ето че той е бил с една и съща жена през всичките тези години, а аз не знаех. Дори не _забелязах_. Това не говори нищо хубаво за мен и чувството, което имам, откакто се прибрах (че животът на татко си тече без мен, че е моя грешка, дето не знаех какви рискове поема на работа), е невероятно силно в този момент, настанява се в слепоочията ми, за да се превърне в главоболие, което, знам си, ще продължи цял ден.
	— Хей, няма защо да се чувстваш гадно — заявява той. — Трябваше да ти кажа. С Шарън трябваше да ти кажем. Макар че тя сигурно здравата ще ме сръфа, когато открие, че съм го издал.
	— И тя ли не искаше да знам?
	От това също ме заболява. Шарън е един от най-близките ми хора тук и не мога да не си помисля какво усилие й е коствало през всички тези години да пази това в тайна, никога да не показва към баща ми нещо друго, освен дружеска привързаност (а най-често — раздразнение).
	— Е, Шарън е доста сдържана в някои отношения. Не за гинекологичните си прегледи, предполагам, но за разни други неща. Не го приемай лично.
	Да, но аз вече го приех лично. Нелепо е, но си спомням как Кит ме попита дали Шарън е доведената ми майка. Бях толкова ужасен като тийнейджър; Шарън вероятно не е искала да се обвърже напълно с нещо такова. Та нали дори собствената ми майка не искаше.
	Преглъщам още от закуската си, придърпвайки спортната страница на вестника пред себе си, но всъщност не виждам нищо. След няколко минути мълчание татко отново проговаря:
	— Бен! Това между Шарън и мен… просто винаги е било така. Тя си има своя живот и своето място, аз имам моето. Толкова близки сме, колкото искаме да бъдем. Идването ти тук… — Той млъква и отново се прокашля. — Именно от това се нуждаех, след като паднах. То беше по-важно за мен от всичко друго.
	Мой ред е да го погледна, негов — да избегне очите ми; събира разпилените страници на вестника със здравата си ръка, трупайки ги безразборно в единия ъгъл на масата. Не мисля, че го казва просто за да ме накара да се почувствам по-добре; мисля, че наистина означава много за него това, че дойдох, че съм тук, за да се грижа за него, и това отнема част от огорчението от разкритието за тях с Шарън.
	— За мен също — измърморвам, след което изсърбвам остатъка от скапаното си, хладко кафе.
	Ала сигурно все още се чувствам малко наранен и засегнат, защото, когато татко ме пита какво става между мен и Кит, заявявам, че е време да се размърдаме, и двамата започваме поредния си ден.

	* * *

	Докато татко е на физиотерапия, аз излизам навън, опитвайки се да поправя, каквото мога, в работата по телефона. Джаспър лети към Калифорния на път към една конференция на тема титан, където ще проучи някои нови технологии за отдела за самолетни двигатели, но така е по-добре, да се държим далеч един от друг през следващите няколко дни. Станалото в неделя не беше лесно; почти съм сигурен, че каза _поднасяш ме_ поне петнадесет пъти. Не навлязох в подробности — всичко, което Джаспър трябваше да научи, бе, че съм провалил нещата, като съм се сближил с обекта, и че вече не мога да свърша работата.
	Работата е там, че макар никога да не бе ставало с мен, и двамата с Джаспър знаем, че подобни неща се случват; специалистите по подбор на персонал невинаги имат успех с набелязаните си обекти, така че спокойно нещо друго би могло да развали нещата между мен и Кит, не фактът, че я желая повече, отколкото следващата си глътка въздух. Така че и двамата опитахме да се съсредоточим върху това как да продължим напред; аз обещах да се оправя с Грег, да намеря друг начин да се отървем от клаузата, забраняваща ни да работим същото другаде, както и да говоря с Хамиш и Кристен. През следващите няколко дни двамата с Джаспър ще се оттеглим всеки в своя ъгъл на ринга, а когато отново се чуем, сигурен съм, че ще имам новини, с които да го умилостивя.
	Обаждам се на Кристен, която вече се е чула с Джаспър, но изобщо не звучи недоволна; не бърза да напусне „Бомон“. След това е ред на Хамиш, който крещи от другата страна на линията, сякаш говорим по импровизиран детски телефон, но и него не го е грижа дали ще се наложи да почакаме малко повече — ще бъде насреща, когато и да успеем да започнем бизнеса си с Джаспър. С Грег ще бъде по-трудно — няма да се чуя с него, преди да съм набелязал други обекти, което вероятно ще ми отнеме няколко седмици, като се имат предвид ограничените ми възможности тук. Вече знам, че никой няма да може да се мери с Кит, ала знам също така, че то е, понеже сега съм по-пристрастен, отколкото Грег, когато става дума за нея. Общо взето, най-голямото напрежение като че ли идва от нетърпението на Джаспър, и докато физиотерапията на татко приключи, вече не се притеснявам толкова за работата, макар че съм малко по-разтревожен отпреди за това какво става с Джаспър.
	Въпреки това денят се влачи, защото броя часовете — всъщност минутите — докато отново видя Кит. Ривър, който сега има далеч по-приятна прическа и отношение като цяло, ми помага с полилея най-вече като поръчва разни части онлайн. Бива го със съвременните технологии; мисля, че дори започва да навива татко за идеята за нов ПОС терминал, същинско чудо, защото татко все още използва една допотопна машина от миналия век.
	Тъкмо преди да затворим, след като Ривър си е тръгнал, пристига Шарън и татко очевидно й е казал за разговора ни, защото първото, което прави, е да ме посочи с пръст и да заяви:
	— Не беше нищо против теб, Бен, това, че не ти казахме. — След това оправя предницата на тениската си и казва: — Ще заведа баща ти на вечеря, а после ще отидем на кино. Аз ще се погрижа да си легне, така че ти можеш да излезеш с новата си приятелка.
	Вероятно би трябвало да кажа нещо като например как нямам нищо против това между тях, ала Шарън подчертано избягва да ме погледне и тъй като не искам да влоша ситуацията, решавам да опитам с невероятно незрял подход:
	— Не съм сигурен дали ми е приятелка — подхвърлям и Шарън най-сетне ме поглежда, макар и само за да направи физиономия.
	Така че, докато отида у Кит, странността на деня ми (както и това, че снощи спах само три часа) вече си казва думата; ако не я желаех толкова силно, вероятно щях да постъпя разумно и да стоя настрани, тъй като едва ли съм добра компания. Само че не мога да бъда разумен, не и сега, вероятно не и откакто я срещнах, и когато почуквам на вратата й, единственото, за което съм в състояние да мисля, е да сложа ръце върху нея, да потъна в нея, да се изгубя в нея. Отнема й минутка, докато отвори, и в мига, в който го прави, разбирам защо: косата й е прилепнала към едната страна на главата, върху бузата й има червено петно, очилата й са мъничко изкривени.
	— Заспах — обяснява. — _На дивана._
	Сякаш това е най-ужасното нещо, което е правила някога.
	Целувам я още преди да съм прекрачил прага, и начинът, по който ръцете й се обвиват около мен, тихичкият стон, надигнал се в гърлото й… вече съм корав като скала, но трябва да забавя темпото, да карам по-леко, защото, колкото и отчаяно да я желая, не искам да си помисли, че съм тук само заради това. И какво, като дори аз не съм сигурен защо съм тук, едно знам — с Кит не става дума само за секс. Отдръпвам се от устата й, но я притискам до гърдите си и я повдигам лекичко, така че да заровя лице в топлата й гладка шия. Вдъхвам дълбоко — какъвто и шампоан да ползва, искам миризмата му върху чаршафите си непрекъснато.
	Тя потръпва до мен и аз се опитвам да не забележа начина, по който усещам зърната й, които се притискат до гърдите ми под тънката й тениска.
	— Добре ли си? — пита ме.
	— Странен ден — отвръщам, думите — заглушени до кожата й и Господи, то просто… ме _връхлита_, усещането колко много се радвам да я видя, да бъда с нея в края на ден като този.
	Толкова е поразяващо, че правя стъпка назад, оставям малко разстояние между нас. Прокарвам пръсти по линиите, вдълбали се в бузата й, оправям очилата й.
	— Да не беше… да не би да имаш проблеми в работата? Заради това? Или е нещо с баща ти?
	Поколебавам се дали да не си излея всичко (онова, което научих за татко и Шарън днес, плановете ми с Джаспър и как той изведнъж се е надъхал да ги осъществим като ловджийско куче по следата), обаче _майната му_. Всичко ми се струва толкова сложно, дори не знам какво точно се случва между нас, не съм сигурен и как се чувствам по отношение на по-голямата част от него.
	— Всичко е наред — казвам и прокарвам ръце по хълбоците й, по кръста. — Просто реанимирам. Една невероятно секси жена ме държа буден до малките часове на нощта.
	— Не съм! Ти беше този…
	Прекъсвам я, като отново я целувам.
	— Искаш ли да излезем да хапнем нещо? — питам я. — Защото предполагам, че и тази нощ няма да спим много, така че няма да е зле да се подсилим.
	И ако в усмивката й се прокрадва и мъничко разочарование, аз се преструвам, че не забелязвам.

	* * *

	Отиваме в любимото заведение на Кит, сандвичарница на име „Мелтдаун“, която очевидно е отворила врати през последните няколко години. Тя поръчва вместо мен… _Вярвай ми_, казва, по онзи свой заповеднически начин и за първи път през живота ми ми минава мисълта да помоля една жена да ме завърже в леглото; после обаче заповядвам на ума си да не поема натам, достатъчно дълго, че да отидем в едно сепаре в дъното, където пием бира направо от бутилката и говорим за къщата на Кит, за майстора, който ще дойде да оправи мазилката утре, за плановете й за ремонт на кухнята.
	Когато храната ни пристига, тя взема чиниите ни и разменя по половинка от сандвичите, така че и двамата имаме по половин сандвич от двата вида.
	— _Страшно_ ще ти харесат — уверява ме и аз съм сигурен, че бих изял и сандвич със сардина, ако тя ми го даде. — Както и да е — продължава, — исках да попитам Алекс как му се струва идеята за голи тухли, но… нали се сещаш. Не се получи.
	Сбърчва чело, когато говори за него, и по лицето й пробягва сянка от тъгата, която видях онзи уикенд, когато ми разказа за краткото му посещение.
	— Чухте ли се отново? — питам, а после отхапвам от сандвича и… _леле_, наистина е вкусен.
	Мисля, че току-що издадох звук, подобен на онези по време на секс.
	Кит се усмихва на реакцията ми, но после си спомня въпроса ми и лицето й отново посърва.
	— Не. Но това не е толкова странно. Той пътува доста по работа. Фотограф е. — Прави пауза и отхапва от сандвича си, но според мен темата за брат й отнема част от удоволствието и аз съжалявам, че повдигнах въпроса. След минутка продължава: — Докато беше тук, се опитах да му дам пари. — Поклаща глава и се засмива, тихичко, тъжно. — Предложих му да се _премести_ тук. Ама че съм идиотка.
	— Защо да си идиотка?
	Тя свива рамене и отхапва нов залък. Аз я изчаквам.
	— Той е сложен човек. _Ние_ сме сложни, заедно, предполагам. Той ме отгледа още от бебе. Искам да кажа, споменах ти за майка ми… тя не е майка на Алекс; неговата майка умряла, когато Алекс бил на пет години. А татко… на татко не може да се разчита особено, така че Алекс трябваше да поеме всичко в своите ръце.
	— Звучи така, сякаш е свестен тип — казвам, макар и неохотно.
	Не знам нищо за Алекс, освен дето го държа отговорен за това, че Кит се разплака, а ненавиждам мисълта тя да плаче и още повече ненавиждах това да го видя с очите си.
	— Когато бях на дванадесет, той ме заведе да си купя първия спортен сутиен — би могъл да си помислиш, че ще е ужасно смущаващо, но не беше. Или ако е било за него, той знаеше, че е по-лошо за мен. Така че просто… не знам. Просто го _направи_. Отидохме право в отдела за бельо, помоли продавачката да ни упъти към правилния щанд и петнадесет минути по-късно вече бяхме готови. Когато дойде време да кандидатствам в колежа, работеше двойни смени, така че да може да плати таксите; караше ме по конкурси за стипендии из целия щат. Той е от онези, които разрешават проблемите. — Взема един пържен картоф, оставя го, отново го взема. — Или поне винаги с разрешавал моите проблеми. Така че е ужасно това, че не иска да ми позволи да разреша неговия.
	— Какъв е неговият проблем, според теб?
	Въпросът ми като че ли се докосва до чувствителното място, което я наранява; тя засмуква долната си устна, очите й се свеждат към чинията, Господи, толкова е трудно. Може би трябваше да си останем вкъщи, да се пъхнем в леглото. Ала Кит просто изчаква, мисли и отново проговаря:
	— Ами предполагам, че не знам. Мислех, че са парите, или пък ми се искаше да вярвам, че е това. Може би аз съм неговият проблем или поне фактът, че толкова дълго бях неговият проблем. Може би има нужда да си почине от мен.
	Обзема ме толкова силен гняв, че стисвам шишето с бира така, че кокалчетата ми побеляват, сякаш то ми е виновно за нещо.
	— В такъв случай е задник — заявявам и дори не ме е грижа дали имам право на подобно чувство към някого, който я познава много по-отдавна от мен.
	— Не — казва тя сериозно и слага ръка върху моята през масата. — Не искам да си мислиш така. Наистина, _наистина_ не искам.
	Казва го, сякаш то означава страшно много за нея, черешово черните й очи — приковани в моите.
	Улавям дланта й и я стискам за миг, а тя ми се усмихва невероятно сладко и на мен ми се приисква да седя до нея, от другата страна на сепарето; не ме интересува колко сладникаво би изглеждало. Чувствам се неспокоен, не ме свърта на едно място и знам, че е заради Кит… тя се разкрива по този начин, разказвайки ми нещо толкова лично, а аз съм все така затворен. Опитвам се да си представя как би реагирала, ако й кажа за татко и Шарън. Това е нещо ново, този опит да си го представя, защото, макар не една жена да ми е казвала, че имам проблеми с общуването, не мисля, че дори веднъж ми е минало през ум как бих могъл да поправя този недостатък.
	Довършваме сандвичите си и когато излизаме навън, аз я улавям за ръка и не я пускам, докато не стигаме до тях. Когато влизаме в къщата и се качваме на втория етаж, в спалнята й, събарям на пода поне четири от възглавничките, които тя е подредила върху леглото, след което продължавам с цялата лежерност, на която не бях способен първия път, предишната нощ; лежа върху нея и изучавам очертанията на тялото й под дрехите, докато и двамата не обезумяваме мъничко от това, отърквайки се един в друг като двама тийнейджъри, така че когато най-сетне започвам да събличам дрехите ни, една по една, усещането е сякаш сме стигнали до прага на нещо ново. Когато кожата на коремите ни се докосва, тя ахва; ръцете й се движат по тялото ми, целувките й стават по-дълбоки, по-отчаяни. Забавям я с устата си, спускайки се надолу по шията й, по деликатната линия на ключицата й, на стомаха й.
	Направих го за Кит и снощи, вкусих я, усетих я да свършва до устата ми, преди да я взема за втори път. Ала сега си мисля, че то беше егоистично, просто още един начин да я _имам_, да я накарам да се почувства моя, дори и само за мъничко. Тази вечер… не знам… опитвам се да й дам нещо, което не знам как да изрека, как да почувствам. Не ми убягва нито едно секване на дъха й, нито едно напрягане на мускулите от вътрешната страна на бедрата й, нито едно свиване на ръката й в косата ми; въпреки туптящите протести на слабините ми съм съсредоточен единствено върху нея и начина, по който тялото й се гърчи, докато свършва, гърбът й — извит в дъга, устата й — отворена в безмълвен вик. Имам чувството, че и последната капчица енергия в тялото ми е съсредоточена върху нуждата да се надигна и да потъна в нея, но не го правя. Вместо това прокарвам пътечка от целувки нагоре по стомаха й, полагам глава върху гърдите й и чакам, дишайки така, сякаш съм спринтирал отчаяно в продължение на мили.
	И едва когато тя ми казва да дойда при нея, да бъда в нея, имам чувството, че отново мога да се отпусна.


>	Глава 15
>	Кит

	— Искам да кажа, не твърдя, че трябва да ни го _разкажеш_. Обаче не съм правила секс от осем месеца и половина, така че ако все пак го направиш…
	Неделя сутрин е и вместо за късна закуска, Зоуи, Гриър и аз се срещаме за разходка в парка Хейзълтън, една от историческите градини, недалеч от апартамента на Зоуи. Денят е разкошен, съвършено ясно, синьо небе и ветрец, довяващ уханието на рози откъм източната градина, и _най-сетне_ — не е прекалено горещо за разходка през деня. Късната закуска се провали, тъй като аз се успах, събуждайки се след девет часа, с гърдите на Бен, притиснати до гърба ми… същият начин, по който се събуждам повечето сутрини, откакто го заварих седнал на верандата ми преди шест дни. Не съм от онези, които отменят плановете си заради мъж, така че бях готова да надяна първите попаднали ми дрехи и да отида на закуска с най-рошавата глава, която съм имала през живота си, но когато пуснах съобщения на Зоуи и Гриър, за да им кажа, че ще позакъснея, Зоуи ми върна цял куп имоджита на люта чушка и ми каза да си остана в леглото още час и че ще се видим по-късно. Което, осъзнавам сега, беше грешка — тя очевидно смята, че й дължа подробности.
	— Няма да ви разкажа…
	Тя изобщо не ме слуша и продължава неудържимо напред:
	— Искам да кажа, _помисли_ си само. Бих могла да износя _човешко същество_ за времето, откакто правих секс за последно.
	— Това е просто сух период — обажда се Гриър. — Отново ще се върнеш в играта.
	Аз се възползвам от тази възможност.
	— Знаеш ли, в университета има някои наистина симпатични мъже…
	— Кой, като приятеля ти Диего от катедрата по английски? Не.
	Не мога да не се засмея, спомняйки си едничкия ми злощастен опит да излизам с някого от университета. Диего беше мил и приятен, но очевидно страдаше от някакво патологично желание да изглежда като професор — пушеше лула, макар да си призна, че изобщо не му харесва, и имаше поне едно сако с кръпки на лактите. А после, на третата ни среща, ме заведе на поетическо четене и аз се имам за човек без предразсъдъци, но толерантността ми не се простира до това да слушам как Диего рецитира пред цял куп хора стихотворението, което бе написал за травмата от загубата на препуциума си.
	— Видях го да я целува — казва Гриър неочаквано и аз я избутвам с рамо от пътеката.
	Тя се смее, връща се и преплита пръсти в моите.
	— _Разказвай!_ — Зоуи отваря очи комично широко.
	Гриър свива нехайно рамене.
	— Аха. Миналия уикенд. Просто се наведе и й лепна една. Стори ми се, че си я биваше.
	— Хей вие. Не се нуждая от оценката ви.
	— Защото е толкова страхотно, имаш предвид? Толкова, че просто не можеш да му сложиш оценка?
	Усмивката, която се опитвам да скрия, е единственият отговор, от който Зоуи се нуждае.
	— Господи! Толкова ти _завиждам_.
	— Завиждаме ти и страшно се радваме за теб, Кит-Кат — добавя Гриър.
	— Е, ще видим. — Изведнъж се чувствам… не смутена, не и с тях двете, но… предпазлива, предполагам. Тази седмица прекарах много време с Бен — у нас, в склада, дори една нощ в къщата на баща му, където ядохме пица с Хенри и Шарън, които ми показаха снимка на Бен като малък, обул бански гащета с жабчета над анцуг. Ала през всичкото това време нито веднъж не споменахме факта, че Хенри вече е доста подвижен, че планират да му махнат гипса от ръката следващата седмица и да му сложат друг ботуш, с който ще му е много по-лесно да се движи. Няма начин Бен да не трябва да се върне в Тексас много скоро, ала всеки път, когато се опитам да му задам някой въпрос за дома му там, за работата му, за това какво става с партньора му, той отговаря уклончиво, че работата е наред, че всичко е добре. Бих го притиснала, но дори не съм сигурна дали искам да знам. Искам просто да продължа, както досега, на този реещ се, съвършен остров, състоящ се единствено от Бен — секс с Бен, смях и разговори с Бен, малки ремонти у дома с Бен, просто и изцяло Бен.
	— Е, отказа ли се да се опитва да те привлече в „Бомон“? — пита Гриър.
	— Да… конфликт на интереси, предполагам. Така или иначе, мисля, че и така вече го бях убедила, че не проявявам интерес.
	— _Съвсем_ никакъв интерес? — пита Зоуи. — Така де, онова, което каза, как си била скъпоценен камък, беше доста убедително.
	Поспирам на пътеката и Гриър, чиято ръка все още е преплетена с моята, също спира. Като че ли инстинктивно знае как ще го приема, защото идва по-близо до мен.
	— Мислите ли… мислите ли, че би трябвало да бъда?
	Зоуи също спира и се обръща, за да ме погледне.
	— Кит, ти си безумно талантлива. Обичаш това, което правиш, повече от всеки друг, когото познавам. Искам просто да кажа, че би било напълно разбираемо, ако обмисляш дали би искала да отидеш да го правиш някъде, където ще имаш много повече възможности.
	— _Не_ го обмислям — заявявам прекалено бързо, за да бъде убедително. — Тук съм наистина щастлива. Не искам да си тръгвам.
	Челото на Зоуи се набраздява загрижено, очите й са сериозни.
	— Знам, че не искаш. И аз никога не бих искала да го направиш. Господи, ако някоя от нас се премести другаде, вероятно ще трябва да ме упоят за седмици наред. Само че… понякога…
	Не довършва и поглежда към Гриър, сякаш се надява тя да продължи, само че Гриър е забила поглед в краката си.
	— Понякога какво?
	— Ами то е като онази статия, за която ни разказа, с доктор Сингх.
	Лицето ми пламва. Трябва да дам отговора си утре и това все още ме кара да се чувствам неспокойна и несигурна. Не искам да наруша равновесието, което съм си създала в работата; не искам да променям отношенията си с доктор Сингх. Цяла седмица избягвах да мисля за това, което не беше никак трудно, като се имаше предвид какво правех с Бен.
	— Да мислиш за нещо, не означава, че трябва да го _направиш_. А да сложиш името си под статията, не означава, че трябва да… не знам, да промениш изцяло начина, по който си вършиш работата. А да обмисляш различни неща, да опитваш нови неща… да си позволиш да приемеш заслугата за нещо, над което си работила наистина здраво… това не те принуждава да вземеш решение. А каквото и да решиш, дори и ако включва леко упояване, ще бъде наред. Всички ще бъдем наред.
	Леле, речите на Зоуи. Винаги те улучват право в слабото място. Поглеждам към Гриър, която кима в знак на съгласие. Въздъхвам и ние продължаваме разходката си. След минутка казвам:
	— Само че чувството невинаги е такова. Понякога ми се струва, че… че просто искам да си остана в моята лента. И ако мина в лентата за изпреварване, дори за миг… ами ако след това не мога да се върна в моята, защото няма място?
	Гриър сваля ръката си от моята, но само за да улови дланта ми и да я стисне лекичко. Зоуи минава от другата ми страна и ме хваща за другата ръка и ето че вървим заедно по пътеката… размахвайки лекичко ръце, сякаш сме деца в парка, без нищо, за което да мислим или правим, освен да играем.
	— Кит-Кат — казва Зоуи след малко. — Можеш да минеш в лентата за изпреварване, когато си поискаш. С нас винаги ще има място да се върнеш обратно.

	* * *

	Доктор Сингх се мръщи срещу екрана на компютъра си, когато в понеделник сутрин почуквам на отворената врата на офиса му, ала в мига, в който вдига глава и ме вижда, се усмихва, както винаги.
	За първи път срещнах доктор Сингх, когато бях на двадесет и една години, във втори курс, по време на едно посещение на кампуса. В списъка ми за магистратури имаше три университета и трите в челната десетка в областта на материалознанието, и трите — предлагащи докторантски програми, в случай че решах да поема по този път. Би трябвало да бъде вълнуващо време — бях начело на класа си, един от летните ми проекти беше на път да бъде публикуван и имах предложения за пълна стипендия и от трите университета.
	Само че, както можеше да се очаква, аз бях ужасена. Останала бях в Охайо за колежа, сравнително близо до мястото на номадското ми детство. Движех се главно с други студенти от програмата, ходех на срещи, имах гадже през целия първи курс, докато той не взе да се цупи заради това колко по-високи бяха моите оценки от неговите. По онова време изглеждаше така, сякаш вървя напред, намирам си среда и мисълта да оставя всичко това и да отида на ново място, ме държеше будна всяка нощ, карайки ме да чета всичко, което успеех да намеря за университетите, между които трябваше да избера.
	Когато дойдох тук, бързо осъзнах, че няма да имам средата, която имах в колежа, и доктор Сингх бе този, който ми го показа. Онази първа нощ той покани мен и останалите четирима гостуващи студенти на вечеря у дома си, със съпругата му Риа; по онова време близначките им бяха на четири години и ние всички седяхме около голямата маса в трапезарията и разговаряхме за какво ли не, от лекциите на Фейнман до любимите ни филми, на фона на детско бърборене и смях. На следващия ден доктор Сингх и доктор Хароуей ни разведоха из лабораториите, след което ни прехвърлиха на няколко студенти от втори курс, които ни показаха града. Дотогава вече бях взела решение — мястото не беше най-съвременно оборудвано, ала ние го видяхме в разгара на семестъра, кипящо от дейност и пълно с малки групички студенти; освен това се бях влюбила в Бардън, в това колко история имаше в него, колко много кварталчета имаше, всяко от тях — със свой характер. Когато последната сутрин се срещнах на четири очи с доктор Сингх, той бе първият преподавател, когото попитах как да продължа с учението си; той изслуша внимателно какво харесвам най-много в науката, помисли сериозно върху това кои проекти биха били най-добри за мен.
	Когато се преместих тук, той беше стабилно, спокойно присъствие в живота ми, даваше ми точния баланс между напътствия и свобода. Беше невероятен учител, идеален ментор и добър, мил човек, който искаше най-доброто за мен.
	Ето за какво си мисля, докато сядам на обичайното си място срещу бюрото му и му съобщавам, че съм съгласна да бъда главният автор на статията, а той стиска ръце и ги раздрусва шеговито тържествуващо по начин, от който и двамата се смеем.
	— Толкова се радвам — казва. — Мислех, че май прекалих миналата седмица, заплашвайки да оттегля статията.
	— Не бихте го направили?
	Той свива рамене.
	— Не се шегувах, когато казах, че не се чувствам комфортно да я публикувам в сегашното й състояние. Само че тя е толкова добра… трудно би било да я оттегля. Затова наистина се радвам, че избра този път.
	— Аз също — отвръщам и действително е така.
	Снощи, в леглото, докато заспивахме, разказах на Бен за статията и той се разсъни по-бързо, отколкото бях виждала да го прави някой, подпирайки се на лакът и засипвайки ме с въпроси. „Направи го — каза. — Трябва да го направиш. Най-сетне твоето име ще бъде начело!“ Звучеше толкова горд с мен, че не знаех какво да сторя, освен да го целуна страстно, отлагайки още повече заспиването ни. Онези, които ме убедиха да приема, може и да бяха Зоуи и Гриър, но да имам и Бен на своя страна, означава много за мен.
	Обсъждаме дребните промени, които трябва да направим, и когато се обръщам, за да си вървя, забелязвам, че изглежда мъничко уморен.
	— Всичко наред ли е? — питам го.
	— О, да, да. Само дето не спечелих субсидията Хендел. Така че се връщаме там, откъдето започнахме.
	— О, съжалявам.
	Субсидията би покрила средствата, нужни за финансиране на фрактографския проект на професор Сингх и двамата му аспиранти за три години напред и знам, че той хранеше големи надежди. Финансирането в нашата област е трудно, конкуренцията е огромна, средствата — ограничени, а доктор Сингх е много придирчив по отношение на субсидиите, за които кандидатства.
	— Е, то е част от работата — отвръща, ала знам, че е повече от това — в сравнение с останалите от катедрата, доктор Сингх изостава в набирането на средства, а то е важно за наближаващото му повишение. Само че той вече е изтрил напрежението от лицето си и ме гледа топло от другата страна на бюрото. — Екатерина. Трябва да кажа, че наистина се радвам за статията. Гордея се името ми да бъде _след_ твоето. — Това е прекалено ново за мен, за да мога да остана овладяна и спокойна и знам, че лицето ми порозовява. Така че съм благодарна, когато доктор Сингх ми махва с ръка и казва: — Тръгни си по-рано днес и отиди да празнуваш.

	* * *

	Бен също настоява да го отпразнуваме. Идва да ме вземе, след като складът затваря, с бутилка шампанско, мушната между седалките на пикапа.
	— Къде ще отидем? — питам, докато търся станция по радиото.
	Намирам една за хитове и грейвам триумфално насреща му; Бен мрази, когато аз избирам музиката. Миналата седмица, докато ми показваше нещо по електрическата инсталация, бях надула една момичешка група и той се оплаква толкова, че си помислих, че ще си разтегне мускул.
	— Имаш отвратителен вкус — мърмори.
	В отговор аз смъквам стъклото на прозореца и започвам да пригласям фалшиво на радиото.
	Когато повече не е в състояние да запази сериозното си изражение, аз отново го смушквам и го питам къде отиваме.
	— Едно място, което знам. Ще ти хареса.
	— Да не е научният музей?
	— Не. Предполагам, че вече си го посещавала поне десет пъти.
	— О, двадесет, вероятно. Веднъж изнесох лекция там за едно изложение върху строежа на железопътни линии. Беше страхотно. Запознах се с един мъж, който има две мили и половина мини релси, обикалящи задния му двор.
	— О, имаш предвид Джордж Билингсли?
	— Познаваш ли го?
	— Преподаваше ми в пети клас — отвръща Бен с усмивка. — Мисля, че татко е излизал със сестра му доста преди да се ожени за мама.
	— Какво? Това е страхотно! Това е просто… _обожавам_ го. — Бен ми хвърля любопитен кос поглед и аз обяснявам: — Обожавам това как познаваш толкова много хора тук, в най-различна светлина. Познати от квартала ти, от това, че си учил тук, хора, с които си се запознал в склада. Винаги съм искала това, но беше трудно да го имам, с начина, по който израснах. Такъв щастливец си.
	— Май никога не съм се замислял за това по този начин.
	— Познаваш ли много хора така и в Хюстън? — питам предпазливо.
	Обикновено доникъде не стигам с тези въпроси, но съм толкова любопитна… дали в Хюстън Бен е повече като мъжа, с когото се запознах в лабораторията? Или и там е такъв, с дънки и тениска, загорял от слънцето, с набола брада и коса, все още влажна от душа.
	Отнема му минута, докато отговори, обмисля въпроса ми.
	— Познавам доста хора заради работата си. Не само от моята компания, но и други професионалисти наоколо. Предполагам, че… не. Не познавам хората по начина, по който ги познавам тук. Но предполагам, че за мен това е нещо хубаво.
	Изчаквам го да продължи, но той не го прави, така че се пресягам и го смушквам в бедрото.
	— Защо?
	— Ами защото тук познавам доста хора, но то е като онзи, който бях. Онзи, който подпали къща, онзи, който едва не уби някого.
	Извъртам се в седалката, за да се обърна към него още повече.
	— Сигурна съм, че никой не мисли за теб _само_ по този начин — казвам.
	Той дава мигач и намалява скоростта, докато поемаме по един черен път.
	— Бях доста лошо хлапе. Не само тогава. Непрекъснато трошах нещо, забърквах се в неприятности. Сигурен съм, че е именно само по този начин.
	Очите му са приковани в пътя, едно мускулче на челюстта му потръпва и аз се досещам, че приключихме с тази тема. Опитвам се да не се сърдя заради това — е, какво като на Бен му трябва малко повече време, за да се разкрие; не всички го правят при първата удала им се възможност. Въпреки това той явно забелязва някаква промяна у мен, защото слага ръка на бедрото ми, топъл натиск, от който усещам познатото приятно пърхане в стомаха си. Облягам глава назад, затварям очи и се наслаждавам на ветреца, който нахлува през прозореца, разрошва косата ми и гали лицето ми.
	Явно съм задрямала за малко, защото, когато пикапът спира, виждам, че сме стигнали до кръгла чакълеста алея. Отдясно има внушителна къща в стил Тюдор, малко позапусната, с липсващи прозорци и греди от фасадата.
	— Това да не е къща, обитавана от призраци? — питам. — Защото не си падам по такива неща.
	Той се изкисква.
	— Средата на лятото е, Кит.
	— Е, и? Една къща може да бъде обитавана от призраци по всяко време на годината. Призраците нямат ваканция.
	— Не е обитавана от призраци — казва той през смях и като слиза, заобикаля пикапа и идва от моята страна. — Това е имението „Урсинус“ и в момента го реставрират — някога е била доста известна къща по тези места, много отдавна, преди Първата световна война, защото е била разглобена и пренесена от Англия. Доста от материалите са от седемнадесети век.
	— Леле.
	Изведнъж виждам постройката с нови очи. Тя ме кара да се чувствам много по-добре по отношение на моята къща.
	От входната врата излиза мъж, облечен в работен гащеризон и носещ обемисто сандъче с инструменти в голямата си ръка. Вижда ни и кима непринудено на Бен.
	— Здрасти, Тъкър.
	— Радвам се да те видя, мой човек. — Бен се приближава и се ръкува с него. — Кит, това е Рик Джарвис, главният майстор по този проект.
	— Здрасти — казвам и стискам ръката на Рик; тя е суха и грапава, сякаш би могъл да я използва вместо шкурка, ала очите му са мили, а зад голямата му брада потръпва усмивка. Очевидно не е от тези, които приказват много, защото, когато пуска ръката ми, поглежда към Бен и казва: — Тръгнете си, когато се стъмни.
	— Имаш го — отвръща Бен. — Благодаря ти още веднъж.
	Рик вдига ръка за довиждане, докато отива към пикапа си и оставя сандъчето с инструменти отзад. Поспира за миг и ни поглежда през рамо.
	— Не си носиш кибрит, нали?
	Аз настръхвам до Бен; готова съм да отворя уста и да го защитя, но Бен се разсмива.
	— Винаги си бил задник, Джарвис.
	В думите му няма враждебност, само онази закачлива фамилиарност, която съществува между него и баща му.
	— Да се видим на по бира някой ден — казва Рик и ето че вече е в пикапа си и се отдалечава по алеята, а чакълът пращи под гумите му.
	— Това не беше много мило.
	— О, Рик е окей. Беше там онази нощ. Беше добър приятел.
	— Въпреки това — измърморвам, ядосана от негово име.
	— Както и да е, едно от хубавите неща на това, да познавам толкова много хора тук, е, че ще видиш мястото сега, преди да го отворят тази есен за туристически обиколки и такива неща. А ти си мислеше, че твоята къща ще иска много работа.
	Улавям го за ръка и преплитам пръсти в неговите.
	Не можем да влезем във всички стаи — някои са затворени, входовете им — покрити напълно с големи парчета найлон, особено на втория етаж, където все още има много неща за довършване. Ала първият етаж спира дъха ми — широките дъски на пода, набраздени от вековни надрасквания и малки вдлъбнатини, стените — дебели и грапави. Прозорците, които все още са здрави, имат стъкла, разделени на малки ромбчета; в най-голямата стая, банкетната зала, има витражно стъкло, което ме впечатлява със сложния си рисунък на листа и ми се приисква да го видя, когато през него струи слънчева светлина. Заобиколен от тежката черешова ламперия, с която са покрити стените, прозорецът кара стаята да прилича на църква, макар че, доколкото виждам, вътре няма нищо, което да намеква за религия. Прекарваме цял час, обикаляйки наоколо, Бен ми разказва какво знае за постройката.
	Най-сетне се връщаме обратно във фоайето и аз вдигам очи към огромното пищно стълбище, а Бен ме прегръща откъм гърба.
	— Харесва ли ти?
	— Прекрасно е. Благодаря ти, че ме доведе. Дори нямах представа, че това място съществува.
	— Повечето хора нямат представа, но когато отново отвори врати, ще бъде голяма работа. Виждаш нещата зад кулисите, миличка.
	Изчервявам се от удоволствие както заради това специално местно здание, така и от умилителното обръщение на Бен, което му се изплъзва понякога, макар той с нищо да не показва, че се смущава от това.
	— А сега ела. Да вървим да отпразнуваме победата ти с малко шампанско — заявява и ме насочва към вратата. — Почти се стъмни.
	Той разстила одеяло в каросерията на пикапа и ме вдига, така че краката ми се полюшват приятно в топлия, нощен въздух. Откъм къщата се носи слаб мирис на талаш, но най-вече ухае на зеленина и леко лимоновия аромат на магнолиите, които заобикалят къщата, а восъчните им листа се полюшват на вятъра. Това е най-прекрасното отпразнуване, което бих могла да си представя.
	Бен ми сипва шампанско в чаша, която вади от купето на пикапа, напълва своята до половината и я вдига за тост.
	— Следваща стъпка — списание „Нейчър“ — казва и се навежда, за да ме целуне лекичко, преди да отпием.
	Шампанското е сладко и бълбука прекрасно в устата ми; отпивам още една глътка и се смея.
	— Не „Нейчър“. Това не е за мен.
	Излягам се назад; краката ми все още се полюшват под мен, боцкащото одеяло под кожата ми и коравата стомана на каросерията се притискат в лопатките ми. Струва си, за да вдигна очи към небето, оранжево, розово и лилаво от залязващото слънце. Бен пристъпва между краката ми, издавайки звук на удоволствие заради изтегнатата ми поза, навеждайки се, за да целуне онова местенце на ключицата ми, от което по тялото ми полазват тръпки.
	— Би могло да бъде за теб — казва до кожата ми и аз усещам, че ми става малко студено.
	Подпирам се на лакът и слагам ръка на гърдите му.
	— Знам, че би могло. — Накланям глава на една страна, така че да го погледна право в очите. — Бен… няма да го правим отново, нали?
	Имам предвид, няма отново да говорим за работата ми, за това как би трябвало да правя повече, как „Бомон“ би могъл да ми помогне.
	Той дълго ме гледа, а очите му обхождат лицето ми, местят се между моите, надолу по бузите и устните ми, обратно към очите ми.
	— Не. Знам. Съжалявам. — Той сяда до мен върху каросерията. — Мисля, че просто… ъ. В момента не съм човек, който привлича персонал. А мъж, който… — Гласът му заглъхва и той си поема дълбоко дъх. — Който живее в Хюстън. Който направо откача при мисълта, че след няколко седмици няма да бъде с теб.
	— О!
	Начинът, по който прозвучава това „о“… не това имам предвид; то звучи неловко, смутено, докато всъщност сърцето ми се блъска в гърдите от мисълта за онова, което Бен се опитва да каже, _дали_ се опитва да го каже. Само че не искам да го лъжа. „Бомон“ не е опция за мен; _не може_ да бъде. Мястото ми е тук; дори само да обмислям нещо друго, е предателство.
	— Бен. — Улавям ръката му и я подръпвам лекичко, надявайки се той да ме погледне. Когато това не се случва, продължавам: — Вечерта, когато купихме лотарийния билет, аз бях единствената от нас трите, която каза, че на следващия ден би се върнала на работа, сякаш нищо не се е случило. И то е, защото обичам работата си, дори и ако не е на гребена на вълната. Знам, че не разполагаме с най-съвременните технологии, нито с цял куп пари или възможности за патенти. Само че аз искам пълноценен живот, живот, който сама съм си избрала, не такъв, който просто съм оставила да ми се _случи_. Това е наистина важно за мен, сама да избера, не да бъда тласкана насам-натам от обстоятелствата.
	Бен се взира право напред, в далечината, където залязващото слънце огрява редица дървета. Толкова е неподвижен, толкова тих. Иска ми се да каже нещо… чакам го да каже нещо. _Кажи ми, че не става дума за работата, мисля си. Кажи ми, че нямам нищо общо с работата._
	— Да — проговаря той най-сетне. — В това има смисъл.
	Казала съм онова, което имам предвид, онова, което мисля наистина, и Бен стиска ръката ми, усмихва ми се и се навежда, за да сложи целувка на челото ми.
	— Ще го измислим някак — е всичко, което отговаря и още докато аз отварям уста, за да обсъдим какво би означавало „ща го измислим“ за нас (връзка от разстояние?; да сложим край на всичко?), той сякаш натиска копче за изключване, сякаш случаят е приключен, налива ми още шампанско и сменя темата, подемайки някаква история за това как Ривър инсталирал нова компютърна система в склада и макар че е забавно и се смеем, и бъбрим, не знам защо, но имам чувството, че съм развалила собственото си отпразнуване.


>	Глава 16
>	Бен

	Трябва да отида да взема Кит за партито на майка ми и закъснявам, което изобщо не помага на нервите ми. До момента, в който я попитах дали иска да дойде с мен, дори не бях сигурен дали самият аз ще отида; все още си измислях оправдания защо не мога да го направя. Но после татко ми каза, че ще отиде заедно с Шарън, и тъй като той беше част от абсолютно всичките ми измислени извинения, реших, че нямам друг избор.
	А да прекарам цялата съботна вечер без Кит, просто няма да го бъде. Откакто отидохме в имението „Урсинус“ миналата седмица, не съм споменавал Хюстън. Но фактът, че следващата седмица е последната от планираната ми отпуска по семейни причини, е с нас, където и да отидем. Не че си затваряме очите за това: с подобрението на татко и обещанията, които дадох на Джаспър, през последните две седмици работя доста повече по телефона и Кит неведнъж ме чу да си уреждам бъдещи пътувания, да разговарям с другите ни клиенти, да се карам с Джаспър, който, ако трябва да съм честен, не се е отказал от идеята, че бихме могли да се отървем от клаузата, забраняваща да работим същото на друго място, ако просто продължим да притискаме Грег. Когато предложих да почакаме шест месеца и отново да погледнем клаузата, той ми затвори ядосано.
	Освен ако не помоля за удължаване на отпуска, трябва да се върна на работа след девет дни и нямам представа какво да правя — имам чувството, че абсолютно всичко в живота ми е преподредено от този краен срок, от Кит и тромавата ми забележка за Хюстън, която се издъни с гръм и трясък. _Аз искам пълноценен живот, живот, който сама съм си избрах_, каза тя и аз отново и отново прехвърлям тези думи в главата си. Предполагам, че когато повдигнах въпроса за Хюстън, го направих в контекста на работата, но имах нещо друго предвид. Имах предвид мен, нас… а Кит няма да избере това за себе си, не и ако означава да си тръгне оттук, особено при положение че ме познава от толкова малко време.
	Истината е, че ужасно ме заболя, независимо колко бе права, по всяка вероятност. И макар да знам, че трябва да опитам отново, да събера смелост и да й кажа какво изпитвам, не знам нито къде, нито кога да го направя. Единственото, което знам, е, че след около час ще я запозная с майка ми и сега трябва да вложа цялата си енергия в това да не се държа като истинския задник, в който понякога все още се превръщам, когато Ричард, майка ми и аз се озовем в една стая.
	— Следващата къща е — казва Ривър от седалката до мен.
	Закъснявам, защото докато довършвахме пренасянето на един дървен материал втора употреба, започна да се заоблачава и идеята Ривър да се прибере с колелото си никак не ми хареса. Беше се опитал да спори, вдигайки драматично качулката си и пристягайки я около лицето си, сякаш това би било достатъчно, за да го предпази от стихиите, но беше отстъпил, след като заплаших да заключа колелото му в задния навес за целия уикенд. Изчака ме нацупено да се преоблека в официалния си костюм в офиса, след което ми заяви, че приличам на адвокат.
	— От гадните адвокати — уточнява.
	Аз се засмях — харесва ми, когато с Ривър се закачаме един с друг. То ми напомня колко далеч сме стигнали от онзи пръв ден, когато ме нарече задник. И се опита да ми счупи крака.
	Честно казано, мъничко съм изненадан да открия, че живее в малка, но безупречно поддържана къща с грижливо прекопани цветни лехи в двора и пъстри глинени саксии, преливащи от мушката, на предната веранда. Не знам какво очаквах, но предполагам, че беше по-лесно да мисля, че хлапе, забъркало се в такива проблеми, живее в място с по-видими признаци на запуснатост, макар че вероятно аз, повече от всеки друг, би трябвало да знам, че това не е задължително.
	— Хубаво място — подхвърлям, докато спирам на алеята, но Ривър вече посяга към раницата си с една ръка, а с другата натиска дръжката на вратата. Същият е като мен, общо взето, всеки път, когато татко ме откарваше на училище в комбито волво, което имаше тогава, онова, чийто ауспух беше закрепен с чорапогащник.
	— Чакай. Трябва да свалим колелото ти. — От Ривър се откъсва тежка, подразнена въздишка и аз се смея. — Срамуваш ли се от мен, мой човек?
	— Не — измърморва той, но отговаря толкова бързо, че съм сигурен, че се срамува от нещо.
	Досещам се и какво е то, когато чувам звука от затварянето на мрежеста врата, последван от висок, почти креслив женски смях — май ми предстои да се запозная с майката на Ривър, която знам единствено като „леко странната жена“, с която татко спомена, че е говорил по телефона, когато заловихме Ривър в склада. Чуват се и други гласове, леки, напевни, също така пълни със смях, и когато виждам три жени да се появяват иззад къщата, предполагам, че съм докарал Ривър насред някакво парти на майка му.
	Хвърлям му изпълнен със съчувствие поглед и слизам от пикапа. Жената, която според мен е майка му (приликата е очевидна), носи дълга пола на цветя и официална мъжка риза, завързана на кръста. Има кестенява коса, също като тази на Ривър в корените, но нейната е прошарена и й стига до лактите.
	— Ти трябва да си Бен — възкликва и ме прегръща.
	Виждам как Ривър потръпва. Горкото хлапе.
	— Аз съм Франсес, майката на Ривър. — Отдръпва се, но не пуска ръката ми и ме побутва към другите две жени. — Това е лелята на Ривър, Вера — представя ме и аз се ръкувам с нисичка червенокоса жена, която има същите лешникови очи като Ривър. — А това е баба му, Сю.
	Сю е нисичка като Вера, но има бяла коса, дълга почти колкото тази на Франсес, ясносини очи и широка усмивка, отправена към Ривър, който е навел глава и очевидно се чувства некомфортно.
	— Приятно ми е да се запозная с всички ви — казвам. — Ривър върши чудесна работа при нас.
	Това едва ли го кара да се почувства по-малко неудобно, но ми се струва добра идея да го кажа на майка му, може би да помогна малко, в случай че е загазил пред нея.
	— Това е прекрасно, просто прекрасно! — Тя ме пуска и отива при Ривър; прегръща го и го целува по главата. Чувам го как простенва. — Той е _толкова_ талантливо момче. Знаеш ли, мисля, че беше дар от Вселената, дето загази така онзи ден. Дар!
	Тя вдига ръка към небето и Вера и Сю кимат.
	Струва ми се доста шантаво, но определено не изглежда така, сякаш Ривър страда от липса на грижи. Прокашлям се, опитвайки се да разсея част от неловкостта, и кимвам към него.
	— Ще дойдеш в понеделник след часовете, нали?
	— Аха — отвръща той.
	— Е, ще ви оставя да се върнете към… ъ… — не довършвам, защото не съм сигурен какво са правили. Може би бият ритуални барабани или нещо такова, защото определено надушвам тамян.
	— Защо не се присъединиш към нас! — възкликва Вера и стиска ръце. — Тъкмо хапваме задушено с бобени кълнове. С тофу за допълнителна доза протеин!
	Опитвам се да не допусна изражението ми да издаде каквото и да било. Нямам нищо против бобените кълнове, но тофуто е все едно ядеш дунапрен. Освен това съм виждал какво си носи Ривър за обяд, когато идва в склада, и не съм забелязал и помен от бобени кълнове, така че се чудя дали не си приготвя обедите сам в знак на протест.
	— О, много мило от ваша страна, но не искам да се натрапвам на семейното ви тържество.
	— Семейно тържество? — смее се Сю. — Това е най-обикновена петък вечер.
	— Всички живеем тук — обяснява Франсес. — И Ривър, естествено! Боя се, че е малцинство, нали, миличък? Наоколо е пълно с естроген.
	— Не и от мен — подхвърля Сю. — Аз съм напълно пресъхнала!
	Ривър изглежда така, сякаш му се иска да умре, и аз прехапвам вътрешността на устата си, за да не се разсмея.
	— Ще ви кажа нещо. — Вера се навежда и разрошва косата му. — Един ден от него ще излезе чудесен съпруг за някоя жена!
	— Вера — казва Франсес. — Това беше ужасно хетеронормативен коментар.
	— _О, Господи._ Аз си влизам.
	Ривър се отдалечава навъсено, изчезвайки през задната порта. Опитвам да си лепна учтива усмивка, но тя може би повече прилича на гримаса.
	— Ти си вероятно най-хетеронормативното нещо, което съм виждала някога! — заявява Вера и не съм сигурен дали тук е горещо, или аз съм смъртоносно засрамен. — Само се виж в този костюм!
	— О, стига си го тормозила — казва Франсес. — Наистина ли не можем да те убедим да останеш? Ривър ни е разказвал толкова много за теб и баща ти.
	— С други думи, ни е казал около три неща — обяснява Сю. — Което в момента е страшно много за него.
	— Аха, Ривър е тихо хлапе. — През цялото време си мислех, че Ривър не приказва много заради начина, по който говори, проблемите със слуха, но сега си мисля, че може би просто му е трудно да се вреди с тези трите наоколо. — Наистина оценявам поканата ви, но всъщност трябва да отида на едно парти…
	Макар че, като се замисля, партито на майка ми в „Крестууд“, цял куп наздравици в чест на Ричард… задушено с бобени кълнове май не звучи толкова лошо. Може би просто ще се обадя на Кит и ще й предложа да се срещнем тук; просто ще похапваме и ще си бъбрим за естроген с тези три симпатични дами.
	— Среща! Среща ли имаш? Каква е тя?
	Леле! Първо, това с идването на Кит тук изобщо не е добра идея; би било по-лошо от каквото и да ме очаква с мама. И второ, дали Франсес е такава и с Ривър? Защото, ако носех пуловер с качулка, в този миг аз също щях да си я нахлупя и да се нацупя като за световно.
	— Ами да. Нещо такова.
	Свалям бързичко колелото от каросерията на пикапа, благодарен, когато Вера идва, за да го вземе от мен. Те все още бърборят, задават въпроси за работата ми и изобщо не съм сигурен дали успявам да дам пълен отговор на който и да било от тях, преди те да се са се прехвърлили на следващия въпрос.
	Дори когато съм се настанил зад волана, Франсес продължава да говори през отворения прозорец, благодари ми отново, кани мен и татко на вечеря следващата седмица. Обещавам й да говоря с него, но мисля, че той има морална несъвместимост с тофуто.
	Когато най-сетне успявам да изляза на заден ход от алеята, зървам Ривър до един от прозорците. Държи лист от тетрадка, на който с големи букви пише: „Съжалявам за това“. Кимвам му в знак, че няма нищо, но се чудя точно колко засрамен трябва да се чувства едносричният, свиващ рамене Ривър, за да си влезе вкъщи и да ми напише знак за извинение. Живее заедно с три жени, три очевидно силни жени, с изявен характер и колкото и мили да изглеждат, той е в особена възраст и складът вероятно му е полезен повече, отколкото предполагах. Дали ще продължи да идва, когато аз си замина? Дали татко ще се съгласи да ходи на вечери с бобени кълнове и тофу, за да го държи под око как е?
	Учудващо трудно ми е да мисля за това, пък и, така или иначе, имам ужасно парти, на което трябва да отида.

	* * *

	На практика забравям каква гадост ми предстои най-вероятно, когато спирам пред къщата на Кит и я заварвам да чака на верандата, облечена в черна коктейлна рокля по тялото, изрязана широко на раменете и спускаща се към гърдите, разкривайки онова съвършено късче от кожата, издатината на ключицата, където най-много обича да я докосвам. Това е рокля, която друга жена би носила с перли, но Кит няма нищо около врата си и за мен това е много по-възбуждащо.
	Умолявам я да влезем у тях, да пропуснем партито; ще й позволя да остане по рокля, ако иска, но тя отказва. Очаква тържеството с нетърпение, а аз ще направя всичко, което поиска, само и само да продължи да ми се усмихва по този игрив начин. Улавя ме за ръка, докато пристъпваме във фоайето на хотела; казва, че и преди е идвала — на няколко пъти с Гриър и Зоуи са закусвали тук заедно, но никога не е била на частно парти. Ще ми се да й кажа да не храни кой знае какви надежди, че ни очакват хубави коктейли със скариди и ужасни разговори, но си прехапвам езика, озаптявайки задника в себе си.
	Партито е започнало преди около час, така че стаята жужи от разговори. Келнери се движат сред множеството с подноси с шампанско и дребни ордьоври. Пищно драпирана маса до една от стените е отрупана с по-солидна храна, включително и гигантска торта на няколко етажа, която още не е разрязана. Именно там забелязвам татко и Шарън. Той изглежда добре — подпира се на бастуна си, но е по-стабилен, отколкото съм го виждал, откакто се върнах в града, и макар че Шарън очевидно не я е грижа, че е единствената жена в стаята, която не е с рокля, все пак е направила компромис и носи хубав костюм с панталон и копринен шал около шията си. Двамата с татко очевидно си имат стратегия — препълнили са чиниите си с рачешки крака и стриди. Татко все казва, че единственият начин да смекчиш жегването от това да се храниш от общи подноси е, като ядеш най-скъпите неща. Тъй като никой от тях не може да ни помаха, вдигат чинии за поздрав, а татко намига на Кит.
	Тя маха в отговор, след което обръща глава, за да прошепне в ухото ми:
	— Толкова е хубаво. Прилича на сватбен прием.
	Сега, като го спомена, забелязвам, че наистина е така, и то не само заради тортата, но и заради украсата, предимно бяла, по масите, наредени около дансинга — големи божури, които ми изглеждат доста булчински.
	Дансингът, на който Ричард и майка ми танцуват.
	Трябва да кажа нещо, да се съглася с Кит за стаята или да предложа да й донеса питие, ала за минута не съм в състояние да изрека каквото и да било. Хрумва ми странна, нелепа мисъл: _Това да не е сватба, за тях? Да не би да са решили да повторят цялото нещо, сякаш първият път не беше достатъчно ужасно?_
	Всъщност първата им сватба беше много малка — „скромна“, казала бе мама, когато се обади, за да ме покани, преди всички онези години и когато поотраснах, осъзнах, че това бе компромис както с моите чувства, така и с добрия вкус, тъй като Ричард й беше направил предложение преди разводът й с татко да стане официален. Тогава обаче изобщо не ми се беше сторило като компромис; спомням си, че по време на самата церемония (не повече от десет минути, под потънала в пълзящи рози арка в Хейзълтън парк) подръпвах парченце кожа на палеца си, докато не ми беше потекло кръв, изцапвайки маншета на прекалено голямата ми риза. Татко бе направил импровизирана лепенка от салфетка и парче тиксо, което беше отлепял дискретно от един от пакетите, които някой беше донесъл в ресторанта, където обядвахме след това.
	Тази вечер майка ми прилича на булка по-малко, отколкото тогава: носи тъмночервена рокля, дълга до пода, но семпла. Ала начинът, по който танцува с Ричард, по който го гледа — изглежда точно толкова щастлива, колкото и на първата им сватба, и макар прекрасно да си давам сметка, че съм голям човек и този голям човек се радва, че тя има някого, който я гледа по този начин, има и друга част, дълбоко в мен, която пищи и рита като бебе.
	Прокашлям се и посочвам към нея.
	— Това е майка ми.
	Кит никога не би се досетила иначе — приличам изцяло на баща си, а дори да не беше така, не притежавам жестовете, стойката й.
	Кит си поема рязко дъх.
	— Леле, това е _майка ти_? Защо не си купих нова рокля? — Издърпва длан от моята и приглажда притеснено роклята си с две ръце. — Изглежда като модел от каталог. От наистина стилните имам предвид.
	Това ме разсмива и съм толкова благодарен за усещането за лекота, че отново посягам към ръката й.
	— Не й казвай това. — Мама и Ричард са ни забелязали и идват насам; ръката на Кит е малка и влажна в моята. — Кит, изглеждаш прекрасно. Тя страшно ще те хареса.
	Иска ми се да добавя, че няма значение какво ще си помисли майка ми, не и за мен, но те вече са тук, плъзгайки се по пода с грацията на двойка професионални танцьори.
	— Толкова се радвам, че дойде. — Мама се навежда, за да докосне бузата ми с устни, потупвайки я леко с ръка, когато се отдръпва. — Гладко обръснат, много по-добре.
	Не обръщам внимание на това, съсредоточен върху Кит.
	— Мамо, това е Екатерина… Кит. Кит, това е майка ми, Лора Холанд.
	— Много ми е приятно да се запознаем, госпожо Холанд. — Тя се ръкува с майка ми, преди да се обърне към Ричард, който й се представя, грейнал в ослепителнобяла усмивка. — Прекрасно парти — казва Кит. — Сигурно сте толкова благодарен.
	— О, така е — отвръща мама и докосва диаманта с форма на сълза, който виси на врата й. Докато беше женена за татко, носеше само две украшения: простичката златна венчална халка, принадлежала някога на баба ми, и гривна от тридесетте години, инкрустирана с камъни, която татко купил на един търг на „Тифани“. За миг се питам къде ли е сега; татко за нищо на света не би си я взел обратно, така че вероятно е сред огромната й колекция от бижута — естетиката й вече не й подхожда, ако изобщо някога й е подхождала. Кит забелязва жеста и устните й се свиват в усмивка, която разпознавам като неискрена, макар че за първи път виждам подобно изражение върху лицето й.
	— Е, хубаво е да празнуваш тридесет години където и да било! — казва Ричард с онзи свой весел тон. — А ти с какво се занимаваш, Кит?
	— Аз съм учен.
	— Прекрасно! — възкликва той и аз си давам сметка, че неясният отговор на Кит е тест и Ричард току-що се провали — не е проявил и следа от грубост, ала е такъв, какъвто е винаги, грижливо разпределя времето си за всеки разговор и дори през тази кратка размяна на реплики вероятно вече мисли за следващата ръка, която трябва да стисне.
	Преди това обаче насочва вниманието си към мен.
	— Изглежда, че си сътворил чудеса с баща си. Хенри като че ли почти се е върнал към обичайното си състояние.
	И четиримата поглеждаме към татко и Шарън, които седят с препълнени чинии пред себе си. Кълна се, лицето на татко има изражението като сутринта на Коледа заради тези рачешки крака.
	— Да, вече е много по-добре. Терапията свърши чудеса.
	— Значи скоро ще се връщаш в Тексас? — пита Ричард без никакъв умисъл… и защо да има такъв, та той и представа си няма, че се измъчвам за заминаването си от първата нощ, която прекарах в леглото на Кит. Усещам как тя настръхва съвсем лекичко до мен, почти незабележима промяна в стойката й.
	— Би трябвало да се върна след около седмица — отговарям и си давам сметка, че не гледам към Ричард, докато го казвам; оставям очите си да се реят из стаята, което е грешка.
	Когато за първи път ме представиха на Ричард, около два месеца след като мама се изнесе, той бе достатъчно умен да не прави нищо, което дори да намеква за бащинска грижа към мен — като че ли инстинктивно знаеше, че никога няма да играе никаква роля в отглеждането ми, така че се отнасяше с мен като учтив семеен приятел, пък макар и такъв, който се старае прекалено. Ала когато преди всички онези години се намеси в случая ми (не като мой адвокат, но нае онзи, който в крайна сметка ме отърва), дойде в изправителното заведение, за да ме подготви за появата ми в съда и това бе първата му и последна възможност да ми каже как да се държа. _Не се върти. Гледай ме в очите, когато отговаряш_, повтарял ми бе отново и отново, и нямаше значение колко бе внимателен, докато го правеше, то ме подлудяваше.
	— Би трябвало? — повтаря, защото именно за това беше цялото онова _гледай ме в очите_ — демонстрирало увереност в отговора.
	Така че аз го поглеждам и заявявам:
	— Ще видя как е татко.
	Макар че това е пълна лъжа. Татко е добре и всички го знаят; всички, предполагам, знаят и че има Шарън. Само че аз вече не съм дете и го казвам наистина убедително.
	Мама е зърнала някого с периферното си зрение; маха с ръка и се усмихва, и ето че двамата с Ричард ни се извиняват, благодарят ни, че сме дошли, обещават, че ще си поговорим повече малко по-късно. Когато се отдалечават, Кит се обръща към мен, а крайчецът на устата й потръпва.
	— Леле — заявява безизразно, иронично. — Те са…
	— Аха — казвам и си давам сметка, че е облекчение да мога да я погледна след този разговор, да я чуя да потвърди, макар и съвсем деликатно, дискомфортът, който съществува между мен, мама и доведения ми баща. Ето че това парти ми се струва десет хиляди пъти по-лесно.
	— Той изглежда… и аз не знам, странно млад, нали? Сякаш е бил криогенно замразен.
	И ето че отново ме разсмива, а аз я притеглям към себе си и я целувам по слепоочието. Чувството е сякаш Кит е от моя отбор; сякаш Кит наистина е с мен на това парти.
	— Да идем да си вземем нещо за хапване, а?

	* * *

	Всъщност Кит е изцяло с мен на партито. Незнайно как тя предугажда точно от какво се нуждая — първо настоява да седнем с татко и Шарън, докато се храним (татко й дава два от рачешките крака, което си е като да я впише в завещанието си), после аз се отърсвам от мрачното си настроение, а тя бъбри оживено с Шарън и в крайна сметка ме въвлича в разговора, като повдига темата за Ривър. Отново е очарована, когато открива, че някога Шарън е работила с лелята на Ривър, защото, научих вече, именно тези връзки харесва тя най-много; по време на тостовете аз се навеждам и й шепна истории за гостите, които познавам: този, с чийто син бяхме заедно в седми клас, онзи, който купи от татко старинен скрин за десет хиляди долара, а по-късно го направи на парчета с трион, така че съпругата му да не го получи в развода.
	Кит слуша само наполовина, знам го; част от нея се усмихва на онова, което чува, ала друга част си мисли за устата ми, толкова близо до шията й, че кожата й настръхва. Отвратително е, че не мога да видя зърната й през плата на роклята й, но имам чувството, че те също реагират. През последните няколко седмици изучавам Кит и всички начини, по които мога да я накарам да реагира към мен. В този момент нищо в партито не ми се струва неловко, изкуствено, никое от нещата, заради които го очаквах с ужас. Нямам нищо против, дори ми е малко забавно да й показвам тази различна страна от семейството си, от която открай време се чувствам толкова откъснат.
	— Танцувай с мен — прошепвам в ухото й, след като и последната наздравица е вдигната.
	— О! — Поглежда ме с разширени от изненада очи. — Мислех, че танците са само за…
	Не довършва, поглеждайки към дансинга, където вече има няколко двойки.
	— За гостите? — довършвам и й се усмихвам, връхлетян от онзи прилив на… страст, щастие, веселие, които пулсират в тялото ми винаги когато съм близо до Кит.
	Открай време обичам жените, обичам да ги опознавам, да спя с тях, да ги карам да се чувстват добре. Но Кит ме кара да искам всичко, да искам да бъда най-добрият й приятел, безопасното й място, семейството й и мъжът, който може да я люби, докато забрави собственото си име.
	— Окей. — Тя се оставя да я поведа към дансинга. — Но не ме бива особено в танците.
	— Ще се научиш — уверявам я, но всъщност не го мисля, защото не възнамерявам да правя много повече от това да я държа близо до себе си, така че да почувствам ръцете й, обвити около мен, гърдите й — притискащи се в моите.
	— Имам чувството, че майка ти ще дойде, за да попита дали сме оставили разстояние за Иисус между нас* — подхвърля тя.
	[* Популярен израз сред някои особено религиозни общности в САЩ, като идея е танцуващите (обикновено младежи) да не стоят твърде близо един до друг. — Б.пр.]
	Засмивам се, привличайки вниманието на няколко от другите двойки около нас.
	— Няма да го направи.
	Всъщност, майка ми и Ричард са при татко и Шарън, всички се смеят и изглеждат така, сякаш се чувстват съвсем комфортно. Ала това не ме подразва така, както обикновено, не и сега. Осъзнавам, че в продължение на години, това, което съм искал, е някого, на когото да се оплаквам за мама, за Ричард, но татко постъпи правилно, неизменно оставайки над дрязгите за развода. Направи така, че изобщо да е възможно да имаме вечери като тази, всички заедно. Ала сега, когато имам Кит… усещането е сякаш имам този някой, онзи, на когото можеш да се пооплачеш, без след това да го използват срещу теб.
	За миг си представям как седя до нея в трапезарията на майка ми, как изкарвам цяла семейна вечер с Кит като моя партньорка, как след това се прибираме вкъщи заедно. Как съм тук, не само на посещение. Резултатът е като ефекта на доминото — ами ако си бях тук, ако виждах майка си по-често? Ако можех да наглеждам татко, склада, да му помагам с по-тежката работа? Ако можех да остана в живота на Ривър? Ако между всичко това, всяка сутрин, всяка нощ — имах Кит до себе си?
	Нещо трябва да се е променило в стойката ми или в начина, по който я държа, защото тя се отдръпва лекичко, само колкото да ме погледне.
	— Добре ли си?
	— Аха — отвръщам и отново я притеглям към себе си.
	Притискам буза до слепоочието й, защото внезапно чувствам… и аз не съм сигурен. Не искам никакво разстояние между Кит и мен; искам да ме опознае наистина. Искам да й кажа нещо, нещо, което да я накара да разбере защо тази нощ ме направи толкова напрегнат, да разбере колко ме ужасява мисълта да я напусна следващата седмица. Ала тъй като Кит винаги има този ефект върху мен, който предизвиква безразсъдна отприщеност в начина, по който говоря и се държа, казвам нещо съвсем различно:
	— Кит! Влюбен съм в теб.
	_По дяволите_, помислям си в мига, в който думите излизат от устата ми. _Какво казах току-що?_ Прекалено рано е за това или пък, ако не е прекалено рано, не сме на правилното място, насред тържество, където не мога да отвлека мислите й със секс или нещо друго. Ала макар да си мисля всичко това, знам, че онова, което казах, е вярно. Нещо, което не бих си взел назад. Мисля, че я обичам от мига, в който ми показа онзи микроскоп. Определено от мига, в който я заварих с парченца тапети, полепнали по косата й.
	Така че, да, няма да си взема думите обратно.
	Въпреки че Кит е застинала в прегръдките ми. Въпреки че не казва нищо.
	— Хей — прошепвам и прокарвам пръсти по гръбнака й. — Не е…
	Тя отново се дръпва лекичко и очите й, огромни и влажни, срещат моите. Тази вечер носи лещи и нищо не пречи на погледа ми, нищо не скрива едрите сълзи, събиращи се в ъгълчетата.
	— Недей да казваш, че не е голяма работа.
	— Добре.
	— Бен! — Сълзите й… щастливи сълзи, надявам се; _Господи_, наистина се надявам… заплашват да прелеят. — Отведи ме у нас.


>	Глава 17
>	Кит

	Не го казвам в отговор.
	Нито в събота вечерта, когато Бен ме откарва вкъщи и сваля всичките ми дрехи в преддверието, след което ме отнася на горния етаж, без да откъсва устни от моите, докато и двамата сме толкова възбудени, че никой от нас не може да каже каквото и да било. Не го казвам и в неделя сутрин, когато той си тръгва, за да отиде в склада, а аз излизам, за да отида на закуска, и двамата — закъсняващи отново, защото сме се успали много, докосвали сме се твърде много, целували сме се твърде много.
	Не казвам на Зоуи и Гриър.
	Вместо това го чувам да го мълви отново и отново до ухото ми: _Кит, влюбен съм в теб_, макар че той не го повтори.
	Ала нещо между нас е различно. Доста по-късно, след като се прибрахме от партито в събота, с Бен лежахме в леглото ми, сгорещени и разрошени, косата на Бен — все още влажна от пот на слепоочията от усилието, той ми разказа повече за Ричард и майка си, за сватбата им, за начина, по които всичко това все още го разстройвало малко, макар че й бил простил, увери ме той, наистина. Не съм съвсем сигурна в това обаче — самата аз не съм простила на майка ми, задето ме изостави, и като се има предвид, че не бих я разпознала, дори да се разминем на улицата, това вероятно е огромна загуба на енергия. Ала така е с родителите, според мен — винаги носиш със себе си някакъв емоционален багаж.
	Говорихме и за Хюстън. Този път аз повдигнах темата, попитах го какво е жилището му там. За миг върху лицето му се появи леко сепнато изражение и не бях сигурна дали ще отговори. Ако не се брояха няколкото изречения, които разменихме на път към „Урсинус“, досега сме говорили за Тексас единствено в контекста на моето преместване там, за да работя за „Бомон“, и аз съм любопитна какъв е животът му.
	— Живея в апартамент — бе отговорил той, гласът му — нисък и дрезгав, какъвто е винаги късно вечер и когато се събуди сутрин. — На петнадесетия етаж на луксозен небостъргач, в който „Бомон“ притежава няколко жилища. На първия етаж има фитнес зала и „Старбъкс“. Най-добрият ми приятел — Джаспър, чувала си ме да говоря за него — живее през няколко врати. Прозорците ми гледат към центъра, така че в спалнята ми никога не е напълно тъмно, не и като тук. Повечето от мебелите дойдоха с жилището, освен един гардероб, който сам възстанових през последната си година тук; татко ми го пази, докато не се нанеса в собствено жилище. Ползвам фирма за почистване, два пъти седмично ми зареждат хладилника. Има басейн, наистина голям, като онези по курортите. На хората страшно им харесва.
	— А на теб?
	— Ами не го мразя. Не… предполагам, че мисля за него като за нещо, което върши работа.
	— Коя работа?
	При тези думи той се излегна по гръб, въздъхвайки дълбоко, и дълго се взира в тавана.
	— Да ми осигури място, където да спя. Да се храня. От време на време да изгледам сезон на „Американците“ през някой уикенд, в който си почивам от път.
	— Наистина добър сериал — бях прошепнала и двамата се бяхме разсмели в мрака.
	Не ми звучеше като място, което би ми харесало, с моите разнородни мебели, наклонените купчинки от списания за вътрешен дизайн и научни публикации, наслуки купуваните хранителни продукти. А и с кожа като моята вероятно бих ослепила останалите около басейна. Но ако това е жилището на Бен, бях си помислила, трябваше да го познавам. Бях си помислила, че би трябвало да обсъдим как ще му гостувам, ако ще имаме връзка от разстояние, ако наистина си тръгва следващата седмица, ако ще започнем да си казваме _обичам те_, само че беше късно и преди който и да било от нас да проговори отново, и двамата заспахме.
	В понеделник сутринта обаче Бен е този, който отново повдига темата за Хюстън точно преди да сляза от пикапа му и да вляза в лабораторията, за да започна работния си ден.
	— Трябва да поговорим сериозно за това — казва. — Заминаването ми. Какво ще правим.
	— Добре — отвръщам. — Искам да го направим.
	Само че няма да бъде днес, нито утре. Днес Бен отива в къщата на баща си, за да работи — цяла сутрин ще води конферентни разговори с „Бомон“, а следобед ще шофира четири часа до Северна Каролина за търг, който ще приключи утре вечер. И двата ангажимента са източник на недоволство за него, доколкото мога да преценя. Миналата седмица го заварих да говори по телефона с Джаспър и определено не звучеше приятно _(Казах ти, че ще се оправим с това в понеделник; стига си ме тормозил сега)_, а търгът беше повод за разпри между него и Хенри. Не искаше да отиде, но Хенри не бил пропускал този търг от четиринадесет години насам.
	— Мамка му! — Бен стиска волана. — Не искам да ходя.
	Ако се съди по погледа му, зареян през прозореца на колата, според мен говори както за Северна Каролина днес, така и за Тексас следващата седмица. Съсредоточавам се обаче върху непосредственото:
	— Само за една нощ е. Във вторник съм на кино с Гриър, но ще ти се обадя след това. Можеш да дойдеш у нас, ако искаш.
	— Искам. — Навежда се и ме целува — страстно и дълго, навярно повече, отколкото е уместно, когато се намирам пред работното си място, но кой го е грижа.
	Точно в този миг искам да му отговоря със същото, да кажа: _И аз те обичам_, но когато се отдръпва, Бен ме изпреварва с едно „Ще ми липсваш“.
	Така че аз му казвам това.

	* * *

	Само два дни са, но през тях зървам какво би било с Бен Да сме далеч един от друг, да опитаме връзка от разстояние.
	Изпраща ми съобщения от пътя в понеделник вечер, две-три снимки — на рокерска банда пред голям супермаркет, яки, корави типове с мустаци, но един от тях е разгърнал брой на списание „Пийпъл“ с британското кралско семейство на корицата и друга на скапаната мотелска стая, където е отседнал, несъмнено в рязък контраст с лукса, на който е свикнал, когато пътува. Напомня ми мъничко за снимките, които Алекс ми изпраща обикновено, когато е на път, ала реакцията ми е различна. Снимките на Алекс ме изпълват с възхищение или вълнение заради него. Тези на Бен ме изпълват единствено с копнеж.
	Ето за какво си мисля във вторник сутринта, докато отивам на работа, за това какво ли би било с Бен да живеем по този начин за известно време. Парите, които имам, ще ми позволят да пътувам, за да го виждам, да го посещавам в Тексас или да се срещаме на други места. Но дали вече имаме достатъчно солидна основа, за да се справим с толкова много време далеч един от друг? Какъв ли е Бен, когато си е у дома в Хюстън? Аз познавам онзи Бен, който се грижи за баща си, за Ривър, онзи Бен, който върши физически труд в склада и в къщата ми; не познавам онзи Бен, който всеки ден си облича официален костюм и лети по целия свят, за да сключва сделки. Както може да се очаква, аз не обичам особено да пътувам; ненавиждам студената безличност на хотелите, ненавиждам и да бъда далеч от нещата си. Пък и не съм сигурна дали _искам_ да познавам онзи Бен — този Бен, когото пуснах в дома си, в живота си _тук_, ето кой Бен искам. Мисълта да науча нещо различно за него, да бъда принудена да съвместя другия му живот със своя ми се струва също толкова плашеща, колкото дните, в които се прибирах от училище и откривах оскъдните ни притежания, натъпкани в големи торби за боклук, готови за поредното ни преместване.
	Ала мисълта изобщо да не го познавам е още по-ужасна.
	И ето как тази мисъл, тънка и деликатна като нишка, се прокрадва в ума ми — фина, почти неуловима, дотам, че понякога дори не съм сигурна дали мога да я взема като сериозна. _Мога ли да си представя да живея другаде, ако Бен е там? Нима Бен е у дома?_
	На работа се заравям в еднообразие. Когато Марти ме открива, съм се затворила в една от лабораториите на горния етаж и преглеждам поднос с пробите, които един от наскоро завършилите ни аспиранти остави след себе си, очевидно забравяйки, че подобни материали все още могат да бъдат от експериментална полза. Лицето й има изражение, което познавам много добре от годините, в които работехме заедно — устните й са стиснати в тънка линия, едната й вежда — повдигната малко по-високо от другата. Вероятно някой е счупил нещо в стаята с инвентара и ако трябва да предположа, бих казала, че е кафемашината, тъй като аз имам повече опит в поправянето й от Марти.
	— Добре че си тук — казва тя.
	— Дай ми пет минути. Кълна се, просто ще сменя кабела на старата бракма, та да престане да дава накъсо. Или ще купя нова, така ще е най-умно.
	— Не е кафемашината. Обаче мисля, че трябва да слезеш и да поговориш с доктор Сингх.
	Нещо в гласа й кара в гърдите ми да отекне аларма, тръпка, която ме пронизва.
	— Той добре ли е?
	Марти свива рамене.
	— Надявах се ти да можеш да ми кажеш. Излезе от кабинета си (цяла сутрин се беше затворил в него) и ме помоли да те намеря. Всъщност беше малко рязък.
	Това ми стига, защото всичко това е странно — доктор Сингх обикновено държи вратата си отворена, за разлика от повечето преподаватели в катедрата, които понякога затварят своите, за да не пречат на работата им студентите, а когато има въпрос или някоя новина за мен, сам ме намира. И никога, ама никога не е рязък с никого. Веднъж, когато бях у тях на вечеря и една от близначките (Аша, вечната размирница) надраска стената в дневната със син маркер, докато ние слагахме масата, на доктор Сингх дори окото му не трепна — просто я сложи да седне на дивана и със спокоен, твърд тон й обясни, че постъпката й е нередна, оставяйки я там, за да си помисли над думите му, след което се върна при купчината чинии, сякаш нищо не се беше случило.
	Сега обаче, като се замисля, си давам сметка, че е вторник следобед, а аз не съм го виждала от вчера сутринта, при все че обикновено най-малкото се разминаваме по коридорите и работим заедно над нещо в лабораторията или пък се срещаме в неговия, или в моя кабинет, за да обсъдим ситуацията с някой своенравен аспирант. Странно е изобщо да не го видя.
	— Нямам представа за какво става дума — казвам, любопитна, но не и притеснена. Когато започнах работа тук, щом ме повикаха в кабинета на някой от катедрата, ме обземаше мигновено, изгарящо чувство на ужас — ами ако съм объркала нещо, без да разбера? Може би съм сгрешила някъде, постъпила съм, както не е редно, както не се прави? През последните две-три години обаче придобих увереност, по-реална представа за себе си и собствената си работа. Имам доверие в това, което правя, и в способността си да защитавам решенията, които вземам. С Марти се споглеждаме притеснено и аз си измивам набързо ръцете, преди да се запътим към долния етаж.
	Вратата на доктор Сингх все още е затворена и Марти свива объркано рамене, преди да бръкне в чекмеджето на бюрото си и да ми подаде десертче с шоколадово масло.
	— Взех го от бюрото ти по-рано. Май ти повече се нуждаеш от него, а?
	Усмихвам й се и пъхвам десертчето в джоба си.
	— Може би — отвръщам, след което се обръщам и почуквам леко на вратата на доктор Сингх.
	Той се е облегнал в стола си, отпуснал лакти върху облегалките, сплел пръсти пред устата си. Изглежда уморен, гъстите му вежди са сбърчени и почти не ме поглежда, когато влизам и се настанявам на един от столовете пред бюрото му.
	— Доктор Сингх?
	Не знам какво друго да кажа; никога не съм виждала толкова мрачно изражение върху лицето му. Минава ми плашеща мисъл — да не би с финансирането му да се е случило нещо още по-лошо? Да не би да е принуден да напусне университета? Мисълта за това място без него ме изпълва с паника, от която дъхът ми секва.
	— Екатерина.
	Отпуска ръце и когато ме поглежда, разбирам, че каквото и да се е случило, то има нещо общо с мен; нещо, което аз съм объркала. Изглежда толкова разочарован, че стомахът ми се свива от страх, цялата ми увереност и професионализъм се изпаряват.
	— Вчера получих обаждане от „Бомон Матириълс“.
	Какво ти свиване, стомахът ми пада в петите, цялото ми тяло е сковано, вледенено.
	— Не съм… не съм приемала _никакво_ предложение от тях — казвам толкова бързо и категорично, че прозвучавам виновно, макар че няма за какво да се чувствам виновна.
	— И аз така научих. Разбирам, че си отказала изключително привлекателно предложение за наистина интересна научноизследователска работа в една от лабораториите им.
	Вцепенена съм от шок, умът ми се мъчи да схване какво се случва тук. Спомням си конферентните разговори на Бен вчера, резкия отговор, който даде на Джаспър по телефона, когато влязох в стаята. Нима Бен се е обадил на _шефа_ ми? Възможно ли бе Бен да направи нещо такова, онзи Бен, в чиито прегръдки се събудих едва вчера, онзи Бен, който току-що ми каза, че е влюбен в мен? Това ли е решението му на проблема с разстоянието или с неприятностите в работата му — да действа зад гърба ми, да накара човека, когото уважавам най-много на света, да ме нахока, задето съм отказала предложението им?
	— Не искам да работя за „Бомон“. Съвсем ясно им дадох да го разберат.
	— Бих искал да ми разкажеш за това — казва той. Говори със същия глас, който използва, когато Аша надраска стената, и в момента го намирам за _вбесяващо_. — Бих искал да ми кажеш защо не желаеш да работиш за тях?
	— Не разбирам защо изобщо ме питате — сопвам се, ядосана и смутена. Поемам си голяма глътка въздух, съзнателно усилие да запазя самообладание. — Знаете, че изпитвам същото, което и вие, по отношение на капаните на корпоративната наука. Знаете, че се чувствам наистина реализирана на сегашната си позиция. — Прокашлям се и го поглеждам право в очите. — Знаете, че съм много щастлива да си създам дом тук, колко е важно за мен да остана.
	Той среща погледа ми, обмисля думите ми. А после казва:
	— И парите изобщо не те съблазняват?
	Нещо в начина, по който го изрича, съчетано с начина, по който ме гледа, ме кара да се изчервя, чувствам се смутена, непочтена. На никого не влиза в работата онова, което ми се случи преди шест месеца, ала има нещо ужасно в това твой приятел да не знае. Само че още от началото реших да не казвам на никого в работата. Казах си, че е, защото не искам да ме питат защо съм се върнала.
	Истината е, че не исках да си помислят, че някой друг се нуждае от позицията ми повече от мен.
	Ала начинът, по който ме гледа… имам чувството, че знае. Че Бен му е казал.
	— Не — заявявам твърдо, решително. — Не искам да работя за „Бомон“. При никакви обстоятелства.
	_Не и сега_ — добавям наум. — _Не и след онова, което той направи._ В главата ми цари хаос; „Бомон“, Бен… всичко е объркано, капчици пот избиват по гърба ми. Само ако можех да се обадя на Бен, да видя дали има обяснение… трябва да има обяснение. Част от мен знае, че той никога не би направил нещо такова. Ала има и друга част от мен, онази, която цяла сутрин прехвърля случващото се през ума си, която си помисля: _Само че не го познаваш напълно._
	— Ще ми се да беше почувствала, че можеш да споделиш с мен — казва той и ето на какво се дължи разочарованието му, на това, че съм го запазила в тайна.
	— Не ви казах, защото никога не съм го обмисляла сериозно.
	Той кима веднъж, а после се навежда напред в стола си и отпуска сплетените си длани върху бюрото. Поема си дълбоко дъх, преди да ме погледне.
	— От „Бомон“ ми предложиха да финансират проекта по фрактография.
	— Те… какво? Какво?
	Не съм в състояние да бъда по-членоразделна, цялата среща е истински шок и в лично, и в професионално отношение.
	— Имат няколко проекта, които се припокриват с моята работа, нещо, с което, разбира се, бях наясно. Ала, както знаеш, досега не бях обмислял този път, частно финансиране. Смятат, че бих могъл да допринеса. Разбира се, ще имат нужда някой от техния екип да наблюдава нещата.
	Очаквам саркастична забележка, ехиден коментар за това как „наблюдение“ обикновено означава пълен контрол, дразнеща намеса на всеки етап от процеса, невъзможни препятствия за публикуване. Вместо това той казва:
	— Предложиха ти да бъдеш този човек, ако приемеш да работиш за тях.
	_О!_ Това е мигът, в който забелязвам думкането на сърцето си, забелязвам го, защото в този момент то сякаш спира, пропуска един удар.
	Размяна.
	„Бомон“ предлага размяна, сделка: финансиране за доктор Сингх, ако отида да работя за тях. Финансиране за моя шеф, съветник, ментор, _приятел_, който се нуждае от парите, за да продължи работата, която ме вдъхнови да стана това, което съм сега. Мъжът, за когото казах, че бих сторила всичко.
	Казах го на Бен.
	За частица от секундата ми се струва, че наистина ще повърна, тук, върху бюрото на доктор Сингх. Вместо това се изпъвам в стола, отпускам длани върху краката си, поемам си дълбоко дъх, за да се овладея. Мисля си за това коя бях преди всички онези години, когато дойдох, за да се уча в лабораторията на доктор Сингх, пълна с идеи, енергия и притеснения, и той ми показа как да ги контролирам. Мисля си за това как ме подкрепяше да остана като лабораторен техник, колко време прекара, обяснявайки ми работата, предупреждавайки ме (но никога снизходително) какво би означавало да заема подобна позиция, когато бих могла да мисля за докторантура, за възможностите, които бих имала. Мисля си за начина, по който прие решението ми да остана, без да ме притиска или съди, улеснявайки ме на всяка крачка да си създам контакти в новата си роля в катедрата. Мисля си за начина, по който ме насърчаваше през тези последни седмици да опитам нови неща, да приема заслугата за авторството на статията.
	Не бих могла да изброя всичко, за което съм му задължена.
	— Искате ли да приемете финансирането им? — питам.
	Това, което доктор Сингх казва, е:
	— Не проявявам никакъв интерес към това да изтъргувам твоето щастие срещу финансиране.
	Ала онова, което аз чувам, е _може би_. Преглъщам два-три пъти; отново имам чувството, че ще повърна.
	— Оценявам го — успявам да кажа.
	— Нека бъда по-ясен, Екатерина. Исках да говоря с теб, за да се уверя, че причините ти са… _твои_ причини. Не причини, които имат нещо общо с лоялността ти към мен. Ако не искаш да работиш за „Бомон“, аз също не искам да го правиш. Независимо какво ще ми предложат.
	— Лоялността е добра причина да направиш нещо — казвам.
	— Както и амбицията. Както и желанието да предизвикаш себе си, да опиташ нещо ново.
	— Знам това — отвръщам рязко и ставам. Онова, което каза… означава ли, че според него трябва да приема предложението? — Съжалявам. Просто това… това беше шок. — Повече от меко казано, и то от устата на човек, който по-рано тази година спечели от лотарията. — Имам нужда от известно време. Имам нужда да… — _Имам нужда да си изплача сърцето заради това, заради постъпката на Бен._ — Да си взема почивен ден.
	Гледа ме с такава неприкрита загриженост върху лицето, че аз се обръщам и посягам към бравата. Почти никога не съм си вземала почивни дни; дори в редките случаи, когато бях прекалено болна, за да дойда в лабораторията, работех от вкъщи, обаждах се, за да дам указания, стъпка по стъпка, на някой, опитващ се да сканира проба или да оправи инструмент, проверявах си имейлите. Ала сега искам единствено да се махна оттук, да бъда възможно най-далеч от доктор Сингх. Мисълта, че той би могъл да получи финансирането, което ще премахне голяма част от професионалните му тревоги, и аз съм тази, която може да разреши проблема му, ако само се откажа от целия си живот, направил ме по-щастлива, отколкото съм била някога, е непоносима.
	Дори не срещам погледа на Марти, когато излизам от кабинета на доктор Сингх — вече вадя телефона си, за да изпратя есемес с молба за помощ на единствените двама души, които искам да видя точно сега.

	* * *

	Апартаментът на Зоуи изглежда като излязъл от някое архитектурно списание — стъкло и бели мебели, и скъпи чаши, от които те е страх да докоснеш каквото и да било. Интересното е, че опознаеш ли веднъж Зоуи, откриваш, че го поддържа по този начин не за да се чувстваш така, сякаш не можеш да докоснеш нищо, а за да не се чувстваш така, сякаш _трябва_ да го правиш — това е място, в което нищо не отвлича вниманието, напълно лишено от малките бъркотии и хаоси на живота, и е съвършеното място за мен, където да си изплакна очите, седнала на един бар стол пред кухненския остров, с чаша (бяла, разбира се) чай пред себе си, от която очилата ми се запотяват.
	Доста време мина, преди Зоуи и Гриър да успеят да изкопчат от мен станалото; в началото бях вкарана в апартамента и настанена на стола, след което Зоуи се зае да приготви чай, а Гриър придърпа стола си до мен, прегръщайки ме, така че да мога да отпусна глава на рамото й. След като в продължение на няколко минути просто попивах присъствието им, оставяйки напрежението да започне да се отцежда от тялото ми, най-сетне успях да им разкажа за срещата си с доктор Сингх и как Бен се бе опитал да ме размени за пари. Успях също така (и това бе най-ужасната, хлипаща, задавена част от цялата история) да им разкажа за думите му в събота вечер, докато танцувахме на партито на майка му.
	В началото те реагират точно както съм се научила да очаквам от приятелките си: в продължение на около три минути и трите сме потресени _(как може да го направи)_, после идва ред на колективно възмущение _(ама че задник)_, след това аз плача, а те ме утешават и се суетят около мен, и се кълнат да защитят честта ми _(ще ми се да го прасна право в оная работа)_. Общо взето, се движим по сценария, който сме си изработили през годините на приятелството ни, всеки път, когато една от нас бъде засегната на работа или по време на социално събиране, или пък скъса с някого. Ала този път наистина ми се _струва_ като сценарии, сякаш караме по навик, защото според мен и трите знаем, че тук става нещо по-голямо, че никога не са ме виждали по-разстроена.
	И може би именно заради това преминаваме през етапите малко по-бързо от обикновено и определено наближаваме фазата, в която трябва да станем рационални, мига, в които една от тях ще започне да ми дава съветите, заради които всъщност съм тук.
	— Окей, но… — казва Зоуи предпазливо и аз вече знам, че онова, което ще каже, няма да ми хареса. — Обади ли му се?
	— Не.
	Свалям очилата си, за да ги избърша в блузата си. Оценявам това, че за няколко секунди светът става размазан.
	— Струва ми се, че би трябвало да му се обадиш. Да го оставиш да обясни.
	— Да го оставя да обясни, че на практика ме е използвал? Че спеше с мен и ме убеждаваше, че вече не се занимава с моя случай? Докато просто… и аз не знам. Е събирал информация, която да използва срещу мен?
	— Кит — казва Гриър. — Не изглежда така.
	— А как изглежда? — питам и отново си слагам очилата, местейки поглед между тях. — Обяснете ми как да го видя по различен начин.
	— Не — казва Гриър и навежда очи. — Имаш право. Изглежда наистина долно. Аз просто… ужасно е. Ти като че ли толкова много го харесваш.
	_Аз го обичам_, мисля си и също толкова бързо си помислям: _Слава Богу, че не му го казах_.
	— Не го защитавам, Кит — казва Зоуи. — Но си струва да поговориш с него. В корпоративния свят… нещата са различни, бързо се променят. Може да не е бил той. Или ако е бил, нещата може да са се развили не така, както е възнамерявал.
	Поклащам глава, отказваща или неспособна да видя как бих могла да изтълкувам станалото по различен начин. Просто се чувствам така, сякаш… сякаш светът ми се е обърнал с главата надолу, това е най-добрият начин да го опиша. Струва ми се, че утре ще се събудя и всичко ще бъде различно; всичко ще бъде ново и ще трябва да научавам нови неща, да се запознавам с нови хора, отново да закоравея. Няма значение, че не това се случва в действителност… така се _чувствам_.
	Телефонът иззвънява в чантата ми, но аз не му обръщам внимание — косвен отговор на предложението на Зоуи. Виждам ги да се споглеждат, докато той звъни, очевидно чакат, но аз се съсредоточавам върху това да посръбвам от чая си. Хубаво би било да се върнем на фазата с колективното възмущение — тя поне като че ли успя да спре пороя от сълзи, които усещам да се надигат в гърлото ми, да напират в очите ми. Не че никога вече няма да говоря с Бен; не че няма да се държа като голям човек и да открия какво, по дяволите, се случи между това да ми каже, че ме обича, и това да ме продаде на шибаната си компания. Но няма да го улесня. Няма да говоря с него, докато съм в това състояние.
	Телефонът замлъква, но само за няколко секунди, преди отново да се раззвъни. Това се повтаря още два пъти, преди Гриър най-сетне да се плъзне от стола си и да отиде при чантата ми, за да му изключи звука. Трябва обаче да погледне към екрана, за да го направи, и ето че казва тихичко:
	— О! Брат ти е.
	Не съм говорила с Алекс, откакто си замина преди няколко седмици, освен няколко кратки имейла, в които никой не споменава скарването ни. Исках да му дам време, пространство… да бъде сам, както каза, че иска. Пък и бях погълната от Бен, щастието и вълнението от това да бъда с него, притъпяваха онова, което по всяко друго време, прекрасно си давам сметка, би било остра болка и скръб заради казаното от Алекс по време на спора ни. От това, че ми звъни толкова настоятелно, ме пронизва страх, така че скачам от стола и отивам да взема телефона, който Гриър ми протяга.
	Дори не успявам да го поздравя, преди той да каже:
	— Кит, имам лоша новина.
	Три часа по-късно вече съм в самолета.


>	Глава 18
>	Бен

	Събужда ме звъненето на телефона и ми отнема минута, докато осъзная къде се намирам — на дивана у татко, с дистанционното върху корема си. Пътуването до Северна Каролина беше истинско бъхтене, макар че направих някои добри покупки — строителни материали с високо качество, на които ще вземем хубава цена и които са много добри за това време на годината. Само че изгубих допълнително време, докато уредя да бъдат транспортирани, а всичко се влоши още повече, когато спуках гума на един от черните пътища, по които минах, за да стигна по-бързо до магистралата. Когато най-сетне се прибрах около девет часа и заварих татко да гледа мач по телевизията, измърморих, че трябва да поседна само за няколко минути, но те очевидно са се превърнали в цяла нощ сън. Сядам рязко и се оглеждам наоколо в паника. Татко сам ли се е оправил за лягане? Да не съм пропуснал обаждане на Кит?
	— Кит? — казвам в телефона, докато ставам, за да проверя стаята на татко.
	— Джаспър е. — Прекосявам отново дневната и надниквам в къщата. Татко е там, седнал на кухненската маса и отпива от чаша кафе, която вдига към мен за поздрав. Въздъхвам от облекчение. Очевидно се е приготвил за лягане сам, станал е сам, сам си е направил кафе — огромен прогрес и би трябвало да се чувствам щастлив, но част от мен се чувства опустошена. — Там ли си?
	— Аха. — Разтърквам лицето си с ръка. — Извинявай. Успах се.
	— Знаеш ли защо решението на Авърин се бави?
	— Какво? — питам, объркано. Умът ми все още е размътен, недоспал, не съм готов за нетърпеливия за работа дух на Джаспър. — Какво решение?
	— Сингх ми се обади тази сутрин, за да ми каже, че ще има нужда от две-три седмици, преди да може да ми даде отговор.
	Нещо в мен се вледенява. Само че имах няколко уморителни дни, със сигурност нещо ми убягва.
	— Сингх? — повтарям. — Джаспър нямам представа за какво говориш.
	— Иисусе, мислех, че имаш нещо с тази жена. Не ти ли е казала? — Отново онова вледеняващо чувство; не казвам обаче нищо, изчаквайки го да продължи. — Говорих със Сингх, шефа на Авърин. Предложихме му финансиране за неговия проект в продължение на три години, както и ново оборудване.
	Принуден съм да се облегна на касата на вратата, защото краката ми едва не се подкосяват.
	— Казах му, че искаме тя да дойде да работи за нас, че може да остане ангажирана в научноизследователската работа, която той ще върши за „Бомон“, ще ги посещава редовно, всичко останало. Този тип се нуждае от парите. От всички в катедрата привлича най-малко външни субсидии. Предложението е добро.
	— Джаспър — казвам бавно, умът ми се опитва да смели чутото. — Опитал си се да накараш Сингх да размени Кит?
	— Аха. — _Мамка му. Мамка му, мамка му, мамка му._ Кит сама ми каза — би направила всичко за доктор Сингх. Да се чувства отговорна за това, че той ще изгуби подобна финансова помощ… би било ужасно за нея. _Бих сторила всичко за него_, каза ми. — Не мога да повярвам, че си…
	— Този тип, пълна скръб е. Непрекъснато ме питаше какво можем да й предложим като заплата, сякаш наистина се тревожи за нея. Дори не знаеше, че е спечелила от лотарията.
	— Какво? — изкрещявам аз в телефона. — Откъде, по дяволите, знаеш за това?
	Сърцето ми се блъска в гърдите. Този разговор със Сингх… ако той е казал на Кит, тя със сигурност е съсипана. Със сигурност е приключила с мен.
	— Това е обществено достояние, приятелче. Според законите на щата, в който си сега, трябва да разкриеш самоличността си, за да си получиш печалбата. Нямаше много материали в пресата, защото джакпотът не беше чак толкова голям, но аз го намерих.
	— Джаспър, по дяволите, как можа да го направиш?
	— Да направя какво? Не знам дали ще приеме, но поне ме изслуша… мислех, че съм го убедил. Само че той ми се обади късно вчера и каза, че се е случило нещо и че Кит ще има нужда от малко време. Трябва да приеме — другаде няма да намери финансиране като това, което му предлагаме, но ми се стори, че не му се иска да я изгуби, така че, предполагам, ти и той имате това общо помежду си, макар че…
	Прекъсвам го, преди да е довършил.
	— Трябва да затварям — отсичам.
	— Чакай…
	— Не. — Вече съм в спалнята си и вадя дрехи от чекмеджето. — Нямаш представа в какви неприятности ме забърка, Джаспър.
	— Я стига, Тъкър. Това беше твоята идея.
	— Беше моята идея преди един _шибан_ месец. Казах ти, че между нас има нещо. Казах ти, че се отказвам от случая й.
	— Е, аз пък ти казах, че не само ти можеш да набираш кадри.
	— Вчера два часа бяхме на телефона. Не спомена нищичко. Кажи ми, че това не е подло, човече. _Кажи ми_ — изкрещявам последните думи, удряйки с юмрук по скрина.
	Паузата, която Джаспър прави, е прекалено дълга и точно в този момент изобщо не ме е грижа какво има да каже, така че затварям и начаса избирам номера на Кит — гласова поща. Същото е и в офиса й, а когато се обаждам на централата в катедрата, ми казват, че Кит не е на работа. Измивам си набързо зъбите, обличам си чисти дрехи и отивам в кухнята.
	— Татко, можеш ли…
	Дори не знам откъде да започна. Трябва да отворим склада след два часа; не си спомням дали Ривър ще дойде днес; не знам дали Шарън е на работа. Дали татко има физиотерапия, или пък час при лекаря? Всичко, което държа в такъв ред в главата си през последните няколко седмици… рухва; в състояние съм да мисля единствено за това да отида при нея.
	— Добре съм — казва татко, сбърчвайки разтревожено чело. — Ще се обадя на Шарън. Ти добре ли си?
	— Не. Трябва да вървя, но ще ти се обадя.
	Потупвам го по рамото, преди да изляза, подкарвайки към Кит с цялата бързина, на която съм способен. Не мога да мисля за нищо друго, освен за всички неща, които са били омърсени — работата, която обича, лоялността й към доктор Сингх, риска да бъде принудена да напусне това място, решението й да опази печалбата си в тайна.
	Едва си спомням да угася двигателя на пикапа, когато спирам пред къщата й.
	Вратата се отваря още преди да съм изкачил стъпалата.
	— Зоуи. — Мамка му, ще ми се да беше Гриър. Зоуи изглежда така, сякаш иска да ме разпори от врата до топките. — Трябва да говоря с нея.
	— Бас държа, че е така.
	— Тя тук ли е? Телефонът й е изключен; не мога да я намеря и на работата й. Не го направих аз, Зоуи. Не бях аз.
	— Кой беше?
	— Партньорът ми, той…
	— Откъде е знаел да се обърне към шефа й? Откъде е знаел, че ще подейства? — И да… Джаспър беше прав, то е, защото аз му казах, когато все още го държах в течение на нещата, които научавах за Кит, когато все още лъжех себе си защо непрекъснато исках да бъда близо до нея, защо исках да науча толкова много неща за нея. Никога не съм се ненавиждал повече, а аз за малко да отида в затвора, така че това определено значи нещо. — Каза й, че искаш да бъдеш с нея, че я обичаш. Даваш ли си сметка какво си мисли тя?
	— Не беше заради работата, Зоуи. _Никога_ не е било заради работата. Кълна ти се. Трябва да я видя. Готов съм на всичко за нея.
	— Ти просто… опита се да я _изтласкаш_. Право в бързата лента. — Нямам представа какво означава това, но поне все още не е затръшнала вратата в лицето ми. Зоуи и Гриър бяха тези, които Кит искаше да спечеля, преди дори да ме изслуша за „Бомон“, и знам, че Зоуи и Гриър са тези, през които ще трябва да мина, ако искам отново да я видя някога.
	— Моля те — казвам и то прозвучава почти като шепот.
	Зоуи ме гледа дълго и преценяващо, и аз съм благодарен, че съм на стъпалата под нея; ще падна на колене, ако поиска, ала в изражението й има нещо, някаква следа от разбиране или съчувствие, което ме кара да си мисля, че и Зоуи е била там, където съм аз сега; че тя също е трябвало да моли за прошка.
	— Наложи се да замине. Баща й… не е добре.
	Всички мисли за „Бомон“ и онова, което трябва да обясня на Кит, се изпаряват от главата ми.
	— Кажи ми.
	— Брат й се обади вчера следобед. Баща й може би е получил удар. Още не разполагат с много информация. Снощи отлетя за Охайо.
	— Зоуи, за Бога. Знаеш ли къде е? В коя болница?
	— Няма да ти кажа. Вече ти казах достатъчно.
	Няма значение. Запомнил съм всичко, което Кит ми е казала някога; знам горе-долу къде живее баща й тези дни или поне къде му изпраща пари тя. Ще намеря най-близката болница; ще проверя абсолютна всяка болница в целия щат, ако се наложи. Не мога да си я представя сама в този миг. Не мога да си представя да не бъда с нея.

	* * *

	В работата си за набиране на кадри прекарвам сигурно половината година на път и макар че в началото това е доста вълнуващо, след известно време става тягостно — неособено хубава храна, безлични хотели и постоянно усещане за умора от часовата разлика. Но освен това означава огромни количества бонус мили и аз използвам един Бог знае колко, за да се кача на полет до Охайо.
	Не си вземам резервни дрехи, четка за зъби, каквото и да било — обаждам се на татко от летището, към което отивам, направо от къщата на Кит, за да се уверя, че ще е добре поне до края на деня и през нощта. Обаждам се и на Шарън, за да съм сигурен, че наистина ще има кой да се грижи за него. За щастие, никой от тях не ми задава въпроси, освен дали съм добре.
	Не съм добре; изпаднал съм в паника. Не ме е страх да летя, никога, но по време и на двата скапани местни полета, сякаш ми е за първи път — съм се вкопчил в облегалките за ръцете, стискам здрави челюсти. Непрекъснато си мисля: _Ами ако не я видя_? Докато кацнем, съм потен, тялото ми е обтегнато и си давам няколко минути в тоалетната на летището, за да изплакна лицето си и да се успокоя достатъчно, за да направя нужните обаждания.
	Изваждам късмет и откривам местния медицински център, където е приет бащата на Кит. Намира се на час оттук и аз плащам безбожна сума на един таксиджия, за да ме закара дотам. Когато пристигам, лъжа безобразно, уверявайки служителката на регистратурата, че съм роднина. Знам, че е нередно, но не ме е грижа.
	Единственото, за което ме е грижа, е да видя Кит.
	И наистина я виждам — в края на дълъг болничен коридор, малката й фигурка — сгушена в един от твърдите пластмасови столове, които винаги са ми се стрували допълнителна жестокост в болниците. Прекарах дни наред в стол като този до татко. Насреща й седи дребна, пълничка жена с изрусена коса, сплела ръце за молитва, а до нея — висок, строен мъж с гарвановочерна коса и брада; той ме забелязва пръв и се изправя, докато се приближавам. Братът на Кит — въпреки ръста и светлите очи, така различни от тези на Кит, които са почти черни, чертите им наистина си приличат.
	Само дето върху неговото лице те изглеждат строго.
	— Не. — Запътва се към мен, препречвайки пътя ми с ръка. — Не.
	— Аз съм Бен Тъкър — казвам ненужно, защото по изражението му разбирам, че вече е научил всичко, което си мисли, че е нужно да знае за мен. — Дойдох, за да бъда с Кит.
	— Аз съм брат й и изобщо не ми пука защо си дошъл.
	— Алекс — обажда се Кит от стола си, а после се изправя уморено.
	_Мамка му_, изглежда изтощена. Изглежда така, сякаш не е спала или не се е хранила от дни; бледата кожа под очите й, почти прозрачна, дори когато е добре, е полилавяла от умора. Приковавам поглед в Алекс, опитвайки се да го изпълня с толкова укор и осъдителност, колкото съм в състояние. Защо не я храни, не се грижи тя да спи?
	_Сякаш имаш някакво право_, помислям си.
	Кит застава до брат си и полага успокояващо длан над лакътя му, което, забелязвам, го кара да стисне юмрук до тялото си. Не съм недосегаем за подобна демонстрация на агресия; част от мен иска да изкара целия си гняв, цялото си раздразнение върху този тип, държащ се така, сякаш е неин закрилник, сякаш аз съм големият лош вълк, дошъл да срине къщичката й. Усещам я толкова близо до повърхността, тази взривоопасна интензивност, която е под кожата ми почти всеки ден от тийнейджърските ми години. Само че няма да го причиня на Кит. Няма да направя всичко това още по-лошо.
	— Ще говоря с него — вдига очи към Алекс, който обхожда лицето й с разтревожен поглед.
	— Не е нужно да го правиш.
	— Знам. Ала така ще бъде по-бързо. Аз ще се погрижа за това.
	_Така ще бъде по-бързо._ По-бързо, ясно ми е, че има предвид, ще ме накара да се махна от болницата, от главата, от живота й. Усещам, че ми се повдига.
	Алекс кима, поглежда ме яростно и се отдалечава по коридора. Само че сяда няколко места по-близко, отколкото беше преди; държи ни под око.
	Когато ме поглежда, Кит е изтрила всяка следа от разпознаване от лицето си. Бих могъл да бъда който и да било; бих могъл да бъда поредният болничен служител, някого, с когото просто иска да се оправи и да се отърве.
	— Кит — започвам, но въпреки че не съм мислил за нищо друго, освен за нея, откакто излязох от вкъщи, изобщо не съм помислил какво ще й кажа, когато я видя така пребледняла под флуоресцентното осветление, изглеждаща толкова дребничка и уморена, и _приключила_ с мен. — Как е баща ти?
	Тя скръства ръце на гърдите си, ала това не е предизвикателен жест — по-скоро опит да се стопли или да се овладее. Опитва се да не рухне.
	— Все още не се е събудил. Ще знаем повече, когато това стане.
	— Вече… Лекарят добър ли е? Отговаря ли на всичките ви въпроси? Защото понякога помага, ако…
	— Лекарката е много добра — прекъсва ме тя. — Много отзивчива.
	— Това е хубаво — казвам тъпо.
	— Бен. Не знам как си научил, но…
	— Зоуи ми каза. — Кит стисва зъби и аз разбирам, че Зоуи е нарушила дадената дума, че е направила точно каквото Кит я е помолила да не прави. Ала това ми вдъхва странна надежда — че Зоуи го е направила, че ми повярва достатъчно, за да ми каже къде е Кит. — Не й се сърди.
	— Не й се сърдя — сопва се тя, а после си поема дълбоко въздух. — Слушай, това е нещо семейно. И знам, че си дошъл отдалеч, но… наистина бих предпочела да си тръгнеш.
	Обхождам лицето й с поглед, търсейки нещо, _каквото и да било_, което да ми покаже, че лъже себе си или мен.
	— Кит, трябва да знаеш…
	— Не — отсича тя, ехо на брат си. — Не трябва.
	Има право — не е длъжна да ме изслуша, да чуе обяснението ми за Джаспър, за това как му казах за Сингх, преди между нас двамата да се бе случило нещо, преди да си дам сметка накъде отиват нещата. Тук, на това място, се съмнявам, че я е грижа, или поне, че може да си позволи да я е грижа, не и докато баща й не е вън от опасност.
	— Просто ми позволи да бъда тук с теб. Толкова се тревожа…
	— Знаеш ли какво, Бен? Съжалявам за това; съжалявам, че се тревожиш. Знам, че е трудно. Ала тук не става дума за теб. Случва се с мен и аз избирам кого искам до себе си. Аз решавам. И това не си ти. Наистина, ама наистина не си ти.
	— Ще сторя, каквото поискаш — настоявам. — Ще чакам навън, ако предпочиташ, или пък просто… ами ако си намеря хотел? И ти можеш да се обадиш, ако поискаш…
	Млъквам, усетил как нещо жестоко се гърчи в гърдите ми. Това ми е познато, правил съм го и преди. Умолявал съм по същия начин преди много години и това беше най-ужасният ден в живота ми, по-ужасен от деня, в който ме арестуваха. Част от мен не я е грижа и иска да продължа, докато не изгубя всеки помен от достойнството си. Ала една друга част? Тя сякаш се вледенява, покрита от тънка коричка скреж, и аз изпъвам гръб.
	Кит ме гледа изпитателно, в тъмните й очи припламва нещо. После обаче ги навежда и поклаща бавно глава.
	— Няма да поискам. Не мисля… не мисля, че ще поискам да те видя отново. Това, което се случи с „Бомон“ и доктор Сингх, е наистина ужасно и ще трябва да го осмисля, когато нещата… — Не довършва мисълта си и аз знам защо. Когато си в болницата с някого, когото обичаш, ставаш суеверен — търсиш дърво, на което да чукнеш, иска ти се да кажеш _не урочасвайте нещата_ на всеки лекар или сестра, които обещават възстановяване. Брадичката й потреперва за частица от секундата и аз инстинктивно протягам ръка към нея, но тя извръща тяло, съвсем лекичко. Съвсем лекичко, така че да не мога да я докосна. — Ала не трябва да осмислям кой знае колко, за да знам, че не мога да ти вярвам. А точно сега… имам енергия само за хора, на които мога да вярвам.
	И именно тогава го усещам, усещам как гърлото ми се свива… не заради мен. А заради нея, заради това колко дребничка изглежда, колко наранена. Преглъщам веднъж, два пъти, за да потисна това чувство, и онова, което го измества, е грозно. Тънката коричка скреж се вкоравява, превръща се в нещо друго, нещо, което не искам Кит да види. Само че съм като вкаменен на мястото си. Гледам я и не съм в състояние да понеса мисълта да си тръгна и да я оставя тук.
	Не се налага да го правя обаче.
	Защото Кит си тръгва от мен.

	* * *

	Някой друг, някой с малко повече оптимизъм или пък някой, който не е видял погледа в очите на Кит, когато ме забеляза, навярно би останал наблизо, би изчакал нещата да отшумят. Но не и аз.
	Не си вземам хотелска стая. Не оставам прекалено дълго на летището.
	Прибирам се у дома.
	Това сякаш е най-дългият ден, сякаш вече трябва да бъде утре, но Джаспър ми се обади рано тази сутрин, а когато слизам от последния си полет, още няма полунощ. Не отивам право вкъщи обаче. Отивам в склада; по това време на денонощието мястото е точно толкова тъмно и зловещо, колкото си мислеха децата, когато бях малък. Влизам, изключвам алармата и се отправям към офиса, където работех над старинния балтийски полилей. Сглобен е някъде до половината, най-големите парчета вече са на мястото си, така че виси стабилно от кукичката, на която съм го окачил. Всеки ден, когато съм тук, сглобявам още мъничко.
	Онова, което искам да направя, което инстинктът ми нашепва, е да грабна бейзболната бухалка, която татко държи под бюрото си (отпреди да инсталираме аларма), и да направя полилея на пух и прах. Да гледам как парчетата се пръсват, да чуя звука, който ще издадат, да усетя как хрущят под обувките ми.
	Онова, което правя вместо това, е да го откача от кукичката, не толкова предпазливо, колкото би трябвало, и да го отнеса в източното крило на горния етаж, гробището, където го намерих. Не си правя труда отново да го окача; просто го оставям на пода и пластовете се сгромолясват един в друг, кристалчетата издрънчават, когато се удрят едно в друго, в земята. Връщам се в офиса, вземам подноса с липсващите части, които съм успял да намеря, и отнасям и него на горния етаж. Отново потискам надигналия се в мен порив — да ги разпилея навсякъде, така че да е почти невъзможно отново да открия всички парчета в тази бъркотия. Вместо това го оставям до полилея; може би един ден Ривър ще се качи тук, ще го намери и ще се заеме с него вместо мен.
	Дълго оставам в тази стая. И не правя нищо, освен отново и отново да изживявам агресията си в главата си. Тук, където има толкова много неща, които бих могъл да унищожа, да строша, да смажа на прах. Тялото ми е неподвижно, ала усещането е като на навита докрай пружина — представям си освобождаването, което ще изпитам, ако грабна тези прозоречни рамки ги разбия върху скрина в ъгъла. Чувам как дървото се троши, усещам треските, забиващи се в ръцете ми. Бих могъл да преобърна скрина и той ще се стовари на пода с удовлетворяващ трясък; би разтърсил всичко тук. Усещането би било наистина прекрасно. Само че аз вече не правя това. От години не съм този човек.
	Не мога обаче да се отърся от чувството, че онова, което причиних на Кит, много прилича на представите ми — току-що изпотроших нейната стая, нас. Хвърлих се безразсъдно първия път, когато я срещнах, безразсъден бях и в отношенията си с нея — твърде дълго изчаках да се откажа от случая й; не споделих достатъчно с Джаспър, когато най-сетне го направих. Влюбих се твърде бързо и твърде силно, казах й, че я обичам, твърде скоро. Нахълтах в онази болница, не знаех какво да кажа. Държах се като дръзкото безотговорно хлапе, което бях и което положих такива усилия да надрасна.
	След известно време слизам по стъпалата, включвам алармата, заключвам. Толкова съм уморен, че едва си спомням пътуването до къщата на татко, само че се ужасявам да си легна, да затворя очи и да видя Кит. Така че изпитвам нещо подобно на облекчение, когато откривам, че татко е буден и ме чака — може и да не ми се говори, но поне имам оправдание да отложа въртенето в леглото, което ме очаква цяла нощ.
	Седи в креслото; отново е сложил табличката с частите от часовник пред себе си, ала този път използва и двете си ръце — лявата е несигурна, бледа, малко по-слаба от другата, но иначе татко изглежда почти както винаги, почти така, сякаш изобщо не съм бил тук.
	Струва ми се правилно.
	— Останал си до късно.
	— Това е моята реплика, хлапе.
	Сядам на дивана срещу него и прокарвам ръка по лицето си.
	— Всичко съсипах, татко.
	— Дай да чуем.
	Не вдига очи от часовниковите части, ръцете му не спират работата си.
	Представям му съкратена версия — какво споделих с Джаспър за Кит и доктор Сингх, докато все още работех по случая й, какво направи Джаспър с информацията, без да ми каже преди това, какво си мисли сега Кит за връзката ни, защо съм бил с нея.
	— А сега баща й е болен и днес аз… летях чак дотам, опитах се да бъда с нея, да й кажа, че не го направих аз, това с „Бомон“, но…
	— Тя вероятно не е в настроение да го чуе — заявява татко прозаично. — Вероятно се тревожи за баща си твърде много, за да чуе каквото и да било, което имаш да й казваш.
	— Знам — отпускам глава.
	— Може би е трябвало да останеш. Да си наемеш стая наблизо, в случай че има нужда от теб.
	Вдигам глава против волята си и го стрелвам с остър поглед, ала само защото предложи нещо, което бях прекалено голям страхливец, за да направя.
	— Няма да я преследвам, татко. Тя ми заяви, че не ме иска наблизо.
	— Не е лесно.
	По дяволите, не съм в настроение за това. Не съм в настроение за странния, монашески подход към даването на съвети, в който не казва почти нищо, а от мен се очаква да изровя отговорите в мълчанието.
	— Така или иначе, не мисля, че съм правилният мъж за нея. Тя се е установила тук, има си живот, а след няколко дни аз трябва да се прибирам. Връзката от разстояние нямаше да се получи. Беше нещо временно. Ние не… не си пасваме наистина.
	Татко изпръхтява, с насмешка, подигравателно.
	— Не ставай идиот, Бен. Аз бях женен за някого, с когото не си пасвах, и това, което имаш ти с Кит, не е същото. Може и да не успееш да оправиш нещата между вас, но не ми пробутвай някакви глупости за това, как не си си пасвал с нея. Знаеш, че си пасваше.
	Наистина го знам. Ала точно сега искам да продължа да лъжа себе си. Искам да се преструвам, че в неделя вечерта ще се кача на самолета, ще се върна към живота си в Хюстън, ще спя в голямото си легло с две възглавници и твърд матрак и изобщо няма да мисля за Кит. Искам да се преструвам, че ще бъде лесно в един момент просто да й се обадя, за да проверя дали е добре, а после да продължа живота си така, сякаш никога не съм се влюбвал в нея.
	Сякаш никога не съм си помислял да си създам цял един различен живот заради нея.
	— Значи ще си тръгнеш — казва татко и аз го поглеждам.
	Все още е забил очи в часовника. Думите не са изречени осъдително и това е съвсем в негов стил. Същият беше и когато обявих, че отивам в Тексас, че ще се преместя там, след като приех работата в „Бомон“. Винаги съм се чудил дали тогава си е мислил, че би трябвало да остана, да поема склада, да бъда по-близо до него. Ала той се е справил добре и без мен; създал си е цял живот без мен, с Шарън и работата. Обича ме, но не се нуждае да бъда тук.
	— Трябва да си лягаме — казвам и отивам при него, следейки движенията му, докато той се изправя, въпреки че вече използва всички упражнения за стабилност, които научи от физиотерапевта.
	Когато слага ръка около раменете ми, докато поемаме към стаите си, знам, че сега той се опитва да се грижи за мен.


>	Глава 19
>	Кит

	През следващите три дни животът ми се състои от престояло кафе, скапана болнична храна и дълги, неловки мълчания, възцарили се между мен, Алекс и Кандис, нарушавани от време на време от някой лекар или сестра. С Алекс сме си взели стаи, отделни стаи, в най-близкия до болницата хотел и той дори не се хаби да спори, когато аз плащам. Нощем един от трима ни остава при татко, а другите се пръсват по стаите си. Аз спя по-добре седнала в стола до леглото на татко, отколкото през двете нощи, които прекарвам в хотела — там е прекалено тихо, аз съм прекалено сама. След първия ден непосредствената опасност за живота на татко отминава и това оставя място за всичко останало — мисли за работата ми, за доктор Сингх. За Бен.
	Ако имам късмет, Бен никога няма да научи какво ми струваше да го отпратя. Да не рухна в прегръдките му, да вдъхна познатата му миризма, да притисна цялото си същество към топлотата му и да плача, докато не ми останат сълзи. Ала истината е, че макар да бях ужасена за татко, макар да бях в състояние на вцепеняващ шок… онова, заради което бях на ръба на сълзите, бе станалото с работата ми, онова, което Бен беше направил.
	Кандис е точно каквато си я представих, когато татко ми каза, че ще живее с някого, само дето косата й е може би дори още по-огромна; тупирана е отпред по начин, от който ми се иска да я снимам и да я изучавам с научна цел. Ала през последните два дни, които прекарахме заедно в тясната болнична стая на татко, научих някои неща за нея.
	Не са обикновени неща като това къде работи, дали има деца или пък откога са заедно с татко — настроението в стаята е прекалено напрегнато, прекалено мрачно за подобни разговори. Ала нещата, които научих, са важни. Кандис си води бележки, когато лекарите и сестрите минават на визитация, защото, казва ни, това е толкова много информация. Когато излезе за час, за да си вземе душ, се върна с пухкаво одеяло, което сама е изплела за татко; то му е любимото, обяснява и въпреки че е направо ужасно, очевидно е права, защото татко, който едва отваря очи, все пак успява да го стисне между ръцете си като дете. Кандис донася и малко радио, настройва го на станция, която пуска „златни хитове“, и го оставя да свири тихичко на шкафчето до леглото на татко. И го гледа — не със сбърчено чело и напрегнато, леко ядосано внимание, което се излъчва от Алекс, а с търпелива, съсредоточена загриженост, ръцете й — обикновено сключени в скута.
	Именно тези неща ме карат да си мисля, че би трябвало да положа усилие да я опозная по-добре — след онзи първи телефонен разговор преди седмици дори не съм говорила с татко за нея, но имам чувството, само като я наблюдавам, че тя не е нещо временно. До събота следобед най-лошото вече е отминало — лекарят ни казва, че ударът е бил лек и през няколкото часа на ден, в който татко е буден, той минава успешно всички тестове, макар че има афазия (проблеми с говора), която не е сигурно дали ще се оправи. Изслушваме дълги, плашещи лекции за риска, който съществува, ако продължи да пуши; един терапевт идва, за да обсъди с нас как да се справим с проблемите от абстиненцията. Ала напрежението на онези първи няколко часа го няма и докато Алекс излиза, за да ни донесе нещо за хапване, аз решавам да се опитам да поговоря с Кандис за нещо различно от непосредствените грижи за татко.
	— Е, значи с татко сте се запознали в църквата.
	Кандис вдига очи от судокуто, което решава; има цяла книжка с тях и ги решава периодично, докато сме тук, и до този момент аз го предпочитам пред това да се опитва да завърже разговор.
	— Така ли ти каза?
	О, страхотно. Би трябвало да се досетя — църквата на татко е масата за зарове. Не казвам нищо.
	— Е, предполагам, че наистина се запознахме в църквата. Събиранията ни се провеждат в мазето на „Свети Кристофър“.
	— Вашите… Какви срещи?
	— Анонимни алкохолици. Не знаеше ли?
	— Знам, че баща ми е алкохолик. Наред с други неща. Ала не знаех, че посещава срещи на Анонимни алкохолици.
	— Запознахме се там преди, ами, преди около осем месеца.
	— Осем _месеца_?
	— Аха — потвърждава Кандис. — Е, баща ти идва на срещите. И не пие или поне не пие от пет месеца насам — в началото на няколко пъти се отклони от правия път. Не съм сигурна обаче дали е приел много от нещата в програмата. Като например да изкупи вината си пред хората, които е наранил.
	— Аха.
	— Знам, че е наранил и теб, Екатерина. — Начинът, по който изрича името ми, е прекалено рязък; „е“ звучи почти като „и“.
	Поглеждам към татко в болничното легло, с хлътнали бузи и набола сива брада, потънал в тежък сън. Не искам да говоря за това, докато е в подобно състояние, струва ми се нелоялно. Кандис обаче очевидно не страда от подобни скрупули.
	— Много говори за вас, деца. За грешките, които е допуснал с вас.
	_Не говори за това с мен_, помислям си, но не го казвам. Вместо това се опитвам да сменя темата:
	— Защо се премести да живее при теб?
	— Аз го предложих — казва тя най-спокойно. — Мястото, където работи, е по-близо до моето жилище…
	Вдигам ръка.
	— Извинявай, той работи?
	В този момент ми се струва, че се опитва да ме предизвика да бъда нелоялна, да се ядосам, пускайки тези малки бомби, разкриващи части от живота на баща ми, за които не знам нищо. Татко и преди се е хващал на работа, но не и откакто с Алекс се изнесохме окончателно от вкъщи. Като се има предвид, че и двамата му изпращаме чекове, би било хубаво да знаем, че и сам би могъл да допълни издръжката си.
	— Аха. В едно химическо чистене в града. Четири дни седмично и преди това да се случи, тъкмо бе започнал да се учи как да борави с някои от гладачните машини.
	— Е, това е… това е просто страхотно, предполагам.
	Размърдвам се в стола и посягам към дистанционното на телевизора върху перваза. През по-голямата част от времето го държим изключен, но точно в този момент не ме е грижа каква глупост показват — нуждая се от нещо, което да отвлече вниманието ми.
	— През последните шест месеца спестява парите, които двамата с брат ти му изпращате.
	Трябва отново да погледна към татко, да си напомня, че е наистина отвратително да се ядосваш на човек в болнично легло. Получава се само донякъде.
	— Е, Кандис, това е страхотно за него. Навярно би могъл да ги използва, за да плати болничните си сметки.
	Напълно ми е ясно, че това е абсурдно още докато го изричам; аз ще платя и последната болнична сметка и няма да допусна никакви възражения.
	— Искаше да ви ги върне на първата си годишнина без алкохол.
	Тези думи вероятно би трябвало да ме изпълнят с топло, умилително чувство; навярно би трябвало да празнувам факта, че татко е достигнал точка в живота си, в която е в състояние да мисли за подобен жест. Вместо това ме обзема _гняв_ да науча, че е имал напредък, че се е справял по-добре с живота си и е планирал да направи някакъв голям жест към мен и Алекс, когато онова, което ние бихме искали всъщност, е малко повече добрина. Може и да е прогрес, но въпреки това е егоистично, остава си напълно в стила на онзи баща, когото познавам, избиращ онова, което му е приятно в момента. Прилича ми повече на облог, който е направил със себе си, отколкото на истинска решимост да се промени.
	— Знаеш ли, че има проблем с хазарта?
	Въпросът ми прозвучава толкова рязко, толкова сприхаво. Сякаш се опитвам да се _докажа_ пред нея, да й го върна за всички тези неща, които знае за татко, с нещо мое, дори и да е нещо ужасно.
	— Знам го — отвръща тя. — Не е играл хазарт от нощта, в която за последен път пи алкохол.
	— Няма да е зле да се увериш, че действително е така. Страшно го бива да го крие. И никога не издържа дълго.
	Кандис се покашля. И тя има хрипливата кашлица на пушач.
	— Ти си добър човек, Екатерина, щом си дошла — казва и ме изненадва. — Моите деца изтърпяха доста заради мен и не мисля, че някога ще ми простят. Не съм тук, за да защитавам баща ти пред теб. То е нещо, което трябва да свърши сам, и знам, че не се справя особено добре. Но мисля, че се опитва.
	Не знам какво да отговоря на това. То е просто… такава _бъркотия_, това с татко; хаотично, противоречиво и ужасяващо; ненавиждам, че е болен, и ненавиждам, че това ме плаши толкова, мисълта, че може да умре. Но съм му и ядосана — за това, че през последните осем месеца се е взел в ръце и все пак беше най-вече труден и своенравен с мен и Алекс, заради всички години преди това, в които дори не се опитваше да се вземе в ръце. Ядосана съм, задето не вярвам на нищо от онова, което Кандис ми казва, нямам доверие нито на нея, нито на татко и най-вече съм ядосана, защото това недоверие може би говори точно толкова за мен, колкото и за тях.
	— Хей — казва Алекс, появявайки се с пликове с храна от близкия магазин за багели*, и слава Богу, защото колкото и неловки да са нещата между нас в момента, не е по-лошо от ситуацията, в която се забърках с Кандис.
	[* Багели от bagels на англ. Питка с дупка. — Бел.ел.кор.]
	— Защо не вземете обяда си и не излезете да хапнете навън? — предлага тя. — Денят е толкова хубав, а ние всички сме се затворили тук. Вървете първо вие, а когато се върнете, и аз ще изляза за малко.
	„Сигурна ли си?“, пита Алекс в същия миг, в който аз казвам: „О, не, не е нужно“. Споглеждаме се и аз въртя очи, и се надигам от стола си.
	— Обади ни се, ако дойде лекарят! — помолвам я.
	— Разбира се — обещава тя.
	Алекс прекосява стаята, за да й даде един от сандвичите, които е купил, а после поспира, за да погледне татко. Изпъва чаршафите около спящото му тяло — бърз, експедитивен и отново — онова смътно раздразнение от всичко. Това извиква неканени мисли за Бен в главата ми. На няколко пъти ми спомена колко е трудно понякога да се грижи за баща си, колко упорит и своенравен може да бъде той в някои случаи, особено по време на дългия процес на възстановяването. Ала пред Хенри Бен винаги беше търпелив и мил, никога — снизходителен. Гледаш го и си мислиш: _не иска да бъде никъде другаде_.
	Не е справедливо да съдя Алекс по същите критерии. Зад грубоватите грижи на брат ми се крие доброта или поне осъзнаване на човещината на татко. Понякога забравям, че Алекс е прекарал години сам с татко, преди аз да се родя, и връзката му с него е различна от моята. Готова съм да се обзаложа, че цялото това изживяване е трудно за него по един различен начин. Нещата между нас тези дни са доста предпазливи и ме обзема внезапна решимост да ги оправя, каквито и да са, защото сме семейство, баща ни е болен и колкото и абсурдно влудяващо да е, без Бен се чувствам по-сама, отколкото съм била от години.

	* * *

	Намираме си сравнително тихо местенце на една дървена пейка под огромен кестен, с големи, лятно зелени листа. Въздухът е тежък, слънцето — прекалено ярко, но въпреки това е приятно; не бях осъзнала колко са ми омръзнали сухият болничен въздух и флуоресцентното осветление. И двамата седим, извити на една страна, така че да подредим храната си върху пейката между нас, и това ми напомня за многобройните ни пикници в дневната, разхвърляни и хаотични, и все пак — успокояващи.
	— Благодаря ти — казвам, след като и двамата сме отхапали няколко залъка и аз отчаяно искам да наруша мълчанието.
	Той свива рамене в отговор и избърсва устата си с евтината хартиена салфетка.
	— Как върви къщата? — пита и аз знам, че това е маслинената му клонка, този опит за разговор.
	— Добре. Изскочиха някои неочаквани ремонти на горния етаж — казвам и преглъщам нова вълна от болка при мисълта за мазилката, за деня, когато Бен ме целуна за първи път. — Ала всичко е вече наред. Много скоро трябва да се заловя с кухнята.
	Още докато го изричам, в главата ми нахлуват неканени мисли, от които стомахът ми се свива: дали изобщо ще бъда къщата, дали няма да бъда принудена да се преместя, за да помогна на доктор Сингх.
	— Това е страхотно — казва той.
	Мой ред е, но е по-трудно, отколкото предполагах. Тук съм, за да се опитам да оправя нещата, но все още съм сърдита за миналия месец. С такова нетърпение очаквах да му покажа и най-малката дреболия в къщата си, да чуя мнението му, да видя как се радва за мен. А ето че сега изобщо не ми се говори за нея, най-малко пък с него. Дали е, за да защитя нещо, което е важно за мен, или за да го накажа, е твърде сложен въпрос, за да му намеря отговор, когато съм толкова недоспала.
	Сменяме вяло различни теми, които не водят доникъде — какво мислим за лекаря на татко, споделените ни впечатления от Кандис, дори, Господ да ни е на помощ, времето. И двамата сме направили на топка остатъците от обяда си и аз ги пъхам в торбичката за отпадъци, когато Алекс улавя ръцете ми и казва:
	— Тул Кит.
	Навеждам очи, давайки си минутка, за да се преборя с напиращите в тях сълзи.
	— Да?
	— Трябва да ти се извиня за миналия месец. За всичко, което казах и задето си тръгнах по този начин.
	Една от сълзите, които се опитвам да преглътна, успява да се търкулне по бузата ми и аз я избърсвам сърдито. Няма друг в живота ми, който да е в състояние да ме разплаче по този начин — толкова много искам да бъда корава пред него, да го накарам да се гордее с мен, да му се опълча, когато, както сега, моментът го изисква. Ала с Алекс аз винаги съм слабата връзка, хлапето, онази, за която той трябва да се грижи, и сълзите ми рукват от най-малкото нещо. Искам да му кажа, че би _трябва_ да съжалява, че от онова, което каза, наистина ме заболя и че може и да съм сбъркала, предлагайки му пари, но единственото, което исках, бе възможност да му покажа колко е важен за мен. Знам обаче, че опитам ли се да изрека всичко това, гласът ми ще бъде слаб и пропит със сълзи, така че отговарям просто:
	— Благодаря.
	Той взема пликчето с отпадъци от мен и става, за да го изхвърли в кошчето край пътеката. Предполагам, че сме приключили, така че си вземам чантата, но Алекс се връща и сяда до мен, слагайки ръка върху облегалката на пейката. Зарейва поглед към паркинга и мълчи толкова дълго, че започвам да си мисля, че няма да каже нищо, че може би просто иска да се наслади на тишината за известно време… или пък ми дава минутка, за да се овладея.
	— Знаеш, че поемам доста рискове в работата си — казва той най-сетне. — Онази работа в Южна Африка беше поредица за пренаселеността на затворите. За насилието там, огнищата на туберкулоза, които са имали.
	Стомахът ми се връзва на възел, докато го слушам. Знам каква работа върши, но той рядко говори за нея — обикновено научавам по-късно, когато видя някоя от снимките му, и дотогава вече знам, че е на сигурно място, извън опасност.
	— Добре ли си? — успявам да попитам.
	— Да. Ала когато бях там, си помислих… открай време се имам за достатъчно корав тип, за да върша онова, което върша. Именно към това се стремя, откакто си тръгнах от вкъщи. Нищо познато.
	— Знам. — Не искам да чуя отново същата реч, не искам да се опита да ми обясни какво има предвид по по-мил начин. — Чух те. И разбирам защо би го искал след всичко.
	— Не мисля, че разбираш. Мисля, че всъщност ти си тази, която избра по-трудния, по-храбрия начин. Аз бях свикнал с хаос и продължих да живея, заобиколен от хаос, просто по-интензивна версия. По този начин мога да го гледам как се случва иззад камерата, но не трябва да се опитвам да разчистя последиците. Това, което ти направи, Кит… ти си най-храбрият човек, когото познавам. Начинът, по който се разкриваш пред хората, по който си създаде дом. Направи именно това, което никой от нас не бе научен да прави.
	— Но ти направи…
	— Не съм — прекъсва ме той. — Знам какво казах миналия месец, ала всъщност никога не съм създавал дом за теб. Просто правех така, че да не затънем. И не казвам, че това не беше хубаво, особено за дете, но никога не направих това, което стори ти. Така че съжалявам. И толкова много се гордея с теб.
	Подчертава тази част, като удря бедрото си с юмрук.
	Ами… ще му се наложи да почака доста дълго, преди да проговоря, защото едничката изплъзнала ми се сълза се превръща в порой и аз съм принудена да се приведа напред и да подпра лакти на коленете си, за да уловя главата си в шепи. Алекс слага топлата си длан на рамото ми и го стиска, и в този малък жест аз усещам всичко, което Алекс е сторил и е искал някога за мен; усещам безрезервната му подкрепа и утеха, самопожертвователността, която е била необходима, за да ме изчака да порасна достатъчно, за да може да отиде да живее собствения си живот. Алекс винаги е бил всичко, което баща ни не можа да бъде.
	Но може би аз не бях. Може би въпреки онова, което казах на Алекс, когато се скарахме, бях очаквала нещо; мислела бях за себе си и за това, което би доставило удоволствие на мен. Исках да му дам пари при моите условия, исках аз да решавам вместо него.
	— Аз също съжалявам — казвам му, когато най-сетне успявам да си поема дъх. — Толкова съжалявам за парите.
	— Кит — заявява той, преди да успея да продължа. — Казах да — не бива да се чувстваш виновна заради парите.
	— Не — обяснявам, — съжалявам, че се опитах да ти ги натрапя. Алекс, истината е, че част от тези пари винаги ще бъдат отделени за теб. — Хвърлям му поглед, за да го накарам да замълчи, когато ми се струва, че се кани да възрази. — Защото ти си ми брат и нищо не би ме направило по-щастлива от това да мога да се погрижа за теб, ако някога пожелаеш да го направя. Но ако никога не го поискаш, това също е окей. Стига само ти да си щастлив. Стига само да водиш живота, който ти харесва.
	— Това правя — уверява ме той. — Засега това правя.
	— Радвам се. — И _наистина_ се радвам. Той ми липсва, но се радвам. И може би за първи път осъзнавам, че е възможно да изпитваш и двете едновременно.
	— Всичко между нас окей ли е, Тул Кит? — пита той и ме разтърсва, нежно и закачливо, с ръка върху рамото ми.
	Аз се притискам към него и вдигам ръка, за да докосна неговата.
	— Всичко е наред.
	Хубаво е онова, което си казахме — то е като някого, когото си изгубил, да се завърне неочаквано при теб. Ала все още имам чувството, че нещо липсва, че в мен зее огромна празнина. Въпреки начина, по който ме вижда Алекс, точно в този момент не се чувствам особено храбра. Все още мисля, че бих извървяла цялото разстояние до дома си пеша само за да се махна от тази болница и ситуацията с татко и Кандис. Иска ми се да си бях у дома или на микроскопа. И повече от всичко ми се иска да не бях отпратила Бен… да не ми беше дал причина да го направя.
	— Онзи тип ли е? — пита Алекс, защото ето колко добре ме познава дори сега. Знае, че нещо не е наред. — Защото проблемът не си ти, задето не искаш да приемеш работата. Това, което направи той, е долно.
	Алекс знае само най-основното за станалото с Бен — в един момент, през онази първа сутрин, преди Бен да се появи, Алекс ме попита в един от неособено сполучливите опити за разговор, докато чакахме татко да се събуди, какво е станало с експерта за подбор на персонал, когото Зоуи беше споменала.
	— Започнах да излизам с него — отвърнах. — А той се опита да ме изтъргува в компанията си зад гърба ми. — Почти незабавно ме беше заляло чувство на вина и се бях опитала да си взема думите назад: — Искам да кажа, мисля, че е станало това — добавила бях, ала вредата вече беше нанесена и ето защо Бен получи онова ледено посрещане, когато се появи.
	Затварям очи при мисълта за лицето му, начина, по който ме беше погледнал. _Ще сторя каквото поискаш_, бе казал.
	— Знаеш ли, това между татко и Кандис — казвам, променяйки темата или поне си мисля, че променям темата.
	— Аха. — Алекс въздъхва примирено — споделя всички мои съмнения.
	— Знае какъв е. Знае, че има проблеми с пиенето и с хазарта. Знае, че не го бива особено в борбата с тях.
	— Все още е рано. Може да стане по-добър в това — казва Алекс и е изненадващо това великодушие, може би още един знак колко различни са отношенията, които двамата имаме с баща ни. Може би Алекс по-дълго е хранил надежда за татко, докато аз много рано се научих да съсредоточавам цялата си надежда върху брат си, онзи, който в действителност правеше всичко за семейството ни, онзи, който никога не объркваше нещата.
	— Искам да кажа, наистина не разбирам. Тя също има проблем с пиенето. Защо би избрала някой, който може да провали нейната трезвеност?
	— Друг вид храброст, предполагам — отвръща Алекс.
	— Или глупост.
	— Или това.
	— Бен ме накара да се замисля дали да не се преместя в Тексас — избъбрям. — За частица от секундата си казах: _може би не би било толкова зле, стига да сме заедно_.
	Не са еднакви неща, това, което Кандис рискува заради татко, и онова, което за миг си помислих да рискувам заради Бен. Ала разговорът с нея ме кара да си мисля колко _слаба_ бях с Бен, как първия път, когато той ме вкара в леглото, си казах, _то е като да съм си у дома_. Знам, че не става така… знам, че каквото и да говорят хората, никой човек не може да бъде твоят дом. Домът е нещо сложно, многопластово; домът е хората, които обичаш, но също така места, които познаваш добре и които обичаш да посещаваш, неща, с които се заобикаляш, защото ти вдъхват чувство на безопасност и утеха. Домът е нещо твърде голямо, за да може един човек да бъде дом за другиго — ето какво причини той на Алекс, всички онези години, в които трябваше да бъде дом за мен.
	Алекс понечва да каже нещо, но аз го изпреварвам:
	— Това е глупост. Всичко, за което съм се трудила? Приятелите ми, работата ми? Всичко, което съм си изградила там сама? _Глупаво._
	— Не знам какво да ти кажа, Кит. Невинаги е глупаво да искаш да бъдеш с някого, не че знам много по този въпрос. Но този тил… не и този тип, не и ако не можеш да му имаш доверие.
	— Ако не приема работата, може би прецаквам приятеля си. Моят ментор.
	— Ако наистина ти е приятел, Кит, ще разбере, че не искаш да приемеш. Не му дължиш нищо. — Замълчава за миг и сякаш се замисля над това, което каза току-що. — Имам предвид, не му дължиш толкова много, колкото очевидно обмисляш.
	— Той ми даде шанс — казвам. — Даде ми работата, която обичам. Прие ме в семейството си.
	— Кит. — Алекс обвива ръка около рамото ми. — Май не ме чу преди малко. _Ти_ постигна всичко това — ти превърна себе си в човек, на когото някой би искал да даде шанс. Превърна себе си в човек, когото някой би искал да приеме в семейството си. Това няма да се промени само защото си отказала едно предложение за работа.
	Не знам дали Алекс прекалено опростява всичко, но точно сега не ме е грижа. Искам да вярвам, че нещата могат отново да станат както някога, преди тази каша с „Бомон“. Преди аз вярвах в живота си, в изборите, които бях направила. За първи път се чувствах така установена в живота си… сякаш най-сетне имах контрол над онова, което ми предстоеше. Чувствах се в безопасност. И ненавиждах това, че Бен ме беше накарал да се усъмня в тези избори, в този контрол, дори за миг.
	Истината е, че всъщност не знам доколко Бен е замесен в предложението на „Бомон“. Не знам дали мога да му вярвам. Вярвам на Алекс, тъй като е единственият член на семейството ми, взел участие в отглеждането ми. Вярвам на Зоуи и Гриър, но ги познавам от години и те винаги са насреща за неделните ни закуски, скъсванията с мъже и произволните ни събирания за оплакване. Вярвам на доктор Сингх, защото той винаги е на моя страна, защото ме оставя да върша онова, което обичам, при обстоятелства, с които мога да се справя. Аз просто… не _знам_ за Бен, не и наистина. Не знам какво ще каже, ако му дам възможност да ми обясни за „Бомон“ и предложението към доктор Сингх.
	Но може би проблемът е, че с Бен не мога да вярвам на себе си. Не мога да си вярвам да видя голямата картина, да видя какво е най-добро за мен. Когато съм с Бен, мисля за _него_ — той се превръща в човека, за когото съм готова да се преместя, заради когото бих рискувала дома си. А това е нещо, което не мога да направя дори при мисълта никога вече да не го видя, да се чувствам така, сякаш някой е забил игли между ребрата ми, пробил е дробовете ми и не мога да дишам. Това чувство ще отмине след известно време. Трябва да отмине.
	— Най-добре да се връщаме.
	Ставам от пейката и се отправям към болницата, преди Алекс да успее да ме спре.


>	Глава 20
>	Бен

	Когато се преместих в Тексас, не ми липсваше нищо от дома. Бях положил толкова усилия, за да си тръгна; дотам се бях съсредоточил върху едно различно бъдеще, че през последната си година като че ли нарочно се опитвах да направя света около себе си безцветен, да виждам всичко като плоско, скучно, задънено. Отидох в Остин и се потопих в живота там. Обявих тексаското барбекю за най-хубавото, станах запалянко на „Лонгхорнс“ и пиех тексаско уиски. Когато след колежа се преместих в Хюстън, си заповядах да не обръщам внимание на клаустрофобичното усещане от всички онези магистрали и небостъргачи и се хвърлих в корпоративния живот на града. Мислех си за дома не с презрение, а с нещо като откъсната носталгия; мислех си за него като за дома на татко, не моя.
	Ала сега всичко ми липсва. Липсва ми това как въздухът е някак си по-тежък, по-влажен дори когато не вали. Липсва ми провлаченият начин, по който говорят всички, различен от по-бързия, по-рязък акцент, който се долавя в гласовете тук. Странно е, но ми липсва влажната миризма с лек дъх на плесен в склада, усещането за наслоена прах в дрехите ми в края на деня. Липсва ми пърженият костур на „Бети“. Татко и Ривър ми липсват толкова, че се обаждам на татко всеки ден, откакто се прибрах. Казвам, че е, защото искам да видя как е, да се уверя, че е добре сега, когато се предполага да си е върнал напълно силите, но и двамата знаем, че просто искам да останем свързани.
	А Кит ми липсва така, както нищо, което съм изпитвал през живота си. През първите няколко дни й се обаждах веднъж на ден и оставях кратко съобщение, питах я как е баща й и дали се грижи за себе си. Ала тя никога не ми върна обаждане и бях сигурен, че никога няма да го направи. Вчера получих съобщение от Зоуи, лишено от всякакви подробности: _Баща й ще се оправи. Тя си е вкъщи._
	Имам цял куп въпроси, но не задавам никой от тях. Съобщението й, разбирам, е щедрост, която не заслужавам.
	Какво друго не заслужавам? Това, че всяка нощ я сънувам. Не съм решил дали това е утеха, или не. Такава, каквато беше в болницата — глухият, безстрастен начин, по който ми беше казала да си вървя, как се беше върнала при брат си, без нито веднъж да погледне назад — поне не такава я виждам в сънищата си. Нощем тя е в леглото до мен, черната й коса — разпиляна по белите чаршафи, които има в спалнята си, смее се, вдигнала лице към тавана, на нещо, което съм казал. Виждам я да се върти щастливо върху стола, на който седи, когато работи с микроскопа си, превъзнасяйки се за структурата на счупването, което е намерила току-що в образеца. Виждам я под себе си, отметнала глава назад, оголвайки дългата си, бяла шия, която се моли да я целуна, близна, засмуча.
	Всеки ден, когато се събудя, тялото ми копнее до болка по нея. И не е нужно да правя нищо, за да освободя напрежението, да притъпя болката. Всичко, което трябва да сторя, е да продължа да си лежа, да оставя да ме залее знанието, че между мен и Кит всичко свърши, и много скоро болката е в сърцето ми, не в тялото ми.
	Така че едва ли би могло да се нарече утеха.
	Ходя на работа, карам на автопилот. Не питам Джаспър дали е получил отговор от Сингх или от Кит. Насрочвам си шест служебни пътувания през следващия месец, защото си мисля, че ще ме разсеят, ала дълбоко в себе си знам, че не е така. Миналата седмица привлякох нов кадър за отдела по полимери в Сиатъл, ала вътрешно го осъждах, задето се предаде толкова лесно; мислех си: _Кит никога не би го направила. Кит би задала още поне сто въпроса. Кит би ми се изсмя в лицето._ Нощем тичам из улиците на Хюстън, защото не мога да понеса ултрамодерния фитнес в блока ми, с неговата лъскава, индустриална новост. Тичам, докато се изтощя, докато гърлото ми запари, а краката ми започнат да треперят, докато знам, че тялото ми няма да има друг избор, освен да заспи. Изтощен съм, раздразнителен, негоден за човешка компания.
	В петък се разкрещявам на някакъв стажант, който разлива кафе върху доклада за четиримесечието, който преглеждаме по време на една среща, и дори нямам възможност да се извиня, преди Джаспър, седнал насреща ми на конферентната маса, да излае едно рязко „навън“.
	Отиваме в кабинета му, който е до моя.
	— На това му се казва наглост — заявявам му. — Ще се извиня на както му е там името, но ти няма да ми обясняваш как да се държа, Джаспър.
	— Преминаваш всякакви граници. Знам, че си ми сърдит, но имаме работа, която трябва да бъде свършена.
	— Аха, работата. Най-важното за теб.
	— Знаеш ли какво, Тъкър? Майната ти. Съжалявам за станалото между теб и тази жена, и за ролята, която изиграх в него. Само че аз… _ние_ сме вложили години в тази компания, да не говорим за онова, което планираме за в бъдеще. Не съм направил нищо, по-различно от това, което сам си правил десетки пъти. Играх по твоите правила. Каза ми, че не можеш да свършиш възложената работа с нея, и аз го приех… ала никога не сме се съгласявали, че ще се откажем окончателно от нея.
	— Казах ти, че между нас има нещо — отвръщам. Слабо е. Изключително слабо е и знам, че Джаспър няма да остави да ми се размине.
	— И какво значение има това? Съжалявам, но ти редовно се забъркваш и скъсваш с различни жени. Добре е, че се отказа от случая веднага щом си разбрал, че искаш да я изчукаш, но…
	— Джаспър — прекъсвам го, толкова бесен, че ми причернява пред очите. — Забранявам ти да говориш за нея по този начин. Напълно съм сериозен. Тя не е моя и вероятно никога няма да я видя отново, но аз съм влюбен в тази жена. Не говори за нея по този начин.
	Той скръства ръце на гърдите си и ме гледа продължително.
	— Съжалявам. Ала трябваше да ми кажеш, че е така. Трябваше да ми кажеш, че е сериозно.
	— И ти щеше да се откажеш?
	Той въздъхва.
	— Не знам, човече. Наистина исках да се махнем оттук.
	Не знам какво да отговоря на това. Трябваше да му кажа — ако мислех за работата, ако не се бях потопил така изцяло в живота си вкъщи, вероятно бих се досетил, че Джаспър ще опита нещо такова. Да се отървем от онази клауза — преди да си тръгна от Хюстън, беше най-важното и за мен, но след като започнах да излизам с Кит, почти не се бях сещал за това. Честно казано, не се бях сещал още отпреди Кит — след като се прибрах у дома при татко, всичко свързано с работата стана различно. _Аз_ бях различен.
	— Бен — казва Джаспър. — Допуснах грешка. Ала наистина мислех… мислех, че правя онова, което е най-добро за нас. Онова, което и двамата искаме.
	Не знам дали мога да простя, дори да признавам, че нося част от вината заради своята сдържаност, заради пропуска да кажа всичко на Джаспър. Повече от десет години приятелство, но аз се питам дали за мен Джаспър завинаги ще си остане причината да изгубя Кит.
	— Сингх не прие предложението — казва той и аз вдигам рязко очи към неговите за миг, преди отново да ги забия в обувките си, преструвайки се, че това не ме интересува.
	Само че отчаяно искам да науча нещо, _каквото и да е_, което е дори далечно свързано с Кит. И когато чувам тази новина, осъзнавам, че колкото и да е невероятно, съм хранил мъничко зрънце надежда, че може би, кой знае, Кит ще дойде в Хюстън. Че ще бъде тук и аз ще имам възможност да се опитам да я спечеля отново. Тук тя би имала нужда от мен; тук би била сама. Това е ужасна мисъл и аз го знам… но тя ми липсва толкова много, че в най-мрачните си моменти се вкопчвам в подобен егоизъм.
	— Каза ли защо? — питам смутено.
	Знам, че звуча отчаяно.
	— Не — отвръща Джаспър и в гласа му се долавя мъничко разкаяние.
	Той ме съжалява. Това е ужасно.
	— Трябва да знаеш нещо — догонва ме гласът му, когато се отправям към вратата. Спирам и когато се обръщам, го виждам как си поема дълбоко дъх. — Да се опитаме да пробием сами — все още го искам. Сега просто ще ни отнеме малко повече време. Но само ако ти го искаш. Ако не го искаш… — Не довършва и поглежда през прозореца. — Ако не го искаш, това също е окей. Просто… кажи ми как стоят нещата, когато разбереш.
	С това Джаспър ми казва по своя внимателно неутрален начин, че що се отнася до него, ние все още сме приятели. Че не е нужно нищо от случилото се през последния месец да го промени.
	Кимам кратко и излизам от кабинета му. След това отивам право в моя, събирам си нещата и си тръгвам. Рано е, все още е едва четири и половина, но предполагам, че след блестящото ми представяне по време на срещата надали ще липсвам на някого.
	Отивам в бара на ъгъла, с пълното намерение да се напия до забрава. През последните две седмици не съм близвал алкохол, мислейки си, че трябва да съм с ясна мисъл, ако тя се обади, ако се наложи да замина неочаквано.
	Ала тя няма да се обади.
	На второто си питие съм, когато усещам ръка върху рамото си.
	— Здравей, страннико — разнася се глас до мен и ето я Джина, навела се, за да ме целуне лекичко по бузата. Докато тя се настанява на бар стола до мен, единственото, за което съм в състояние да мисля, е колко непознато ми се струва всичко — червеникавокестенявата й коса, собственото ми тяло в този костюм, синкавата светлина на бара.
	— Цяла _вечност_ те нямаше — казва тя и махва на бармана.
	Очевидно съм забравил, че Джина идва тук през петък, в седмиците, когато децата й са при бившия й; винаги тук се срещахме на питиета и разговор за работа (Джина работи в пиар отдела на една от рафинериите), след което почти винаги отивахме у нас, където Джина никога не оставаше цялата нощ, в случай че децата й имат нужда от нея вкъщи. През последните три-четири месеца, преди да се върна у дома, това между нас беше доста редовно и макар че никога не сме били нещо повече от приятели, които правят секс, аз все пак й се обадих, за да я предупредя, че заминавам за известно време и да й пожелая всичко най-хубаво… да сложа край на това с нея, нещо, което тя беше посрещнала напълно безразлично.
	Поръчва си мартини, с три маслини, сваля си якето и го премята през облегалката на стола.
	Бих могъл да го направя, тази вечер. Бих могъл да изпия достатъчно, за да притъпя съзнанието си; бих могъл да заведа Джина в апартамента си и да я изчукам върху всяка възможна повърхност; бих могъл да постъпя безразсъдно и глупаво и да скъсам още една връзка с Кит, онази, която я прави последната жена, която съм докосвал, целувал, до която съм спал. Ала отдръпването ми от Джина е инстинктивно; дори не забелязвам, че го правя, докато не виждам бръчицата, легнала в основата на носа й.
	— Извинявай — казвам и отпивам от обичайното си питие в този бар — джин без лед, с лимонова кора. Сега вкусът ми се струва отвратителен; липсва ми скапаната бира, която татко държи вкъщи. — От доста време не съм излизал.
	— Как е баща ти? — пита тя, когато барманът й донася питието.
	— Добре е. Благодаря, че попита. — Давам си сметка, че нямам никакво желание да й разкажа за татко, за времето, прекарано вкъщи, за каквото и да било. Изобщо не съм тук и това не е честно спрямо Джина, която е просто учтивата приятелка, каквато е била винаги. — Ти как си? Децата добре ли са?
	Задавам й този въпрос, въпреки че никога не съм ги виждал и почти никога не говорим за тях. Джина не очаква нищо такова от мен и чувството е взаимно.
	— Децата са добре — отвръща, гледайки ме, докато взема една маслина от мартинито си и я лапва.
	Не изпитвам нищо. Чувствам се така, сякаш никога няма да изпитам нищо.
	— Джина — казвам и в името й се опитвам да изрека всичко, което не искам от нея.
	Тя ми се усмихва над чашата си, преди да я остави на бара.
	— Бен. Всичко е наред.
	— Извинявай — повтарям. — Имах няколко трудни… не съм в най-добрата си форма.
	— Какво се случи?
	Свивам рамене.
	— Нокаутиран бях от любовта. Естествено, прецаках нещата. И ето че сега съм тук и мразя всичко.
	— Познато ми е.
	Джина е добра приятелка, добър човек — преживяла е гаден развод и още по-гадна битка за родителски права и бас държа, че ако се отрежа и й разкажа за Кит, тя ще ме изслуша. Бас държа, че ще ми подава салфетки, когато се разрева, и дори не се срамувам да призная, че вероятно бих могъл да се разрева и без да съм пиян.
	Само че не искам да разкажа на никого за Кит; всичко свърши и е ужасно, но да не говоря за това, ми се струва начин да защитя онази част от Кит, която не можах да защитя преди. Струва ми се, че мога да я задържа малко по-дълго, ако я запазя за себе си.
	Оставям петдесет долара, за мен и за Джина, за бармана, на когото излаях грубо поръчката си преди един час, и ставам от стола. Навеждам се и целувам леко Джина по бузата, учтив, приятелски жест, от който въпреки това настръхвам — толкова нереден ми се струва.
	— Все още си невероятно красива, Джи — казвам, след което се отдръпвам и си обличам якето.
	— Бен — догонва ме гласът й, докато се отдалечавам. — Грижи се за себе си, окей?
	Кимам и излизам, без да виждам нищо и никого по време на дългия път до апартамента ми, където също няма нищо и никого.

	* * *

	На другата сутрин се събуждам късно, изтръгнат от съня от сигнала за видео обаждане на телефона си. Не съм в настроение да вдигна — снощи пих твърде много, след като на път към вкъщи минах през един минимаркет и си купих шест кутии скапана бира, и сега устата ми сякаш е пълна с пясък. Разумният Бен би изпил две чаши вода и няколко болкоуспокояващи, преди да си легне, но ако си спомням правилно, наистина си го помислих за миг, след което реших, че си заслужавам махмурлука.
	Въпреки че съм изгубил надежда Кит да ми се обади, ми е станало рефлекс да погледна името, изписано върху екрана, за всеки случай.
	Номерът на Ривър е и аз се надигам в леглото, благодарен, че съм по тениска и гащета.
	— Хей — казвам и потръпвам, когато се виждам в мъничкото прозорче в ъгъла. Изглеждам ужасно.
	— Изглеждаш ужасно — казва татко, който стои зад Ривър; прозорците на офиса в склада се виждат ясно зад тях.
	Хлапето окончателно се е отървало от лилавия цвят на косата си, но го е заменило с няколко яркочервени кичура отпред. Изглежда нелепо, но все тая. Всички имаме право да бъдем на четиринадесет години, пък и съм прекалено благодарен за обаждането. За първи път говоря с Ривър, откакто си тръгнах — той не чува добре по телефона и бях принуден да се задоволявам с новини от татко.
	— Здрасти, мой човек — казвам, като полагам усилие да оформям думите добре, така че той да може да чете по устните ми. — Как са класовете?
	— Лятното училище свърши вчера. Имам В+* — информира ме простичко, но по потръпването в крайчеца на устните му разбирам, че се гордее.
	[* В американската образователна система В е втората най-висока оценка. — Б.пр.]
	— Това е страхотно. Сега си свободен човек. — Вземам телефона и го отнасям в кухнята. Малко е неудобно да го държа пред себе си, но просто трябва да пийна малко вода; дори тези няколко думи ми се струват направо невъзможни със сухотата в устата и гърлото ми.
	— Все още ми остава един месец тук — казва той.
	— О, сякаш е някакво гадно задължение, а? — подвиква татко, прекалено силно. Изобщо не го бива с видео разговорите; ето защо двамата с него никога не го правим. — Знаеш, че е събота, нали? Почивният ти ден.
	Дори със скапаната картина, виждам как бузите на Ривър почервеняват.
	— Баща ти никакъв го няма в социалните мрежи — казва той вместо обяснение.
	Отпивам няколко глътки вода и избърсвам уста с опакото на ръката си.
	— Струва ми се, че това се разбира от само себе си, Рив. Ти какво правиш?
	Ривър свива рамене и се опитва да отметне косата, която вече я няма.
	— Направих профил на склада в туитър.
	— Пълни глупости! — провиква се татко отново и Ривър вдигна ръка, за да нагоди слуховото си апаратче.
	— Идеята е добра. — Ривър гледа към мен и начинът, по който търси одобрението ми… кара ме да се чувствам като великан и едновременно с това — ужасно. — Повечето местни компании са в туитър и вече ни следват. Освен това онези сайтове за търгове също са там и това е по-добър начин да следите какво качват за залагане.
	Проклет да съм, ако не усещам как ме жегва гордост, чувайки Ривър да говори за склада по този начин. Както и мъничко завист.
	— Идеята е страхотна — заявявам. — Татко, прави, каквото ти казва Ривър.
	Не бих казал, че Ривър буквално _грейва_, но определено изглежда щастлив, горд.
	Говорим още малко за склада, като аз се опитвам да не обръщам внимание на пулсиращата болка в главата ми, а Ривър и татко ми разказват за различни клиенти, за новите стоки, които очакват. Питат ме за работата и аз им давам най-шаблонните, най-безразлични отговори. Предпочитам да слушам какво се случва с тях; от толкова далеч, дори това малко късче от склада, от татко и Ривър, ми действа успокояващо.
	— Трябва да вървим, Дребен — казва татко, отново прекалено силно, след което се обръща, за да ме погледне. — Затворихме за един-два часа, за да отидем на обяд у Ривър.
	Допира пръст до слепоочието си и го завърта, за да покаже какво мисли за майката на Ривър.
	— Човече — обажда се Ривър, сочейки към екрана. — Виждам те _ето тук_.
	Ала се смее съвсем лекичко, тихо изпухтяване към дъха, който изпуска. Изведнъж повече от всичко ми се приисква и аз да бях на този щур обяд. Денят пред мен ми се струва безсмислен, празен — единствено компютърна работа и каквото дават по телевизора, който държа включен за фон.
	Ривър се изправя и излиза от кадър, а татко поглежда към мен през екрана. Върху челото му се е врязала бръчка, изражение, което добре си спомням. Преди да се изнеса от вкъщи, причиних на татко дълги години, пълни с изпълнения, от които върху челото му се врязваше бръчка.
	— Липсваш ми, хлапе.
	Думите му ме хващат толкова неподготвен, че едва не изпускам телефона. Никога досега не го е казвал, нито дори когато за първи път си тръгнах от дома.
	Прокашлям се веднъж, два, три пъти, въпреки че гърлото ми все още е сухо като Сахара.
	— Ти също ми липсваш.
	За частица от секундата просто се гледаме в малките си прозорчета татко и аз. Изглежда така, както се надявам да изглеждам и аз на неговите години — е, да, пострада, но все още е силен, все още е здрав. През целия ми живот е бил моят герой и все още е.
	— Ще ти се обадя по-късно — казва, все така сбърчил чело — ясно му е, че снощи съм пил. Знам, че ще се обади, за да е сигурен, че няма да сторя същото и тази вечер, че няма да изляза и да направя някоя глупост.
	— Окей.
	— Хей, Бен, почакай.
	Ривър се връща в кадър тъкмо когато посягам да затворя. И ето че отново се чувствам като великан, защо Ривър никога досега не ме е наричал по име.
	— Аха?
	— Кажи на Кит, че ми писаха В+.
	И отново — ужасното чувство.
	— Имаш го, мой човек.
	Когато екранът угасва, се привеждам напред, отпуснал ръце върху студения гранитен плот. Оттук мога да видя цялото ходово пространство, недокоснато и сякаш необитавано, освен сакото ми, което метнах върху облегалката на дивана снощи. Над тихото бръмчене на хладилника чувам едва-едва звуците на града. Чудя се дали липсвам на Кит, или онзи поглед в очите и в болницата показва колко лесно й бе да ме изхвърли от живота си.
	Не искам да бъда тук повече, мисля си, с нетипична за махмурлука, който ме измъчва, яснота. Искам да си отлетя вкъщи, още днес и татко да ми разкаже на живо за обяда със семейството на Ривър, може би да изгледам някой мач с него и Шарън. Искам да отворя склада утре и отново да се заловя за работата над онзи полилей. А най-много от всичко искам да седя на верандата на Кит, докато тя отново започне да ми говори. Докато отново ме пусне в онази къща… в своя дом, в личното си пространство. Знам обаче, че не мога да го направя, знам, че трябва да забавя топката, да помисля за отговорностите си. Джаспър беше прав вчера. Дълго време работих за постигането на целта, която сме си поставили, и независимо от всичко, аз наистина постъпих несправедливо към него и към работата. Направих онова, което ми беше приятно в момента, не обсъдих трудните неща и заради това нараних някого, когото обичах; вероятно съсипах едно приятелство.
	Когато си тръгнах от вкъщи преди всички онези години, си казах, че най-сетне съм наясно с нещата — видял бях как гаражът пламва, уплашен до смърт, и в продължение на месеци седях в онова изправително заведение, мислейки колко сериозно се бях издънил, колко ужасен бях. И си казах, че ще постъпя като зрял човек — ще се заловя сериозно с ученето, ще стоя спокойно, докато не намеря начин да се махна от града и да започна наново. Не казвам, че беше ужасно решение — научих много, създадох си приятелства, постигнах успехи, видях света. Ала имаше и неща, които ми липсваха — домът и татко, и бизнесът, който беше част от семейството ни. По онова време не виждах — нямаше как да виждам — друг начин.
	В този миг решавам нещо. Да бъда с Кит, да я гледам колко грижливо избира всичко за къщата си, да я видя с приятелките й, да седя заедно с нея, докато тъгуваше заради брат си, да я слушам как говори за колегите и работата си… всичко това, струва ми се, ме научи на нещо, което не бях успял да науча през всички тези години, в които бях тук сам. Кит подхожда съзнателно към живота си, към изборите, които прави, към решенията, които взема, дори когато те не са съвършени или лесни. Извадила бе късмет, печелейки от лотарията, но не разчита на късмета. _Не_ оставя животът просто да й се случи. Не е безразсъдна или обсебена само от едно.
	Така че като никога и аз няма да бъда такъв.


>	Глава 21
>	Кит

	Месец след като за последен път видях Бен, месец, в който отново и отново превъртам в главата си спомените за него в къщата ми, в леглото ми, дори краткото време, което прекарахме на работата ми, аз отивам в склада.
	В града съм от две седмици, татко се е върнал в караваната с Кандис, а Алекс избра да остане в Охайо за около месец, за да наглежда нещата. Аз също предложих да остана, потръпвайки при мисълта Алекс да бъде тук сам, но той беше настоял.
	— Трябва да се прибереш, Кит. Трябва да си бъдеш у дома.
	Прав беше; наистина имах нужда да си бъда у дома, пък и изглеждаше така, сякаш той имаше нужда да бъде в Охайо или най-малкото, да остане на едно място за известно време. В работата нещата са забавили темпото, лятно затишие, докато с доктор Сингх свикваме с неловкостта, последвала предложението на „Бомон“ и разговора ни, след като се прибрах в града.
	— Нужно ми е още време — казала бях аз в първия си ден на работа.
	— Не мисля, че ти е нужно.
	Отидохме на обяд, предълго гощаване в китайски ресторант на самообслужване, което ни осигури отлична възможност за паузи, докато отново си пълнехме чиниите, когато разговорът станеше труден. Споделих причините си да не искам работата — професионалните и личните, макар да не споменах нищо за Бен. Доктор Сингх пък ми каза, че не искал да приеме парите, че условията на договора го притеснявали и го карали да се чувства неспокоен. Аз му казах за лотарията. Казах му, че бих разбрала, ако би предпочел някой друг да получи работата ми. А той ми отговори, че няма друг, който би могъл да върши работата като мен, и че всички в катедрата искали да остана, стига да съм щастлива.
	След като платихме, неспокойна и пламнала, аз го попитах кой му се беше обадил от „Бомон“, ала дълбоко в себе си вече знаех отговора — не е бил Бен.
	Същата вечер помолих майсторите да изтеглят ремонта на кухнята напред, а после, обзета от безразсъдно хрумване, им възложих да се заемат и с банята на втория етаж. На практика направих така, че да се лиша от всякаква възможност за удобен живот в къщата си, затова през по-голямата част от времето съм у Зоуи или Гриър. Знам, че лъжа себе си, като си казвам, че го правя, защото е по-добре да приключа с основните ремонти преди започването на семестъра, и тъй като парите не са проблем, спокойно мога да платя за подобно пришпорване на работата, макар че подобно харчене изобщо не е в стила ми. Ала всъщност е, защото къщата ми се струва така празна, а аз съм прекалено разстроена, за да остана сама с мислите си, Бен ми липсва толкова много, че не мога да си намеря място, не съм в състояние да остана неподвижна. Подозирам, че Зоуи и Гриър също го знаят, макар да не казват нищо.
	Така че, да отида да видя Хенри в склада (казвам си, че е, за да разгледам старинни вани с крака като животински лапи), е само едно от решенията, които взех, откакто съм тук, които имат много по-общо с Бен, отколкото ми се ще да си призная.
	Когато пристигам, Шарън е навън и ако се съди по лицето й, не съм им липсвала или поне не съм любимият човек на никого тук. Незнайно как, дори докато ме поздравява, устните й си остават недоволно свити; пита как съм, но и то изглежда принудено, по задължение. Колкото и да е странно, това ме кара да харесвам Шарън още повече — не съм сигурна дали Бен си дава сметка, но Шарън се грижи за него сякаш е неин син. На тържеството в „Крестууд“ беше почервеняла от гордост, когато Бен й каза, че изглежда добре, искрена реакция, съвсем различна от начина, по който Бен общуваше с майка си. Въпреки това не ми е приятна мисълта да остана твърде дълго под погледа й, тя също като че ли е облекчена, когато питам за Хенри.
	Той е в офиса, на работния тезгях и човърка лампа, която в момента представлява жица, от която виси малка крушка. Само че съм била тук достатъчно дълго, за да знам, че вероятно е част от нещо красиво, уникално и старо. Поколебавам се на прага, несигурна дали ще съм в състояние да понеса подобно хладно посрещане и от страна на Хенри; мисля си, че то вероятно би прекършило нещо в мен, би направило така, че никога повече да не се върна. Ала когато се обръща, в очите му грее познатата светлина и той се надига от стола, за да ме приветства.
	— Браво на теб! — казвам, когато виждам, че е в състояние да се изправи без бастуна си и без да използва масата за опора.
	— Все още не мога да вървя без бастуна — усмихва се той. — Но общо взето, ставам и сядам сам, особено ако съм достатъчно високо. Чувствам се наистина добре.
	— Толкова се радвам.
	Все още съм на прага, несигурна.
	— Как е баща ти?
	— Добре. Мисля, че се оправи, стига само да се грижи малко повече за себе си.
	— Хубаво беше от твоя страна да отидеш там, за да бъдеш до него — казва Хенри. — Това наистина помага.
	Едва успявам да кимна при тези думи, навела поглед към краката си. Не знам дали за баща ми имаше особено значение това, че бях до него, не и така, както присъствието на Бен имаше значение за Хенри. Погрижих се за разходите и се постарах да опозная Кандис по-добре, внимавайки да избягвам всякакви грозни теми между татко и мен. Той обаче като че ли се чувстваше най-вече смутен от присъствието ми, след като дойде на себе си, и единственият ден, когато го видях да се поотпуска, беше денят, в който Алекс ме закара до летището, за да се прибера. Бен е такъв късметлия да има баща като Хенри; чудя се дали го осъзнава.
	— Влез — казва Хенри и махва към масата, където веднъж седяхме с Бен и Ривър и говорихме за физика. — Остани да ми правиш компания, докато довърша тези жици.
	— С удоволствие — отвръщам, но после бързам да добавя: — Искам да кажа, всъщност дойдох, за да разгледам някои вани.
	Не искам да си помисли, че правя това, което правя всъщност — че съм тук, за да видя как е и да се опитам да изкопча някаква информация за Бен. На Хенри обаче съм му ясна, както и на всички останали, предполагам.
	— Няма проблем, ще ти покажа какво имаме, ако ми дадеш няколко минути с това тук.
	Настанявам се на стола срещу тезгяха, така че да го гледам как работи, трудно ми е да повярвам, че когато се запознах с него, той беше в инвалиден стол, едната му ръка — превързана към тялото. Седим така известно време в приятно мълчание, толкова различно от неудобството, което изпитвах в Охайо, въпреки неловкостта на ситуацията между нас. Именно това усещане за комфорт ми вдъхва смелост.
	— Как е Бен?
	Ръцете на Хенри поспират почти незабележимо в работата си, но аз го наблюдавам толкова внимателно, че то не ми убягва.
	— Добре. Доста е зает.
	— Аха — отговарям глупаво, сякаш това може да се очаква, сякаш прекрасно познавам работните му навици в Хюстън. — Е, бас държа, че се радва да си е отново вкъщи.
	Хенри изхъмква нещо — не е съгласие, но не е и несъгласие. Приисква ми се да не го бях попитала — развалих приятното мълчание, което се беше възцарило между нас. Тъкмо се каня да се сбогувам и да предложа, че навярно Шарън би могла да ме разведе наоколо, когато той проговаря.
	— Знаеш ли, когато беше момче, около седмица след като майка му се изнесе, той се измъкна посред нощ, взе колелото си.
	Настръхвам лекичко в стола си, приготвяйки се за онова, което предстои. Когато бях с Бен, отчаяно исках да чуя истории от детството му. Аз споделих неща — смущаващи, понякога тъжни неща — за начина, по който бях израснала, ала Бен пазеше всичко в себе си. Не знам дали да чуя всичко това сега е онова, което искам или което не би трябвало да искам.
	— Направо откачих от притеснение — продължава Хенри, очевидно без да забелязва неудобството ми. — По онова време често ми се случваше с Бен; той непрекъснато се забъркваше в неприятности. Най-сетне се прибра няколко часа по-късно, без да каже нито дума, просто си седеше в стола, докато аз се скъсвах от крясъци. — Хенри поспира за миг, протяга дясната си ръка с разперени пръсти и завърта китката си напред-назад. — Същата нощ Лора се обади, разстроена, питаше как е той. Каза ми, че отишъл с колелото си до работата й и изчакал отвън, докато тя се появи. Умолявал я да се върне, обещавал й, че ще бъде добро дете. Изплакал си очите, а Бен никога не е бил от онези, които плачат. Накарала Ричард да го докара вкъщи, но Бен настоял да го остави на няколко пресечки от дома.
	Замислям се за начина, по който Бен си изкарва хляба, как цялата му работа се състои в това да каже правилните неща, за да убеди някого да дойде с него, за това как от деня, в който се запознахме, нито веднъж не успя да ми каже правилното нещо. Онази нощ в „Урсинус“, както и след като ми каза, че ме обича, ми се искаше да добави нещо за нас двамата, за това как бихме могли да бъдем заедно, но той така и не можа да го направи; никога не се разкри наистина, не беше уязвим. Помислям си с ужас за онзи миг, когато стоеше пред мен в болницата: _Ще сторя, каквото поискаш_.
	— Това е… ужасно — успявам да изрека някак, макар че в гърлото ми сякаш е заседнала огромна топка памук.
	Хенри свива рамене и преглъща с усилие, преди да се прокашля.
	— Идеята беше моя, да имаме Бен. Настоявах ли, настоявах. А после… видях, че Лора не е щастлива. Вероятно не беше особено щастлива и преди това, но в началото имахме нещо. Аз бях млад и глупав. Мислех си, че едно дете ще ни сближи, както преди. Най-лошото нещо, което направих и това е самата истина е, че се опитах да й натрапя живот, който не си беше избрала.
	Чудя се дали е казал всичко това на Бен и дали думите ми как искам да избирам сама, а не да бъда тласкана насам-натам от обстоятелствата, не бяха събудили болезнени спомени в него. Как само беше притихнал след това.
	— Бен е най-хубавото нещо в живота ми и не съжалявам за него, нито за миг, че избрахме да го имаме. Ала съжалявам за Лора; съжалявам колко много й струва това, че аз исках Бен, как я принудих да направи нещо, за което знам, че се е чувствала зле. Ала така беше правилно и за нея, и за него. Тя го обича. Просто не можеше да му бъде добра майка, не и по този начин. Трябваше да избере нещо друго за себе си.
	В продължение на няколко минути седим в мълчание, Хенри човърка жичките, аз мисля. Не съм сигурна защо ми казва това, защо ми казва нещо, което самият Бен надали знае. Тишината отново става почти уютна, напук на всичко, напук на факта, че нямам истинска причина да бъда тук, че вече нищо не ме свързва с Хенри.
	— Не мисля, че е правилно. Мисля, че тя би трябвало да избере него. Дори да не беше останала с теб, би трябвало да бъде… близо до него. Да му бъде майка.
	Хенри оставя инструментите и се обръща в стола, за да ме погледне.
	— Не си мисли, че той някога й позволи да го направи, не и след онзи ден. Никога вече не я помоли за каквото и да било. Всичко, което му даваше — вниманието си, подаръци, помощта си, когато той се забъркаше в неприятности — Лора трябваше да го кара да приеме насила. Струва му страшно много да отиде при нея онзи ден. Той… ами… Не обича да моли за онова, което иска, не след случилото се тогава.
	_Аха_ — помислям си. — _Ето защо ми го казва._
	— Това не го оправдава, Хенри. Задето не ми каза какво е направил с „Бомон“. Няма право да каже… _ти_ нямаш право да кажеш, че му е трудно да се разкрие, и да смяташ, че това е достатъчно.
	Ала още докато го изричам, си помислям: а какво би било достатъчно? Какво би ми било достатъчно в онзи момент, когато доктор Сингх ми каза за предложението на „Бомон“, когато се бях почувствала мъничка и уплашена, и сякаш Бен щеше да ми отнеме всичко хубаво в живота?
	— Просто ти казвам, Кит. Предполагам, че в момента се чувства толкова зле, колкото изобщо е възможно, заради това как се развиха нещата с теб. Познавам това момче така, както познавам себе си, и знам, че е луд по теб. Ала не мисля, че ще се върне. Не мисля, че е в състояние да го направи отново.
	И това е най-лошото от всичко, което Хенри каза. Защото, да го чуя изречено по този начин, така окончателно, ме принуждава да призная пред себе си, че искам Бен да се върне, че го чакам да се върне и да опита отново. Ето какво правя през всичкото това време, ходя на пръсти около работата, избягвам къщата си, непрекъснато повтарям на Гриър и Зоуи, че съм добре. _Чакам._ Чакам го да се обади или да се появи тук, да ми обясни какво се е объркало с „Бомон“, да ми _продаде_ себе си, нас. Въпреки всичко, което му наприказвах, как искам да избирам сама, в момента не избирам. Просто чакам да ми се представят още опции — чакам той да ми се представи, отново, този път — правилно, по начин, който ще ме убеди да се отдам изцяло, да не се страхувам да се обвържа с някои друг, някои, който наистина би могъл да има влияние върху всичките ми решения за в бъдеще.
	Но ако той не се върне…
	Хенри плясва с ръце по коленете си, сякаш е време за непринудена смяна на темата, и заявява:
	— Готова ли си да отидем да разгледаме ваните?
	Сякаш току-що не ме прониза в сърцето с историята за малкия Бен, опитал с всички сили, ала безуспешно, да накара някого да го избере.
	— Разбира се — отвръщам.
	Час и половина по-късно вече съм си избрала вана и Хенри обещава, че може да смени крачетата, защото от оригиналните, с формата на лъвски лапи, ме побиват тръпки. Протакам, защото се надявам да каже още нещо за Бен, но той не го прави. Когато си тръгвам, не отивам у Зоуи или Гриър. Отивам си вкъщи и се разхождам из разрухата на кухненския ремонт, взирайки се в тухлената стена, която в момента оголват зад мястото, където ще бъде печката. Измивам си лицето в банята на долния етаж. Качвам се в спалнята, но само за да си взема възглавница и допълнително одеяло за дивана, където ще спя. Или няма да спя, както се оказва, защото лежа и се взирам в тавана в продължение, както ми се струва, на часове.
	Докато не вземам решение.

	* * *

	Седмица по-късно съм в Хюстън.
	Седем часът вечерта е, а все още е тридесет и четири градуса. Чувала съм, че тук август е брутален. Отпуснала съм си целия ден, за да се разходя из града, опитвайки се да последвам препоръките на двамата местни жители, с които говорих по време на полета, както и на служителя, който тази сутрин ми поднесе кафе в хотелското кафене. Вече посетих музея на естествените науки и прекарах твърде много време в изложбата за минерали. Обядвах в заведение за тексаско-мексиканска храна, където нямаше климатик, но храната беше невероятна. Разходих се из парк на име Дискавъри Грийн, разгледах карта на града, приседнала на една от пейките в парка, а зад мен се издигаха небостъргачи. Когато станах, за да си вървя, прекосявайки сенчеста борова горичка, забелязах скулптура — голямо бронзово сърце върху дървен постамент; отдалеч сърцето изглеждаше неравно, покрито с издутини, ала когато се приближих, видях, че в него са забити различни инструменти — брадва, чук, други предмети, които не разпознах. Казваше се „Къщата“ и аз я снимах, преди да се отправя обратно към хотела, за да се преоблека за срещата ми с Джаспър, която бях настояла да се състои в ресторанта на хотела. Всъщност бях настояла за много неща от негова страна, включително и пълна поверителност, но той не се бе възпротивил на никое от условията ми.
	Научавам много от Джаспър по време на двучасовия ни разговор, ала най-важното е, че е най-вероятно да открия Бен в офисите на „Бомон“; напоследък работел до късно, особено когато не пътува. Всъщност, разбирам от Джаспър, имам късмет да го хвана тази седмица; през последните два-три пъти е бил в командировка, всеки път — в различни часови зони. Наблюдава ме с предпазливо, премерено подозрение и в началото си помислям, че е, защото няма доверие на внезапния ми интерес към „Бомон“. Ала в течение на разговора си давам сметка, че няма доверие на интереса ми към Бен. Когато се изправя, за да стисне ръката ми в края на разговора, я задържа мъничко по-дълго, отколкото е обичайно по време на делова среща, и ме поглежда с дълбоки, кафяви очи, които не изразяват нищо.
	— Петдесет и осми етаж, в края на коридора — казва. — Успех.
	След това си тръгва, без да погледне назад нито веднъж.
	И ето че сега аз вървя по дълъг коридор с лъскави врати от матирано стъкло, зад които се крият притъмнели офиси, отстъпващи тук-там място на просторни конферентни зали; по средата на коридора има нещо като фоайе с ниски, модерни дивани от черна кожа, два невъзможно тънки телевизора на стената, които сега са изключени, но през деня вероятно работят и в долната им част текат цените на фондовата борса. Далеч напред виждам отворена врата, от която струи светлина, и поспирам до един от диваните, слагам ръка върху студената му повърхност, възвръщам си равновесието в тези ненормални, убиващи желанието за живот обувки. Целият ми тоалет е взет назаем от Зоуи; мисля си, че изглеждам нелепо, но едновременно с това — сякаш пасвам съвършено тук. Изведнъж си помислям: _Беше глупава идея; трябваше просто да му се обадиш. Не беше нужно да се подлагаш на всичко това._
	Когато затварям очи от притеснение, виждам Бен и това ми вдъхва сила. Нямам търпение да го видя на живо; да бъда близо до него, най-сетне. Нямам представа как ще се развият нещата, но дори това, че ще го _видя…_ то означава нещо и ми дава кураж да продължа напред.
	Не ме чува как приближавам до отворената му врата. Има слушалки в ушите и пише с ярост на лаптопа върху стъкленото си бюро. До ръката му лежи на купчинка синя вратовръзка, най-горното копче на бялата му риза е разкопчано. Сърцето ми почти спира от удоволствие, когато виждам, че не се е подстригал и косата му се къдри лекичко на челото му, а челюстта му е покрита с набола брада, както съм свикнала да го виждам. Зад него небето придобива лилаво-оранжев цвят, светлинките на града започват да примигват.
	Преди да успея да направя каквото и да било — да се прокашлям, да почукам на отворената врата, да кажа _здравей_ — той вдига очи и за миг не прави нищо, просто се взира в мен, очите му — мъничко разфокусирани заради екрана на компютъра. А после, също толкова бързо се изправя, хвърля се напред и движението събаря лаптопа от бюрото, изтръгва слушалките от ушите му.
	— Мамка му!
	Успява да хване лаптопа, преди да е паднал, отмотава кабела на слушалките, който се е закачил за колана му.
	— Извинявай! — казвам прекалено високо в притихналия офис и майко мила, толкова е неловко. Стискам още по-силно куфарчето на Зоуи, макар че кокалчетата ми и така вече са побелели. — Не… не исках да те стресна.
	— С какво си облечена? — сбърчва чело той.
	— Какво? — питам, макар че много добре го чух.
	Просто не знам как да подхвана разговора оттук.
	Той махва с ръка към мен, жест, който обхваща всичко от врата ми надолу — впитото черно сако, копринената гълъбовосива блузка под него, тясната, дълга до коленете пола в същия цвят.
	— Костюм?
	Веждите му са все така сбърчени над очите.
	— О! Ами, на Зоуи е. Знам, че не е съвсем в моя…
	— Изглеждаш прекрасно. Не ме е грижа с какво си облечена. Ти си мехлем за очите — казва и го прави толкова искрено, ала въпреки това остава на мястото си, зад бюрото.
	Напъхал е ръце в джобовете си и пръстите му се свиват в юмруци под плата.
	— Току-що се видях с Джаспър — казвам на един дъх. Искам да извади ръцете си от джобовете, искам ги върху мен. — За да чуя какво има да ми предложи.
	Виждам изненадата върху лицето му, объркването. Поглежда над рамото ми, сякаш търси Джаспър или някой друг, който би могъл да му обясни това, но тук съм само аз.
	— Но ти отказа. Сингх се обади и отказа.
	— Е, да — отвръщам. — Но реших, че би трябвало да изслушам предложението по-непредубедено… от устата на някой по-безпристрастен. И без да съм толкова враждебно настроена. Така че да мога наистина да го чуя.
	Той ме поглежда, навежда очи към бюрото, отново ги вдига към мен.
	— Не…
	— Все още нямам намерение да приема — заявявам и виждам как раменете му се отпускат, съвсем мъничко. Това… дали е разочарование или облекчение? Няма значение; просто трябва да кажа онова, което имам да кажа. — Не е подходящо за мен. Не е правилната работа за мен. Нещо друго може и да е, след време, но това не е то. Ала с теб започнах да се обърквам. Когато заговореше за предложението или за Тексас, не бях сигурна дали говориш за работата или за нас и… се уплаших. Уплаших се, че може би ще рискувам всичко, за което се бях трудила.
	— Кит — започва той, но аз го прекъсвам, вдигайки ръка.
	— Сигурна съм какво мисля за това — заявявам. — И избирам да остана там, където съм, засега.
	— Добре — казва той, но преди да успее да добави още нещо, аз влизам в офиса, оставям куфарчето върху стола пред себе си и вадя портфолиото, което събирах през последната седмица.
	Отварям го и вадя най-важното му съдържание — кафяв, ненадписан плик, без нищо, което да издаде какво има вътре. Оставям го върху бюрото и го побутвам към него с показалец.
	— Донесох ти това — казвам и в този момент ми се иска да избягам оттук и да открия най-близкия склад или кабинка в тоалетната или не знам, в краен случай бих се пъхнала дори под някое бюро — толкова съм нервна.
	Не бях сигурна дали наистина ще ги използвам — когато дойдох, си казах, че ще реша окончателно едва след като изслушам, наистина изслушам онова, което Джаспър има да ми каже.
	Ала се бях надявала да ги използвам.
	Бен свежда очи към плика и отново ги вдига към мен, веждите му потръпват лекичко.
	— Трябва ли…?
	Всичко между нас все още е толкова предпазливо; адски се надявам да не продължи така още дълго.
	— Да, моля те. Отвори го.
	Вади ръце от джобовете си, сяда и посяга към плика. Струва ми се, че минава цяла вечност, докато го отвори, докато пъхне ръка вътре, докато извади купчинката снимки.
	— Алекс ги направи — казвам, за да запълня мълчанието. — Той… ъ… помолих го да ми гостува един ден.
	Познавам всяка снимка в плика. Часове наред ги избирах от набора снимки, които Алекс направи на всяко едно място. Изучавам лицето на Бен, докато ги преглежда.
	Първата е на контейнерите с железарии в склада, снимани отдолу; Алекс я направи, легнал по гръб, и ефектът е, че стената изглежда огромна, безкрайна.
	Втората също е от склада — на стаята с осветителните тела. Избрах една, която е малко размазана, призрачна, малки глобуси около всяка запалена крушка.
	На третата Ривър, дързък в черно и бяло (негов избор), държи в ръка тухла и гледа право в камерата, без да се усмихва, но не ядосано, с предизвикателен поглед в очите.
	След това е ред на Хенри, приведен над частите на един старинен часовник, лицето му — същинска маска на съсредоточеност; Шарън, срамуваща се от камерата, е размазана фигура зад него.
	Петата е снимка в действие: Зоуи хвърля стреличка, която прелита в кадъра; Бети и Гриър са край нея и се смеят, доближили глави, татуировките на Бети — ярък стенопис в ъгъла.
	Шестата е на предната веранда на къщата ми, прясно боядисана, с два люлеещи се стола от бяло дърво, обърнати към улицата.
	От седма до петнадесета са още снимки от къщата ми (голата тухлена стена, бегониите, които посадих в саксия на задната веранда), както и няколко от града, включително и една, на която Алекс си купува хотдог от количката на наденичката, и една на разкошния вход на хотел „Крестууд“.
	И най-сетне — аз.
	Стоя на предната веранда и Алекс я направи, надвесен над мен. В близък план е, вижда се само лицето ми; косата ми докосва ръбовете на снимката, очите ми гледат право в камерата… през очилата и предпазните очила, които нося над тях.
	Бен се усмихва; виждам как трапчинката му се показва, но той упорито не вдига глава.
	Тишината е толкова тежка, че чувам ударите на пулса си. Все така навел очи, той най-сетне казва с дрезгав, леко задавен глас:
	— Да не си дошла да ми предлагаш работа?
	Вдига очи, докато продължавам да мълча; гърлото ми е прекалено свито, за да отговоря, така че просто кимвам. Той става от стола, но преди това събира снимките, държейки ги за краищата, сякаш все още не е готов да ги пусне. След това заобикаля бюрото и се изправя пред мен; вдига ръка към шията ми и палецът му ме докосва под брадичката, повдигайки лицето ми към неговото.
	— Кит, аз щях да дойда при теб.
	— Какво?
	— Предполагам, че Джаспър не ти е казал. Напускам „Бомон“. Отказвам се от партньорството си с Джаспър.
	— Партньорството ти…?
	— Не ти казах за това преди, а трябваше и ще го сторя. Ще ти разкажа всичко. Преди нищо не направих както трябва с теб. Карах твърде бързо и съжалявам за това. Но този път ще го направя — казва и въпреки думите му, че е карал твърде бързо, никога не съм го чувала да говори по-бързо, отколкото говори сега, объркано и разпиляно, и това е толкова, толкова съвършено. Това е Бен, без нищо помежду ни; не е Бен, опитващ се да бъде очарователен или забавен, или каквото и да било друго, освен откровен, и този път не се удържа, нито дава на заден ход. — Дадох предизвестие, но имам да довърша някои неща и освен това се опитваме да намерим начин Джаспър и колежката ни Кристен да могат да напуснат при благоприятни условия; ще отнеме известно време, но те… те ще успеят. Заслужават да успеят. Аз ще работя в склада… е, ако татко ме иска, още не съм му казал, но мислех много и това е, което искам да направя наистина, да работя заедно с татко. Или да правя нещо друго, ако това не се получи или ако се наложи да изкарвам повече пари, каквото е необходимо. Има няколко жилища, на които съм хвърлил око, апартаменти, неособено далеч от университета… искам да кажа не защото исках да те притеснявам или нещо такова, а защото мястото е добро. Щях да дойда при теб да те попитам дали би искала да излезем някой път…
	— Бен. — Слагам длани на гърдите му и го спирам, а сърцето ми се свива, когато усещам дълбокия дъх, който трябва да си поеме след тази дълга, хаотична реч. — Не караше твърде бързо. Обичам те. Искам да бъда с теб. Искам да се върнеш и да бъдеш с мен, и ако ти не го искаше, щях да се опитам да те убедя, но ако не успеех, бях готова да преговарям…
	— Не е нужно да ме убеждаваш. — Оставя снимките и ме претегля към себе си, прегръща ме с всички сили и ме повдига, така че да зарови лице във врата ми. — Никога не е нужно да ме убеждаваш. Господи, толкова… толкова се радвам, че си тук.
	И ето че ме целува по рамото, по шията, онова местенце зад ухото, от което настръхвам, проправя си път до устата ми, без да престава да ми говори, да ми повтаря колко съм му липсвала, колко хубаво ухая, как непрекъснато е мислил за мен. Когато най-сетне ме целува, то е съвършено, това сме _ние_, страстно и сладостно, каквото е винаги. Дърпа копчетата на сакото ми и ме насочва назад, така че да ме притисне до бюрото, да ме вдигне върху него, и аз го искам, искам да разтворя крака и той да пристъпи между тях, ала Иисусе, тази пола е толкова тясна. Нищо няма да се получи, освен ако не я вдигна около кръста си и седна върху бюрото му по голо дупе. Искам да кажа, наистина съм възбудена, но нека бъдем откровени, не чак толкова, че да не си представя отпечатъците, които дупето ми би оставило върху стъклото.
	— Бен — прошепвам до устата му. — Не мисля, че трябва да го направим тук.
	Той се отдръпва лекичко, допира чело до моето и изпуска дъха си.
	— Съжалявам, съжалявам. Твърде бързо, знам. Би трябвало да поговорим още и да си изясним нещата.
	— Не, имах предвид просто, че трябва да отидем някъде, където мога да сваля този костюм.
	Смее се и аз усещам дъха му върху гърдите си, усещам вълничките по деликатната материя на блузката ми.
	— Кит — казва и думата е почти шепот. Не ме поглежда; главата му е наведена и аз бих се пошегувала, че ми наднича в деколтето, ала усещам нещо в него, нещо в начина, по който пръстите му милват сгъвките на коленете ми, в накъсания му дъх. Така че изчаквам, прокарвам длани нагоре-надолу по ръцете му, наслаждавайки се на усещането от него след всички тези седмици, в които бяхме разделени. — Благодаря ти, че дойде да ме вземеш.
	— Винаги — казвам, гърлото ми е свито от емоция.
	— Сигурен съм, че ще объркам нещата. Никога досега не съм го правил. Ще допускам грешки, неща, които наистина ще те ядосат или подразнят.
	— Бен. — Стисвам го над лактите веднъж, два пъти, докато той не вдига очи към мен. — Винаги, окей?
	Сега Бен е част от това, което е домът за мен — не е всичко, но може би е най-важното и ще промени всяко грижливо уредено нещо в живота ми, ала за първи път аз го очаквам с радост. Нямам търпение да видя какво ще се случи.
	— Такъв късметлия съм — казва, почти шепнешком.
	— Не — отвръщам и го придърпвам към себе си за бърза, настойчива целувка. — Но скоро ще бъдеш.


>	Епилог
>	Бен

	_Една година по-късно_
	— Дъждът носи късмет на сватбите — казва Гриър, поглеждайки през прозореца на трапезарията към задния двор, който е разкалян и покрит с локви; от небето все още се стелят пелени от дъжд и прокарват вадички по прозорците.
	— Кажи го на булката — подхвърля Зоуи, а аз се изкисквам и си поглеждам часовника.
	Четиридесет и пет минути до началото на церемонията, а бурята изобщо не отслабва, така че очевидно ще трябва да се натъпчем в дневната. Добре е, че не сме много, и аз махвам на Ривър да се приближи, за да ми помогне да наредим мебелите покрай стените. Той носи цепнати дънки и кецове, сако, което майка му купи от Армията на спасението, и ретро тениска с надпис „Строителният склад на Тъкър“, изработена по негов дизайн по някое време миналата година въпреки протестите на баща ми, че никога не сме продавали нищо ново в склада, никога. Довел си е дама — тихо момиче на име Ейми, с бледа кожа и яркорозов кичур в бяло русата коса, и когато минава от другата страна на дивана, за да го вдигне, виждам, че се опитва да я впечатли. Гриър запалва свещите върху полицата над камината, където ще стои свещеникът, а Зоуи взема голямата кошница с розови цветчета, които трябваше да бъдат пръснати след изричането на сватбените обети, и ги посипва по пода от подножието на стълбището до камината — импровизирана пътечка, която по-късно ще трябва да измета.
	Не е съвършено, но ще свърши работа; със свещите и розовите цветчета поне изглежда като място, където можеш да се ожениш. Отново поглеждам часовника си и Зоуи ме смушква.
	— Тя ще дойде.
	— Знам — смотолевим, но съм нервен, потен и напрегнат под костюма си, който тези дни ми се струва тежък и неестествен върху тялото ми.
	Все още не съм свикнал напълно с пътуванията на Кит — когато я няма, спя с телефона до леглото, звукът — усилен докрай, и винаги проверявам графика на полетите й, уверявам се, че връзките ще минат без проблем. Тя ме закача как някога съм си изкарвал прехраната, пътувайки по целия свят, а сега започвам да се „суетя“, когато тя трябва да прескочи до източното крайбрежие за частните консултации, които дава през последните шест месеца. Идеята за консултациите беше нейна и в началото си помислих, че има предвид работата, която познавах най-добре — посещения в корпоративни лаборатории, където да споделя експертното си мнение относно различните материали и оборудване. Ала не мисля, че Кит някога ще прояви какъвто и да било интерес към подобен вид научноизследователска дейност; вместо това, с помощта на Джаспър, тя работи на непълен ден в университета и върши образователна представителна работа за производителите на микроскопите — ръководи подготвителни курсове, пренастройва начина, по който те планират опитите си, оптимизирайки експерименталното време за членовете на катедрата и аспирантите, дава съвети относно обучението на студенти, относно експерименталното оборудване. Преди тези първи няколко пътувания имаше съмнения: _Може би не трябва да го правя, дори не обичам да пътувам_, и аз я изслушвах търпеливо всеки път.
	Защото всеки път Кит се качваше на самолета и се справяше отлично. Опитваше се, с работата си и с мен, да не се страхува повече, да не се вкопчва толкова отчаяно в познатото, да си позволи да опознае различни страни от себе си, без да се тревожи, че нещо ще й бъде отнето. През последните няколко месеца споделя, че би искала да преподава, и прави планове как би могла да го осъществи. Само че е все така отдадена на това място, на своя град, както започна да го нарича; миналия уикенд два часа попълвахме някакъв въпросник на местния вестник за любимите ни места в града.
	Поглеждам часовника си за трети път. Може би не трябваше да го планираме за тази седмица; може да не се вместим във времето, сега, когато полетът на Кит беше отложен с една нощ и въпреки новооткритото й желание да бъде смела и да си проправя нови пътища, тя истински обича да се прибира у дома. Понякога прекарваме цели уикенди, без да излезем навън, храним се и си приказваме, и се занимаваме с най-различни проекти по къщата, правим любов до късно през нощта и рано сутрин, преди отново да заспим.
	Никога в живота си не съм бил по-щастлив.
	— Бен! — изревава татко от горния етаж и аз побързвам да се кача.
	Откривам го пред огледалото в пълен ръст в стаята за гости.
	— Завържи я — изджавква насреща ми и ми протяга бледожълтата вратовръзка, която ще носи днес и която уж щяла да е в тон с костюма с панталон на Шарън, макар че, като се има предвид, че тя не ни позволи да го видим, карахме на догадки в магазина миналата седмица.
	— Спокойно, татко.
	Поемам вратовръзката и я завързвам хлабаво около врата си, преди да я прехвърля около неговия.
	— Спокойно? Ти пробвай да се жениш на моите години! Не съм се потил толкова от напрежение, откакто те видях да излизаш от майчината ти…
	— Татко! Не! — казвам, обмисляйки за миг дали да не се самоудуша.
	— Тогава припаднах, ще знаеш. Мислиш ли, че ще припадна там долу?
	— Няма да припаднеш — уверявам го. — Пък и Шарън ще те подкрепя.
	Шарън му предложи да се оженят три седмици след като аз се върнах от Хюстън — „съвсем делово“, сподели татко, но освен това му заявила, че няма да допусне отново да го приемат в болница, а тя да не бъде най-близката му роднина, пък и така или иначе, го обичала и било крайно време да го направят официално. На следващия ден с татко отидохме на един търг в Пенсилвания, за да й купим пръстен. Тъй като засега твърдят, че и двамата ще задържат къщите си („Казах, че искам да се омъжа за него, не да чистя подире му!“, бе заявила Шарън, но татко смята, че ще размисли), Кит предложи нашата като неутрално място за сватбата, идея, която като че ли им се понрави повече от церемония в общината.
	— У теб ли са халките? — пита татко, докато нахлузвам вратовръзката през главата му и я стягам около врата му.
	— Аха — уверявам го и докосвам джоба си.
	Две венчални халки и пръстенът, който нося у себе си от онзи търг в Пенсилвания насам — тъмнозелен изумруд, обграден от всички страни от миниатюрни диаманти с най-различни шлифовки, маркиза, овал, изтънен багет, като взрив от звезди около тучна планета. Никога не бях виждал нищо подобно и на мига реших, че това бе пръстенът, който искам да дам на Кит, някога, когато настъпи подходящият момент.
	— Да му се не види. — Татко си избърсва челото. — Колко още остава?
	— Седемнадесет години, а сега се разбърза! — провиква се Шарън от нашата спалня, която е в съседство и където тя се приготвя.
	Мама й помага — появи се с несесер с гримове с размерите на сандъчето ми с инструменти и колкото и странна да е цялата ситуация, някак си ми се струва правилно, че мама е тук и помага за този ден. Ричард е на долния етаж — през последния час се опитва да убеди Зоуи да се присъедини към неговата фирма и макар че напоследък се разбирам по-добре с него, изобщо не ме е срам да си призная, че ми достави истинско удоволствие да видя как тя го отряза.
	— Чува като прилеп, ще знаеш — казва татко с усмивка.
	— Наистина се радвам за теб, татко.
	Слагам ръка на рамото му и поглеждам отраженията ни в огледалото. Той премята ръка през рамото ми и го стисва.
	— Ти си най-добрият ми приятел в целия свят, хлапе — казва, взирайки се в очите ми в огледалото. — И страшно се радвам, че днес ще бъдеш до мен.
	Преглъщам буцата, заседнала в гърлото ми, навеждам очи, поглеждам си часовника.
	— Аз също — успявам да отговоря.
	Откъм долния етаж се чува хлопване на врата, последвано от аплодисменти, вероятно от Зоуи и Гриър.
	— Звучи ми така, сякаш тя пристигна.
	Татко ме побутва закачливо. Аз го потупвам за последно по рамото и казвам, че ще го чакаме долу след десет минути, след което извиквам същото и на Шарън.
	Кит е в подножието на стълбите и тъкмо подава чантите си на Зоуи и Гриър, прокарва ръка през косата си, мастиленочерна от влагата на дъжда. Лицето й е зачервено, челото — сбърчено; оплаква се от полета, от таксито, на което му трябвала цяла вечност, за да я докара… а после вдига очи и ме вижда, и в миг всяка следа от стрес и напрежение се отцеждат от лицето й, и ето че оставаме само ние двамата в тази къща, усмихваме се един на друг от облекчение, че си е дошла, вълнение заради предстоящия ден, щастие от това, че отново сме заедно. Целувам я зад ухото, когато стигам до последното стъпало, казвам й, че има десет минути, за да се преоблече, и я гледам как се втурва по стъпалата, смеейки се на това как денят е истинска лудница вече.

	* * *

	По-късно, след като видяхме как татко и Шарън си разменят брачните обети, които са написали сами (и които включваха изненадващо дълго отклонение и от двамата, свързано с обещания, засягащи работните часове на татко), след като изядохме купища храна, вдигахме наздравици и изпихме твърде много, дъждът спира и следобедното слънце надниква иззад облаците, които си тръгват от града. Макар да бяхме поканили само неколцина души за самата церемония, тържеството след това набъбна значително, така че множеството се излива навън; някои са си събули обувките и шляпат щастливо из разкаляния заден двор, други пият и си приказват на предната веранда, трети, в това число мама и Ричард, избягват влагата и си остават вътре, където приятелката на Ривър се е преобразила в нещо като диджей, макар да не разпознавам нито една от песните, които пуска през малките си, портативни тонколонки. Шарън и татко танцуваха заедно в дневната, сякаш са го правили стотици пъти, и, както се оказва, наистина е така — леко засрамено, татко си признава, че през последните десет години са вземали уроци заедно.
	Когато виждам Кит да се шмугва в кухнята, понесла няколко празни чаши от шампанско, аз я последвам. Обвивам ръце около нея отзад и притискам нос там, където се срещат врата и рамото й.
	— Толкова хубаво миришеш.
	— Мириша на самолет — смее се тя.
	— Не. Точно тук миришеш на себе си. Ето в това парченце кожа.
	Целувам я там, отварям уста и я гризвам лекичко. Зърната й щръкват под плата на роклята и аз се притискам в нея, опивайки се от тихите звуци, които издава от гърлото си, когато се извива едва-едва, за да се притисне в мен.
	— Прекалено много хора има — казва, ала гласът й е нисък, дрезгав. Обръща се в прегръдките ми, обвива ръце около врата ми и ме целува, а множеството да върви по дяволите. Има вкус на шампанско и захар от тортата, която ядохме. Вкус на Кит и на дома. — Липсваше ми — казва и аз го промълвявам в отговор.
	Нещата между нас започват да стават прекалено разгорещени за чужди очи, така че се отдръпвам и плъзвам длани по голите й ръце, улавяйки дланите й в своите, когато стигам до китките й.
	— Не мога да повярвам, че имахме сватба тук. — Усмихва ми се, кафяво-черните й очи греят. — В тази къща!
	— И нищо не се счупи — добавям и се шегувам само донякъде.
	Направихме толкова много с това място, откакто Кит се нанесе тук преди всички онези месеци, и тъй като старите къщи са пълни с неочаквани предизвикателства, някои от тези неща бяха непланирани, главоболни, случващи се в най-неподходящия момент. Ала абсолютно всичко, до последното, беше забавно, нашият начин да накараме това място да принадлежи и на двама ни, да го превърнем в свой дом. Когато тя предложи на татко и Шарън да се оженят тук, малко се изненадах — толкова бяхме погълнати от ремонти и реставрации, че дори не бяхме успели да си направим тържество за новата къща, и се притеснявах, че една сватба може да отнеме вниманието от къщата й.
	— Наистина ли нямаш нищо против — питам и я подръпвам лекичко към себе си, — че го направихме тук?
	— Разбира се. — Върху челото й ляга бръчица на загриженост. — Защо да имам?
	Свивам уклончиво рамене.
	— Нямаш чувството, че… не знам. Че са нахлули в личното ти пространство?
	Тя отмята глава назад и се засмива с облекчение, както ми се струва, макар да не го разбирам.
	— Не — отвръща и отново ме поглежда; разперва ръце, чиито длани аз все още стискам. Сякаш прегръща цялата къща. — Това са хора, които обичам. Семейството ми. Така че, не, не изпитвам нищо такова.
	Навеждам се, за да я целуна по челото, по бузите, по устата. Това е семейството ни. Ала нямам търпение отново да остана насаме с нея.
	— Освен това — добавя тя тихичко, до устните ми. — Ще ми се да мисля за тази сватба като за подготовка.
	— Подготовка? — повтарям, а пръстенът сякаш прогаря дупка в джоба ми.
	Тя ми отправя пакостлива усмивка и лепва целувка на брадичката ми, преди да се отдръпне.
	— Подготовка, Бен. За онова, което предстои, каквото и да е то.
	След това ми намига и се отдалечава с лека стъпка, викайки Зоуи и Гриър да танцуват, а аз се взирам след нея, глуповато и зашеметено, чувстващ се толкова на място в кожата си, колкото не съм бил през целия си живот.
	Пъхам ръка в джоба си и докосвам пръстена, чувствайки се по същия начин, по който се чувствам, откакто Кит за първи път ми каза „да“.
	Като най-големия късметлия на света.
