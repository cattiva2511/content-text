>	Пролог

	_Фонтхил_
	_Провинциалното имение на лорд Стрейндж_
	_19 февруари 1784 г._
	Жените се обличат заради мъжете още от памтивека — още откакто Ева е приспособила за целта първото си смокиново листо. Адам навярно се е подразнил след онази история с ябълката, така че Ева навярно е положила всички усилия с листата и вървите.
	Защо тогава й беше толкова трудно да реши какво да облече? Камериерката й захвърли на леглото седмата рокля, а Изидор, херцогиня Козуей, се опита да реши дали съпругът й би предпочел да я види в рубиненочервено кадифе с дълбоко деколте, или в небесносиня роба с дълбоко деколте и малък шлейф.
	Щеше да й бъде по-лесно да вземе това решение, ако действително познаваше въпросния съпруг.
	— Ваша светлост изглеждаше възхитително в бялата лъскава коприна — обади се камериерката и стисна зъби, очевидно губеше търпение с всички копченца, кукички, фусти и обръчи, които придружаваха всяка смяна на тоалета.
	— Щеше да бъде толкова по-лесно, ако си имах работа само с няколко листа, като Ева! — измърмори Изидор. — Макар че моят брак не може да се нарече райско блаженство.
	Лусил завъртя очи. Изобщо не беше склонна да се отдава на философски размишления за брака.
	Сякаш на Ева не й е било достатъчно, че не разполага с почти никакъв избор, що се отнася до модата, но и с Адам са били прогонени _в_ пущинака. Докато тя, Изидор, беше примамила съпруга си, херцог Козуей, _от_ пущинака на Екваториална Африка. И все пак бележката му, че ще пристигне тази вечер, показваше, че е също толкова раздразнен, колкото и Адам. Никой мъж на този свят не обича някой да му нарежда.
	Тя навярно щеше да облече светложълтата рокля с бродираните венчелистчета. От нея се излъчваше обезоръжаваща женска крехкост. Изидор я взе от леглото, вдигна я пред себе си и се загледа в стъклото. Фактът, че послушанието не беше сред добродетелите й, нямаше значение — със сигурност можеше да изглежда покорна. За известно време.
	— Отличен избор, Ваша светлост! — насърчи я Лусил. — Ще изглеждате сладка като сметана.
	Роклята беше поръбена с изящна дантела и украсена със светли панделки.
	— Ще сложим цветя в косата ви — продължи Лусил. — Или може би перлички. Може дори да добавим малко дантела към деколтето. — Тя махна с ръка някъде към гърдите на Изидор.
	Да прикрива бюста си (по собственото й мнение едно от най-хубавите неща у нея) означаваше да прекали със скромността, подобаваща на омъжена жена.
	— Перлички? — попита тя със съмнение.
	— И освен това — продължи Лусил, която вече се развихряше — можете да държите онзи малък молитвеник от майка си — онзи, който е украсен с дантели.
	— _Молитвеник?_ Искаш да занеса там долу молитвеник? Лусил, да не си забравила, че се намираме на най-скандалното увеселение в провинцията в цяла Англия? Нито един от гостите на лорд Стрейндж не _притежава_ молитвеник — никой друг, освен мен!
	— Нейна светлост херцогиня Бероу има молитвеник — отбеляза Лусил.
	— По една случайност Хариет е тук инкогнито — и преоблечена като мъж. Съмнявам се, че обикаля по коридорите с молитвеник в ръка.
	— Така ще изглеждате добродетелна — упорито настоя камериерката й.
	— Ще изглеждам като съпруга на свещеник — отсече Изидор и метна роклята обратно върху купчината.
	— Тази вечер за първи път ще видите Негова светлост. Нали не искате да изглеждате така, сякаш се чувствате на място на увеселенията на лорд Стрейндж? В тази рокля изглеждате млада като дебютантка — добави Лусил и очевидно реши, че с този силен довод е успяла да убеди господарката си.
	Това окончателно реши въпроса. Изидор в никакъв случай нямаше да облече жълтата рокля. Нямаше да сложи и перлички. Тя не беше дебютантка — беше жена на двайсет и три години, макар че едва тази вечер щеше да срещне съпруга си за първи път — след единайсет години брак. Бяха се оженили чрез пълномощник, но Козуей не си беше направил труда да се върне, когато тя навърши шестнайсет… или осемнайсет… или дори двайсет. Нямаше право да очаква от нея да изглежда като дебютантка. Трябваше да си представи как се е чувствала тя, докато ставаше все по-възрастна и по-възрастна, докато приятелките й се омъжваха и раждаха деца. Беше истинско чудо, че не се бе спаружила като ябълка.
	Каква смразяваща мисъл! Ами ако той решеше, че тя _наистина_ е само една спаружена ябълка? Все пак беше далеч от възрастта на дебютантка.
	Тази мисъл я накара да изпъне гръб. Беше се преструвала на покорна съпруга години наред — пазеше репутацията си, чакаше съпруга си да се завърне. Копнееше за завръщането му, ако трябваше да признае истината.
	И какво беше накарало Козуей най-накрая да си дойде у дома? Да не би неочаквано да се беше сетил, че двамата никога не са се срещали? Не. Случи се заради новината, че съпругата му гостува в дом, прочут повече с разврата си, отколкото с лимоновите си тортички. Тя трябваше да потъпче репутацията си още преди години и той щеше с готовност да дотича от джунглата като послушно куче.
	— Сребърната с диамантите — отсече тя решително.
	Лусил щеше да пребледнее, но нейният _maquillage*_ не позволяваше такова излишество на чувства.
	[* Грим (фр.) — Б.пр.]
	— О, Ваша светлост! — промълви тя и сключи ръце като героиня, която всеки момент ще изхвърлят през парапета. — Ако не облечете жълтото, поне изберете рокля, която изглежда _донякъде_ благоприлично!
	— Не — заяви Изидор, вече непоколебима. — Знаеш ли какво пише в бележката, която ми изпрати Негова светлост, Лусил?
	— Разбира се, че не, Ваша светлост. — Лусил внимателно разместваше купчината от блестяща коприна и атлаз, търсейки най-скандалния костюм на Изидор — този, който тя рядко носеше, след като първата й поява с него доведе до импровизиран дуел, който двама запленени французи си устроиха на паважа пред Версай.
	— Пише — започна Изидор, като грабна парчето канцеларска хартия, пристигнало преди няколко часа: — _Установих, че съм загубил нещо, което ми принадлежи._ И е добавил неясно допълнение, което май показва, че ще пристигне всеки момент: _Довечера._
	Лусил вдигна глава и примигна.
	— Какво?
	— Съпругът ми сякаш ме смята за нещо като загубен куфар. Може би смята, че е прекалено уморително да дойде от Лондон и да ме отведе от увеселението на лорд Стрейндж. Може би е очаквал, че ще стоя на кея и ще чакам корабът му да пристигне.
	— _Може би си мисли, че стоя там от години и от очите ми се стичат сълзи, докато го чакам да се върне!_
	Лусил обаче се отличаваше с практично френско мислене, затова не обърна внимание на остротата в гласа на Изидор. Вместо това се изправи, хванала великолепна рокля от бледосребриста коприна, блеснала от безброй диаманти.
	— Ще желаете ли да сложим диаманти и в косата ви? — попита тя.
	Точно тази рокля прилепваше толкова плътно по тялото й, че под нея Изидор можеше да облече само съвсем малък корсет, скроен така, че да издува бюста й и да стеснява талията. Роклята беше ушита от една от модистките на кралица Мария Антоанета и се предполагаше, че собственичката й ще крачи из огледалните зали на Версай — нещо съвсем различно от тъмните коридори на къщата на Стрейндж. Да не говорим, че Изидор щеше да общува с какви ли не хора, от херцози до жонгльори. И все пак…
	— Да — каза тя. — Може да загубя някой и друг диамант преди края на вечерта. Но искам съпругът ми да разбере, че не съм някакъв случаен куфар, който може просто да хвърли в каретата си и да го закара в Лондон.
	Лусил се засмя и започна сръчно да стяга корсета. Изидор се загледа в огледалото и се зачуди как ли херцог Козуей очаква да изглежда съпругата му. Тя изобщо не приличаше на бледа английска роза, не и с тези пищни извивки и тъмната коса.
	Козуей беше прекарал години наред в обиколки по чужди земи, докато тя го чакаше да се върне, и тази мисъл не спираше да я тормози. През последните десет години беше ли помислял изобщо за нея? Беше ли се чудил какво се е случило с дванайсетгодишното момиче, което се беше омъжило за него чрез пълномощник?
	Изпитваше силното чувство, че за Козуей тя наистина не е нищо повече от забравена собственост. Тази мисъл я подлудяваше: тя беше прекарала толкова години в чудене що за човек е съпругът й, а той беше скитал из Африка в търсене на извора на река Нил, без дори да се замисли за нея.
	— Червило — обърна се тя към Лусил. — И ще сложа обувките с диамантените токчета.
	— _La Grande Toilette*_ — каза камериерката и от устните й се изтръгна онзи неочакван смях на французойка. — Херцогът изобщо няма да разбере какво го е сполетяло!
	[* Големият тоалет (фр.). — Б.пр.]
	— Точно така — съгласи се със задоволство Изидор. — Сбърках, Лусил. Ева не е подходяща. По-добре да помисля за Клеопатра.
	Лусил, която се бореше с обръчите на роклята, само измърмори нещо.
	— Клеопатра отплавала по Нил с кораб, обкован със злато — продължи замечтано Изидор. — Марк Антоний я погледнал само веднъж и загубил сърцето си. И то не защото е изглеждала като скромна съпруга.
	Лусил се изправи.
	— „Скромна“ не е думата, за която ще си помисли херцогът, когато ви види в тази рокля.
	— Отлично — отвърна Изидор и се усмихна на себе си, а Лусил пусна над главата й блестящ сребрист воал. Корсажът прилепваше към фигурата на Изидор, сякаш беше ушит по нея, и наистина бе така. Пробите бяха ужасно отегчителни, но резултатът си заслужаваше. На кръста коприната се отдръпваше назад на меки, издуващи се гънки и разкриваше фуста от синя коприна. Човек можеше и да не забележи веднага мъничките диаманти, с които бяха обшити корсажът и полите, но с тях роклята блестеше. Това беше рокля, която превръщаше жената в истинска кралица.
	По-точно в царица Клеопатра.
	Но всички диаманти на света не можеха да спрат студения страх, който стисна сърцето на Изидор, когато след известно време слезе по стълбите. Щеше да види _съпруга_ си. За пръв път.
	Ами ако беше грозен? Е, лицето му със сигурност щеше да е най-малкото обветрено. Изидор си напомни, че хигиената в Африка със сигурност не е добра. На Козуей можеше дори да му липсват зъби. Или _око!_ Можеше да е…
	Но тя се спря, преди да е започнала да му отсича крайниците. Какъвто и да беше и както и да изглеждаше, тя най-накрая щеше да има истински съпруг. Можеше да има деца. Можеше да бъде истинска херцогиня, а не жена, позната на едни като херцогиня Козуей, а на други — като лейди Дел’Фино. От години копнееше за това събитие.
	Тази мисъл я крепеше, когато влезе в салона на лорд Стрейндж. За миг настъпи красноречиво мълчание. Джентълмените в стаята я погледнаха — или може би по-скоро погледнаха мъничкото й корсажче, — а после всички се втурнаха към нея на такъв поток, че тя буквално потръпна. Сред тях нямаше херцог. Козуей още не беше пристигнал.
	„Мъжете са си мъже“ — повтаряше си тя, когато усетеше нервност при мисълта за съпруга си. Французи или англичани, изследователи или жонгльори, сребърната рокля ги караше да паднат на колене.
	Но този път усещането да е облечена в тази предизвикателна рокля беше по-различно. В миналото просто не беше обръщала внимание на мъже, които я зяпаха в бюста. Сега ненадейно осъзна, че реакцията на един съпруг може да включва повече от похотливи погледи. Казано без заобикалки, Козуей имаше пълно право да я завлече нагоре по стълбите.
	Към леглото.
	Леглото!
	Тя, разбира се, искаше да спи със съпруга си. Изпитваше любопитство, искаше да има деца, искаше… искаше да повърне.
	Приятелката й Хариет й хвърли само един поглед и я издърпа от салона, когато се случи.
	Входната врата беше отворена и в преддверието нахлуваше сняг. Икономът говореше нещо за необичайно студено време, а после.
	Някакъв мъж се засмя и в този миг Изидор разбра. Това беше Козуей. Можеше да види само гърба му. Той беше грамаден, загърнат в дебело дълго палто, с кожена шапка на главата. Тя изпадна в паника.
	— Трябва да се кача горе! — прошепна тя, отстъпи назад и едва не се спъна от нетърпение да избяга.
	— Късно е — каза Хариет и я хвана за ръката.
	Наистина беше късно. Този мъж, тази огромна планина, се обърна, погледът му срещна нейния, сякаш в преддверието нямаше друг, и той я позна. Дори не погледна към роклята й — гледаше я само в очите. Изидор си пое дълбоко дъх.
	Той си свали шапката, подаде я на иконома и разкри черна коса, която се разпиля върху яката му. Той обаче не откъсна поглед от нейния. Кожата му изглеждаше топла, обагрена с някакъв тъмно меден оттенък, който никой не би нарекъл обветрен.
	Без да каже нито дума, той се приведе в нисък поклон. Устните на Изидор се разделиха, за да изрекат… Какво? Докато го наблюдаваше, а после правеше реверанс с леко забавяне. Струваше й се, че се е озовала в някаква пиеса. Той беше…
	Ако Козуей беше Марк Антоний, Клеопатра щеше да падне в краката му, а не обратното. Той изобщо не приличаше на английски херцог. Нямаше нито напудрена коса, нито шалче, нито дори жилетка. Изглеждаше неопитомен.
	— Предполагам, че вие сте моята херцогиня — промълви той, взе ръката й и я целуна.
	Изидор успя да се овладее достатъчно, за да го представи на Хариет, но умът й кипеше. Някак си, във всички полети на въображението си, беше пропуснала да си представи. _мъж_.
	Не аристократ с изящно оформени нокти и напудрена коса. Не негодник като много от мъжете, дошли на увеселението на лорд Стрейндж. А мъж, който се движеше с лекота, като лъв, който сякаш изсмукваше всичкия въздух в преддверието и чиито очи преминаха по лицето й с чувство на собственик… Сърцето й биеше толкова бързо, че не можеше да чуе нищо.
	Той не беше еднокрак или беззъб. Беше навярно един от най-красивите мъже, които бе виждала. Осъзна, че е престанала да слуша разговора.
	— С херцогинята заминаваме утре сутрин — казваше съпругът й на иконома.
	Утре сутрин ли? Обзе я такъв страх, че не можеше да си представи дори как ще отиде до каретата. Ако трябваше да бъде напълно честна, беше си представяла мъж, обзет от робска благодарност, задето съпругата му се е оказала толкова красива. Но сега…
	Беше си мислила, че цялата власт е в нейните ръце. Но не беше.
	Трябваше да поеме контрола. „Клеопатра“ — помисли си тя отчаяно. Клеопатра не би допуснала някой да я закара някъде като багаж.
	— Аз лично мисля да остана още няколко дни — каза тя и му се усмихна, макар че сърцето й биеше оглушително.
	Работата не беше само в това, че Козуей не носеше шалче. Има великолепен светлосин жакет, но разкопчан отпред. Дълги маншети падаха над ръцете му. Копчетата им бяха отворени. Изглеждаше готов за леглото. Тази мисъл накара нервите й да се опънат.
	Той взе ръката й в своята и отново я вдигна към устните си. Изидор видя как те докосват ръкавицата й и потръпна.
	— Но, любима моя — каза той, — аз горя от нетърпение да дойде сватбеният ни ден.
	За миг Изидор остана запленена от думите „любима моя“, от топлината, която извика в нея погледът му, от тайната тръпка, която усети между краката си.
	Но после осъзна какво е казал.
	— Ние вече сме женени — изтъкна тя и издърпа ръката си от неговата. Той изглеждаше развеселен, затова тя добави: — Вие може и да сте пренебрегвали този факт години наред, но ви уверявам, че е истина.
	Точно тук всичко се обърка.
	Всичко започна тук и завърши с това, че тази нощ Изидор остана сама в спалнята си.
	Да не говорим, че на следващата сутрин, все още девствена, пое към Лондон.
	Все едно й беше сложил етикет, като на някой куфар: „Изидор, собственост на херцога“.


>	Глава 1

	_Гор Хаус, Кенсингтън_
	_Лондонската резиденция на херцог Боумонт_
	_21 февруари 1784 г._
	— Той е девствен.
	— Какво!
	— Той е девствен и…
	— _Съпругът ти е девствен?_
	— И не иска да спи с мен.
	Джема, херцогиня Боумонт, се свлече на един стол и на лицето й се изписа почти комичен ужас.
	— Миличка, от това по-убедителни основания за анулиране — кажи му здраве. Или „здраве му кажи“ — добави тя с известно объркване. — Той да не е някакъв монах?
	Изидор поклати глава.
	— Доколкото виждам, не. Казва, че накрая ще легне с мен — просто не преди да се оженим.
	— Но вие сте женени!
	— Точно така. Аз може и да се представям като лейди Дел’Фино, но истината е, че в очите на закона съм херцогиня Козуей. — Изидор се свлече в едно кресло срещу приятелката си. — Доколкото си спомням, сме женени от единайсет години. И не съм виновна аз, че съпругът ми е девственик. Ако не беше хукнал да обикаля цяла Африка и да търси извора на Сини Нил, досега можехме да сме си втръснали, както толкова много английски двойки от добро потекло.
	Джема я погледна и примигна.
	— Не е за вярване. Не е за вярване.
	— През последните седем години не спрях да отблъсквам набезите на разни развратници във всички европейски дворове, докато го чаках да се върне, а той какво прави? Решава, че не сме истински женени.
	— Девственик или не, защо не е паднал право в леглото ти?
	Изидор погледна към отражението си в чашата на Джема. Мъжете копнееха за нея още откакто навърши шестнайсет, а оттогава външният й вид не се беше променил: черна коса, светла кожа, пищна гръд. Накратко, не съвсем Венера, но достатъчно съблазнителна, за да накара повечето мъже да полудеят от копнеж.
	— Предполагам, че Козуей е запленен от екзотичното — продължи Джема, — а ти изглеждаш така възхитително неанглийски. Формата на очите ти е великолепна — не са малки като очите на повечето англичанки.
	— Аз не се смятам за екзотична — каза Изидор. — И което е по-важно, той като че ли иска някоя с по-добри домакински умения. По-малко от десет минути след като се запознахме — след като се срещнахме за първи път! — той ме попита дали напоследък съм тъкала нещо. Да съм тъкала ли? Какво, да не трябваше да извадя някое вретено и да направя безупречен шев?
	— Дори и аз знам, че с вретеното не се шие, а това означава, че ако Козуей разчита да имаш някакви домакински умения, ще остане много разочарован! — засмя се Джема. — Може би е от онези мъже, които започват да пелтечат, когато се озоват пред красива жена. Това заболяване е много разпространено.
	— Повярвай ми, внимателно го наблюдавах и не открих никакви признаци да е обладан от страст.
	— Дори Боумонт, който не забелязва почти нищо извън Камарата на лордовете, след маскения бал ми каза, че имаш най-красивата уста в цяла Англия.
	— Боумонт е казал така? — промълви Изидор и изпита лека тръпка на удоволствие. — Много мило. Но трябва да отбележа, Джема, че на мен няма да ми хареса съпругът ми да хвали други жени в мое присъствие.
	Джема сви рамене.
	— Както ти самата каза, като английска двойка от добро потекло ние просто се придържаме към обичайното. Не мисля, че имаш причини за паника, Изидор. Предполагам, че Козуей е безумно привлечен от теб и просто иска да изрази дълбокото си уважение, като организира церемония с клетви пред епископ.
	— Той си е загубил ума — отсече категорично Изидор. — Сигурно от прекалено много слънце в Африка. Може и да се оженихме чрез пълномощник, но това си беше брак. Бях само на дванайсет, но много добре го помня.
	— Ами тогава — не отстъпи Джема — може би херцогът иска романтична церемония, сега, когато се е завърнал.
	— А може би е напълно луд и странен — промълви Изидор, обличайки страховете си в думи. — Кой мъж остава девствен, докато стане почти на трийсет? Това е почти отвратително. Как да му покажа какво се прави в спалнята, Джема? Мъжете научават сами тези неща. Наистина, ако никога не е използвал инструмента си… ами, кой може да потвърди, че изобщо ще функционира?
	Отговори й единствено мълчание.
	Изидор почувства как в очите й напира горещина.
	— Просто искам съпругът ми да ме отведе в леглото, за да стана истинска херцогиня, да използвам титлата си и да родя дете. Толкова много ли искам?
	Джема взе ръката й в своята.
	— Не. Съжалявам, миличка.
	По бузите на Изидор потекоха сълзи.
	— Никога не съм изневерявала на Козуей. Граф дьо Салмон ми каза — в римувани куплети! — че съм по-вкусна от коняк от реколта 1764, и като знам какви изби има, това беше истински комплимент. Накрая се върнах в Италия, защото домогванията на Салмон станаха прекалено демонстративни, но не легнах с него, дори когато заплаши да се самоубие! Изпълних своята част от договора, макар че всяка нормална жена би очаквала съпругът й да се появи, когато тя навърши пълнолетие.
	— Браковете в детска възраст са голяма грешка — каза Джема. — Никога няма да допусна Боумонт да уреди такъв брак за някое от нашите деца. Хората трябва да са възрастни, когато се женят.
	— Не съм придирчива. Наистина не съм. Може и да съм флиртувала с хубави мъже като Салмон, но харесвам и мъже от друг тип. Дори ниски. Години наред си повтарях, че все едно как изглежда Козуей, когато най-накрая се дотътри от джунглата, ще изпълнявам задълженията си в леглото великодушно, дори и без ентусиазъм. Но…
	— Той неприемлив ли е? — попита Джема с известно любопитство.
	— О! О. не! — отговори Изидор. — Не е там въпросът. Няма значение как изглежда. Той е ужасно странен. Странен!
	— Имам още една идея. Може би Козуей е просто прекалено интелигентен и не се интересува от плътски дела.
	Изидор й се усмихна с разтреперани устни.
	— Всеки мъж, който е прекалено интелигентен, за да използва онзи си инструмент, е абсолютен глупак! — Думите прозвучаха по-остро, отколкото възнамеряваше.
	— Най-очевидното обяснение е, че той следва някакъв религиозен закон. Спомена ли, че ходи на църква? Сигурно е пуритан. Те не бяха ли ужасяващо строги, когато става въпрос за поривите на плътта?
	— Почти не прекарах време насаме с него — отговори Изидор — и ако се е присъединил към някаква пуританска секта, е пропуснал да ми съобщи. Той пристигна на увеселението, награби ме като забравен пакет, оповести, че ще се оженим за втори път, и ме захвърли в Лондон.
	— Какво искаш да кажеш? Как така те е захвърлил? — намръщи се Джема. — Къде те е захвърлил?
	— В хотел „Неро“! — отвърна разпалено Изидор. — Снощи отседнахме там. Няма нужда да казвам, че спахме в различни легла. Той ми каза — без да ме попита какво мисля — че трябва да го чакам в хотела, докато се върне от имението си.
	Джема прочисти гърло.
	— Очевидно Козуей не е _au courant*_ с английските обичаи. Ти какво отговори?
	[* Запознат (фр.). — Б.пр.]
	— Не толкова обстоятелствено или толкова остро, колкото би могло да се очаква. Той очакваше да му се подчиня, без да се замисля, и не мога да повярвам, но наистина го направих. Сега мога да мисля единствено за всички язвителни думи, които трябваше да му наприказвам.
	— Значи си открила едно от основните занимания в съвместния живот, при това бързо — отбеляза Джема. — Аз загубих седмици, докато измисля остроумните забележки, които трябваше да отправя към Боумонт.
	— Но успях да му кажа, че предпочитам да отседна при теб, отколкото в хотела.
	— Защо не поговорихте за този хотел, докато пътувахте към Лондон?
	Беше толкова унизително да признае истината!
	— Веднага щом влезе в каретата, той заспа.
	— Козуей е заспал след първата си среща с теб? След първата среща със _съпругата_ си?
	Изидор кимна.
	— Мисля, че положението е следното: аз не съм това, което е очаквал, Джема, и в никакъв случай не съм това, което е искал. Когато пристигна онзи ден вечерта, изглеждаше изненадан от роклята ми. Бях облякла сребърната рокля. Помниш ли онзи костюм?
	— Никой не може да забрави парчето плат с претенции за корсаж. Виждала съм диаманти, които са по-големи от него.
	— Стори ми се, че от гледна точка на удобството, да не говорим за желанието, роклята е идеална за посрещане на дълго отсъствал съпруг — призна Изидор с дълбока въздишка. — Когато я облякох в Париж, граф Дьо Салмон каза… е, няма значение какво е казал. Съпругът ми просто ме попита дали вкусът ми винаги е толкова неортодоксален. Не звучеше като комплимент. После си легна. Сам, както няма нужда да добавям.
	— Малко са мъжете, които могат да ти устоят, когато си облечена в тази рокля — измърмори Джема и сбърчи чело.
	— На другата сутрин — подсмъркна Изидор — нареди да съберат всичко и едва успях да се сбогувам с Хариет, преди да ме завлече в каретата. Където веднага заспа, вместо да поговори с мен. Омъжила съм се за чудовище!
	— Ако наистина е чудовище, няма нужда да оставаш омъжена за него — отбеляза практично Джема.
	— Как да се измъкна? Той планира сватбена церемония в параклиса в Ревълс Хаус. Което означава, че ме очаква перспективата да видя свекърва си — удоволствие, което старателно избягвах години наред.
	— Това ли планира?
	— О, Джема, забравих да ти кажа за това! Докато е бил в Африка, отишъл на сватбата на една принцеса. Празненството продължило четири дни. Или може би четиринайсет. С непрекъснати пиршества и развлечения. Имам ужасното подозрение, че планира нещо подобно и за нас.
	— Наистина не прилича много на англичанин, нали?
	— Точно това е най-необикновеното в цялата история — каза Изидор и остави носната си кърпичка. — Доколкото разбирам, сватбата е преминала в оргия, макар че при тази липса на интерес, която проявява Козуей към интимните актове — поне с мен, — подозирам, че няма да поиска да подражава точно на този аспект от сватбата на величествата.
	— _Какво?_
	— Оргия. Да не говорим, че участниците пили топла кръв от току-що принесена в жертва крава като част от някакъв ритуал за плодовитост.
	Джема остана с отворена уста. После попита:
	— Козуей иска венчавката да се състои в неговото имение, в Ревълс Хаус?
	— Предполагам, че архиепископът на Кентърбъри няма да се зарадва на топлата кръв, как мислиш?
	— И майка му ще е там?
	Изидор отново кимна.
	— Топла кръв — промълви Джема и прикри устата си с ръка, но не можа да сподави кикота си. — Можеш ли да си представиш как поднася _такава_ чаша на майка си?
	— Вдовстващата херцогиня е една от най-благовъзпитаните английски…
	— Тя спокойно може да мине за самата кралица! — прекъсна я Джема. — За кралицата! Толкова е скована. Знам, че е ужасно глупаво, миличка, и ти, разбира се, ще трябва да поискаш анулиране на брака на основа на чиста лудост, но можели да ми дадеш покана за сватбата? _Моля те?_
	— Когато се смея на ситуацията, се чувствам по-добре — подсмъркна Изидор.
	Джема стана и се настани на страничната облегалка на креслото на приятелката си.
	— Бракът унищожава логиката така, както нищо друго не може, но наистина смятам, че е от полза да започне със съпруг, който не е луд.
	— Трябваше да видиш как беше облечен. Без перука, без пудра на косата. Без шалче! Имаше прекрасно палто, но беше разкопчано отпред. И не носеше жилетка.
	— Нямам търпение да се запозная с него — отговори Джема. — Винаги ми се е струвало много грубо да отида в лудницата просто за да се посмея на пациентите, но ако в нашите среди наистина има луд човек… На този етап е най-добре да посетиш адвокат, Изидор. Кабинетът на Боумонт се намира близо до сградите на Адвокатската колегия, така че той е заобиколен от хора с тази професия. Може да ти посочи някой добър.
	Изидор отново подсмъркна.
	— Иска ми се майка ми да беше жива.
	— Ако искаш, мога да ти заема свекърва си — предложи Джема и я прегърна.
	— Тя ли беше осеяла къщата си с картини на Юдит, която държи главата на Олоферн?
	— Точно така! Очевидно връзката й с моя свекър е била напрегната и тя е намирала творчески начини да изрази чувствата си. Може би точно от нея имаш нужда, за да стане сватбеното ти тържество малко по-специално.
	Изидор облегна глава на рамото на Джема.
	— Не си давах сметка каква отчаяна надежда изпитвам, преди Козуей да прекрачи прага.
	— Веднага ли личи, че е луд?
	— Не. Прилича на мускулест изследовател, загорял от слънцето и много див. Има голям нос, но изглежда много мъжествен, ако ме разбираш.
	Джема кимна.
	— Но после се оказа, че е съвсем немъжествен. Например девствеността — толкова е смущаващо! Боя се, че на сватбата може да го каже на всички! — не успя да се сдържи Изидор.
	— Не би посмял!
	— Той изобщо не се срамува. Казва, че това бил най-прекрасният подарък, който можел да ми поднесе. Ще стана за посмешище пред цяла Англия. Изидор девствената херцогиня.
	— Сега като се замисля, Изидор, ако съпругът ми беше девственик, когато се оженихме, нямаше да има любовница.
	— Сигурно си права.
	— В такъв случай щяхме да имаме шанс за що-годе свестен брак — изтъкна Джема.
	Изидор въздъхна.
	— Със сигурност няма да ми се наложи да отблъсквам цели орди други жени. Повярвай ми, разбере ли обществото за странните му идеи, никой няма да се блъска за съмнителния му чар.
	Джема я прегърна още по-силно.
	— Не знам дали би било по-добре да започнеш процедура за анулиране сега, въз основа на неконсумирането на брака, или просто да го анулираш по-късно въз основа на душевна нестабилност.
	— Във всеки случай Козуей навярно ще се върне в Африка — измърмори унило Изидор. — Няма да е тук за процедурата.
	— Има ли Червен или Зелен Нил? Може ли да хукне да търси техните извори?
	— Откъде да знам? Мислех, че река Нил се намира някъде в Египет, но той говореше за Абисиния. Не мога да кажа, че се отличавам със задълбочени познания по география.
	— Ако той наистина се върне в Африка — каза Джема, — може да решиш да останете женени.
	— Заради титлата ли, имаш предвид?
	— Именно. Да се надяваме да се задържи тук достатъчно дълго, за да създаде наследник, а после да се запилее, където си иска за следващите десетина години.
	Изидор стана и направи няколко нервни стъпки из стаята, преди спонтанно да изрече най-ужасния си страх:
	— _Ако_ е способен да създаде наследник.
	— Ако не е, знаеш какво трябва да направиш. Твоят първи дълг към титлата ти е да родиш наследник и ако херцогът е неспособен, ще трябва да намериш някой друг. Това са нещата от живота.
	— Като заговорихме за това — каза Изидор, — ти не се ли върна в Англия точно, за да родиш наследник на Боумонт?
	— Боумонт не иска да се захваща с дейностите, които водят до подобно развитие, преди да завърша шахматното състезание, което започнах с херцог Вилиърс. Но Вилиърс все още се възстановява от мозъчната си треска и лекарят не му позволява да играе шах. Което всъщност е хубаво.
	— Защо?
	— О, с Боумонт започнахме да се опознаваме — отвърна нехайно Джема.
	— Но не и в интимно отношение?
	Джема избухна в смях.
	— Ти си готова да се примириш с топлата кръв, оргиите и ненапудрената коса, само и само съпругът ти да те отведе в леглото, Изидор! Не е ли вярно?
	Изидор изпита прилив на унижение, но все пак Джема беше най-скъпата й приятелка.
	— Аз съм на двайсет и три години — каза тя. — Двайсет и три! Любопитна съм! Трябва да видиш как Хариет се държи с лорд Стрейндж, когато си мислят, че никой не гледа. Въздухът около тях направо се нажежава.
	— Клетата Изидор! — промълви най-искрено Джема. — Но се чувствам задължена да ти кажа, че по мое мнение цялото това преживяване в спалнята е доста прехвалено.
	— Щеше да бъде по-лесно, ако Козуей проявеше и най-малък интерес към това преживяване. Както вървят нещата, ще го накарам да изпадне в ужас, ако някога изобщо стигнем до спалнята. — Тя отново обиколи нервно стаята.
	— Мисля, че трябва да се подготвиш за най-лошото — каза Джема. — Струва ми се много вероятно тази ситуация да се дължи на неспособност от негова страна. Това би обяснило защо е девственик, а също така и защо вдига такъв шум около сватбата.
	— Защо?
	— Повторната венчавка означава отлагане на неизбежното. Може би си мисли, че макар и да не се е справял в миналото.
	— Ако си разделим чаша топла кръв, това ще помогне ли? — попита Изидор и не можа да се въздържи: отново избухна в смях, който изразяваше нещо средно между веселие и отчаяние.
	— Да — отговори Джема. — Това звучи точно като нещо, което би хрумнало на някой мъж.


>	Глава 2

	_Ревълс Хаус_
	_Провинциалната резиденция на херцог Козуей_
	_21 февруари 1784 г._
	Симиън Джърмин, херцог Козуей, очакваше да бъде завладян от прилив на чувства, когато каретата му спре пред Ревълс Хаус. Все пак не беше виждал родния си дом повече от десет години. Пристигна точно преди здрачаване, когато залязващото слънце очертаваше всяка куличка и всеки ъгъл (а Ревълс Хаус имаше много такива) още по-ясно и остро на фона на притъмняващото синьо небе.
	Разбира се, Симиън беше подготвен да смаже всяко нежелано чувство от този род. Като следовник на Средния път разбираше, че за да живее в покой, трябва винаги да очаква опасността от хаоса. Ревълс Хаус просто вонеше на хаос: още като дете Симиън копнееше да избяга от постоянните битки на родителите си, от налудничавите речи на баща си, от свирепостта, с която майка му настояваше, че тази или онази привилегия е нейно право. Изпратиха го в „Итън“, но това означаваше свободен достъп до библиотека, пълна с книги, които описваха земи, различни от неговата. Семейства, различни от неговото.
	Разбира се, беше възможно, когато се върне в сънливата, опитомена английска провинция, сред която Ревълс Хаус се беше разположил като тумбеста кана за чай, да бъде завладян от гордост.
	Вместо гордост обаче установи, че гледа нивите, към които се приближаваше, и забеляза колко са занемарени. Чакълът на алеята за карети не беше просто незаравнен — огромни участъци от пътя не бяха нищо повече от бразди, прокарани в изсъхнала кал. Дърветата не бяха подкастряни от години.
	Вместо гордост — или радост — Симиън усети нежелано бодване на вина, която се засили, когато слезе от каретата и видя счупен прозорец в източното крило и тухли, които имаха отчаяна нужда от наместване.
	Поне Хънидю, семейният иконом, изглеждаше същият. За миг Симиън изпита чувството, че никога не си е тръгвал. Триредната перука на Хънидю все още се спускаше на къса дебела опашка на гърба, а униформата му беше ушита в стила отпреди двайсет години и украсена с месингови копчета. Само лицето му се беше променило: преди години Хънидю имаше младолико печално лице, от което носът стърчеше като някаква злощастна грешка. Сега лицето му беше старо и печално. Отиваше му. Навремето приличаше на момче, което неочаквано е открило нечий труп; сега имаше вид на мъж, който е направил преценка на живота и го е сметнал за незадоволителен.
	Миг по-късно Симиън влезе във всекидневната на майка си. Някои от най-ранните му спомени бяха свързани с безкрайни лекции, изнасяни в тази стая. Майка му вярваше, че ще успее да го накара да проумее какво има предвид с ентусиазъм… и повторение. Веднъж й отне цял час да му обясни, че един джентълмен не криви уста пред портретите на предците си. Дори ако въпросният праотец прилича на глупак с абсурдно натруфена яка.
	Подобно на Хънидю, и вдовстващата херцогиня изглеждаше все същата… и все пак не съвсем.
	Седеше с изправен гръб на едно канапенце. Цялото пространство, оставено от задните й части, беше заето от полите й. Симиън не знаеше нищо за днешната женска мода, макар че очевидно стилът се беше променил, откакто напусна Англия. Майка му обаче като че ли носеше дрехи отпреди двайсет години.
	Тя стана, той видя бродирания й корсаж, украсен с панделки отпред, и коригира преценката си: отпреди повече от двайсет години. Всъщност облеклото й беше точно това, което той си спомняше — от високото бяло ленено боне до шлейфа на роклята. Само лицето й се беше променило. Той я помнеше като жена, изпълнена с авторитет и жизненост, с розови бузи и проницателни очи — въплъщение на идеалната херцогиня. Сега изглеждаше сбръчкана и изненадана, като ябълка, омекнала след цяла зима в мазето. Изглеждаше остаряла.
	Тя протегна ръка. Той падна на коляно и целуна украсения й със скъпоценен камък пръстен.
	— Козуей — каза тя. — Надявам се, че си отвел съпругата си от онова свърталище на греха.
	След пристигането си в Лондон Симиън беше заварил цял куп тревожни писма, които му заповядваха незабавно да отиде в някаква провинциална къща, в която се провеждаше увеселение, и да спаси Изидор. Което той направи.
	— Минаха дванайсет години, майко. Липсваше ми — каза той.
	Тя присви очи и той видя в тях следа от жената, която си спомняше — жената, която се ужасяваше от всяка проява на чувства, освен презрение и разочарование.
	— Наистина ли? — попита тя с леден глас. Сега Симиън си спомни колко стотици — не, хиляди — пъти в миналото думите му бяха посрещани с това единствено осъдително изречение. — Прости ми, но се съмнявам, тъй като можеше да се върнеш у дома по всяко време.
	Не можеше да се отрече, че има право.
	— След като получих писмото ти — подхвана той с помирителен тон, — заминах за Фонтхил. Съпругата ми беше в отлично здраве.
	Той направи кратка пауза и се зачуди дали майка му очаква от него да съобщи дали е заварил съпругата си непорочна.
	— Надявам се, че и двамата незабавно сте напуснали къщата.
	Тя събра ръце. Симиън почти не можеше да види пръстите й — толкова бяха отрупани с бижута. Той си спомняше и тази нейна черта: майка му беше като сврака, така се радваше на лъскавите неща — украшения, злато, сребро.
	Той кимна.
	— Къде е херцогинята? Трябваше да дойде тук, с теб. Досега, за жалост, ти напълно пренебрегваше задълженията си за продължението на рода Козуей.
	Симиън не можеше да не се запита дали майка му възнамерява да следи колко често посещава съпругата си в спалнята.
	— Изидор е в Лондон. Ще остане там, докато подготвя сватбеното тържество.
	— Сватбено тържество! Но вие сте женени! За какво ви е сватба?
	— Оженихме се чрез пълномощник. Бих желал да отпразнуваме обета си както се полага.
	— Това са глупости! — тросна се майка му. — Съвсем като ония романтични представи, с които открай време си пълниш главата! Глупости!
	— Изидор е съгласна с теб.
	— Изидор? Изидор? Коя е Изидор? Да не би случайно да споменаваш съпругата си, херцогиня Козуей, с малкото й име?
	— Да.
	— Наистина ли?
	Сега се намираха на позната територия. Към него се люшна мъртвото вълнение на лекция. Той седна и си спомни със секунда закъснение, че трябваше да я помоли за позволение.
	Но все пак се облегна назад в креслото си, вместо да скочи на крака. Лекцията, която започна с безочливото му поведение, а именно да споменава съпругата си с малкото й име, и се отклони към безобразното неанглийско звучене на въпросното име (Изидор), преля като река през пролетта и това му даде време да забележи някои неща, които го озадачаваха.
	Майка му беше блестящо облечена в коприна с десен. Но всекидневната й беше избеляла. Пердетата и тапицериите очевидно не бяха докосвани дълго преди баща му да умре преди три години. Къщата дори не миришеше приятно. В нея се носеше някакво зловоние, което сякаш идваше от нужника. Никой ли не беше забелязал?
	Ако съществуваше проблем с парите, той щеше да се върне в Англия по-рано. Адвокатът му препращаше отчетите на имението всяка година и Симиън нито веднъж не намери в тях нещо, което да загатва за недостиг на средства за ремонтиране на къщата, за подкастряне на дърветата или за поддържане на нивите в добро състояние.
	Часът, който прекара в покоите на майка си, му се стори много дълъг.


>	Глава 3

	_Ревълс Хаус_
	_22 февруари 1784 г._
	— Къде си тръгнал, облечен така? — Вдовстващата херцогиня Козуей често извисяваше глас в пронизителен писък, но в този случай надмина себе си. Всеки слон с капка здрав разум в главата би се впуснал в паническо бягство.
	— Да побягам — отговори Симиън. В името на благоприличието си беше нахлузил една проста туника. Обикновено бягаше гол до кръста и обут само с къси панталони.
	— Къде ще бягаш? — попита брат му Годфри, докато влизаше в преддверието след майка им.
	Въпросът изглеждаше логичен. От време на време Симиън бе успявал да избяга от някой лъв (но само с помощта на близко дърво). Не беше успял да избяга от един крокодил и за наказание едва не беше изяден. В благовъзпитаната английска провинция, която заобикаляше Ревълс Хаус, нямаше от какво да бяга. Струваше му се, че дори вълците не биха дръзнали да нападнат стадата на имението.
	— Просто обичам да бягам — обясни той. — Раздвижвам се чудесно и ми е много приятно.
	Майка му и брат му проговориха едновременно.
	— Какви са тези обувки? — попита Годфри.
	— Трябва веднага да сложиш край на този навик! — изрече заповеднически майка му.
	Симиън въздъхна.
	— Не искате ли да отидем в салона и да поговорим за това?
	— В салона ли? — попита майка му. — Когато… когато си гол като… — Тя сякаш не можеше да продължи и само размаха ръка.
	Годфри беше точно на възрастта, която му позволяваше да изпита неимоверно удоволствие от случващото се. Единственият начин, по който Симиън можеше да си обясни факта, че има тринайсетгодишен брат, когато той самият бе почти на трийсет, беше като си представи, че майка му и баща му са се радвали на дълъг и енергичен брачен живот. Предвид факта, че изражението на майка му беше постоянно ядосано, а фигурата й напомняше на коничен кошер, той отказваше да си представи подобно нещо.
	— Не си облечен! — засмя се маниакално Годфри. — Виждам ти коленете!
	— Така се тича по-лесно — отговори Симиън. — Искаш ли да пробваш? Имам няколко такива панталона.
	— Не смей да се опитваш да го поквариш! — ревна херцогинята.
	— Майко — започна Симиън.
	— Когато сме пред хората, ще ме наричаш „Ваша светлост“.
	— Сега не сме пред хората.
	— Освен ако не те поканя в личните си покои, значи сме пред хората! — тросна се тя.
	Симиън не й обърна внимание.
	— Когато се върна, ще съм ти много благодарен, ако си така добра и ме удостоиш с честта да ме приемеш само за пет минути.
	Той се приведе в дълбок херцогски поклон.
	— Да те удостои с честта? — попита Годфри. — Така ли говориш с диваците, Симиън?
	— _Недей_ да се обръщаш към херцога така фамилиарно! — тросна се херцогинята на Годфри.
	Симиън намигна на брат си и отвори входната врата, преди Хънидю да е стигнал до нея. После хукна по стълбите нагоре и поне за малко обърна гръб на семейството си.
	Две минути по-късно вече тичаше по един занемарен път зад имението си. Цялото имение можеше да се опише с думата „занемарено“. Той прогони от ума си тази неприятна мисъл и се отдаде на физическото удоволствие да усеща как краката му се удрят в земята, сърцето му ускорява ритъма си, а вятърът отмята косата му назад.
	Бягането за удоволствие, а не за спасение, беше нещо, което му показа един абисински планински цар на име Барнагаш. За да навлезе в Абисиния през планинския проход, човек трябваше да умилостиви Барнагаш. Предвид факта, че домакинът беше прочут с това, че умъртвява новодошлите и разделя вещите им между членовете на племето си, Симиън беше малко обезпокоен.
	Когато го предизвикаха на надбягване — ако спечелеше, наградата щеше да бъде неговият живот и животът на хората му, той си помисли, че шансовете му не изглеждат лоши. Барнагаш се оказа дребен мъж с гладко обръсната глава, с гугла и къси панталони. Сигурно беше на петдесетина години. Не носеше обувки и не показа никакво желание да свали грубия пояс, в който беше пъхнат тежък нож. Симиън пресметна, че ще успее да откупи свободата си с бягане.
	Събраха се в огромния двор на планинската крепост. Мъжете от кавалкадата на Симиън заръкопляскаха с енергията на хора, заобиколени от многократно по-голям враг и представящи си как всеки момент ще бъдат изкормени. Хората на Барнагаш ликуваха с ентусиазма на хора, които за пръв път виждат коне, но умеят да разпознават хубавото.
	Една пушка изтрещя… и Барнагаш се понесе напред като обладан от демони. Хукна нагоре по склоновете на прохода като планински козел. Симиън се втурна след него с наведена глава и лудо биещо сърце.
	Барнагаш продължи да тича, да скача от камък на камък. Симиън го следваше. Дългите му крака му позволяваха да напредва бързо, макар че дробовете му горяха.
	Сега Барнагаш беше в стихията си и двамата не спираха да тичат. От редкия въздух на Симиън започна да му се вие свят. Смътно си помисли, че няма начин да спечели това надбягване, така че можеше да умре, тичайки.
	Три часа по-късно Симиън рухна. Барнагаш се поколеба, изчака, върна се. Симиън усещаше такава болка в гърдите, та си помисли, че в дробовете му сигурно има кръв.
	След известно време се надигна, седна и попита Барнагаш дали смята да го прободе с ножа си и да остави тялото му на чакалите, или преди това ще се върнат в крепостта.
	Вдигнал грамадния нож, Барнагаш си чистеше зъбите. Той се ухили и ги разкри всичките — огромни и бели. Нито един съперник досега не беше оцелявал цели три часа и вместо да убие Симиън, Барнагаш пожела да го включи във войската си.
	Изминаха няколко седмици, преди Симиън да убеди новия си наставник да му позволи да продължи по пътя си и да навлезе в Абисиния.
	— Никой не знае защо в тази страна постоянно се бият — каза му навъсено Барнагаш, — но винаги се бият. Ще ти отрежат главата ей така, без причина.
	Симиън не си направи труда да отбележи, че това посрещане не му изглежда по-опасно от онова, което му предложи самият планински цар.
	Когато най-накрая потегли, Симиън носеше традиционните инсигнии на губернатор на провинция, спомена за едно трайно приятелство и любовта към бягането.
	Бягането прочистваше ума му. Вливаше енергия в тялото му. Смяташе през близките дни да изкара Годфри на пътя — клетото момче беше малко закръглено. Годфри имаше нужда от раздвижване също толкова, колкото от мъжка компания.
	Симиън си позволи да пробяга още една миля, преди да се върне към факта, че баща му е мъртъв, и да се замисли за това.
	Той, разбира се, знаеше за смъртта му. Новината стигна до него сравнително бързо — само два месеца след погребението. Тогава Симиън беше на път от Палмира към Дамаск. Отби се в една английска църква, която се извисяваше на дамаска улица, и се помоли.
	Но едва когато прекрачи прага на Ревълс Хаус, наистина разбра. Якият му баща — мъжът, който го хвърляше във въздуха, хвърли го на гърба на първия му кон, а веднъж го хвърли от сеновала заради непочтително поведение — вече го нямаше.
	Къщата приличаше на пресъхнал кладенец, празна и безжизнена. Майка му се беше превърнала в невъздържан, крещящ диктатор. Братчето му беше пухкаво и лениво. Имението — занемарено. Дори в самата къща всичко беше напукано и счупено. Имаше петна по килимите; пердетата бяха избелели.
	_„И кой е виновен?“_ — попита съвестта му.
	_„Сега съм тук“_ — отвърна остро той.
	Беше се върнал, за да оправи нещата в имението, да управлява семейството си, да се запознае със съпругата си.
	_Съпругата си._
	Още един въпрос, към който можеше да подходи само крайно предпазливо. Навярно беше оплескал нещата при първата им среща. Тя не беше такава, каквато очакваше. Средният път учеше, че красотата е само външна обвивка, но красотата на Изидор извираше отвътре, гореше ярко като факла. Тя приличаше на принцеса, като се изключи фактът, че Симиън никога не беше срещал принцеса, която да разполага с всичките си зъби.
	Само при мисълта за нея трябваше да забави ход, защото тялото му съвсем се обърка какво иска да прави в момента. Да бяга ли? Или…
	Или другото.
	Той оправи предницата на панталона си и започна да тича по-бързо.


	Вечерята се обърка още от самото начало, когато Хънидю поднесе купи с рядка супа. Симиън беше забравил тази глупава английска идея, че супата е засищаща или дори подходяща за когото и да било, освен за някой болен инвалид.
	Беше ужасно гладен, защото беше бягал един час повече като самонаказание и в опит да си възвърне контрола над тялото си.
	— Ще изчакам следващото блюдо — обърна се той към иконома.
	Хънидю кимна, но на Симиън му се стори, че вижда в очите му някаква тревога. Масата се осветяваше от лоени свещи, подходящи само за стаите на прислужниците, затова Симиън не можеше да види ясно лицето му, но нервността скоро стана очевидна. Следващото блюдо бяха тънки като хартия парчета печено телешко.
	Третото блюдо се оказа още по-изненадващо. Симиън впери поглед в нарязаното твърдо сварено яйце, полято с някакъв кафяв сос, и загуби самообладание.
	Хънидю — каза той, като с усилие запази гласа си равен, — ще бъдеш ли така добър да ми опишеш менюто?
	Майка му се намеси:
	— _Аз_ планирах менюто, както е редно. Можеш да благодариш на мен, ако искаш. Това е _oeufs au lapin*_.
	[* Яйца със заек (фр.). — Б.пр.]
	— Яйца — измърмори Симиън. — Виждам.
	— Със сос от заек.
	— Аха.
	— Сигурно си свикнал с груба храна — отбеляза тя.
	Годфри набучваше нарязаните парчета на вилицата си с отчаян ентусиазъм, който накара Симиън да се зачуди какво ли ще е следващото блюдо.
	Такова нямаше.
	— Сигурно се шегуваш! — промълви Симиън. Не вярваше на ушите си.
	— Вече ни поднесоха яйца и месо — отговори майка му, без да откъсва поглед от него. — И питателна супа преди това. В Англия не ядем лъвско месо, нали знаеш? С баща ти винаги сме държали трапезата ни да бъде умерена.
	— Това не е умерена трапеза — отсече Симиън. — Това е гладуване.
	Годфри се наведе през масата и прошепна високо:
	— Един от лакеите ще ти донесе голяма чиния с хляб и сирене преди лягане, ако искаш, Симиън. Понякога има и мазнина от пърженето.
	Майка им очевидно чу, но сви устни и впери поглед в стената.
	Нищо чудно, че клетото момче беше закръглено. Тъй като майка му не му осигуряваше храната, от която имаше нужда едно растящо момче, Годфри се беше научил да се запасява като гладен просяк… и да преяжда при всяка възможност. Симиън се обърна към иконома:
	— Хънидю, помоли госпожа Бълок да изпрати всичко, което успее да приготви за няколко минути, и нямам предвид хляб и сирене.
	Хънидю се поклони и забързано излезе. Вдовстващата херцогиня изпуфтя и отклони погледа си, сякаш Симиън се беше оригнал в нейно присъствие.
	Но Годфри попита срамежливо:
	— — Някога ял ли си лъв, братко?
	Вдовстващата херцогиня отвори уста и Годфри редактира въпроса си:
	— — Ваша светлост?
	— Не и редовно — отговори Симиън. — В берберските държави има племена, които зависят от лъвовете — те са храната им. Уверявам те, че ако от време на време не изяждат по някой лъв, лъвовете ще станат толкова многобройни, че накрая ще ги изядат те.
	Умението на майка му да изрази безгранично презрение, без дори да го погледне или да каже нещо, беше удивително. Той отново се извърна към Годфри и видя, че очите му блестят от интерес.
	— Веднъж ядох каша, която, доколкото разбрах, се състоеше от месото на три различни лъва. Беше доста пикантна, месото беше жилаво и не бих искал да го опитам пак.
	— А змия ял ли си?
	— Не. Но…
	— Стига толкова! — обади се майка им с рязък глас.
	С това разговорът на масата на херцог Козуей приключи.


>	Глава 4

	_Гор Хаус, Кенсингтън_
	_Лондонската резиденция на херцог Боумонт_
	_22 февруари 1784 г_.
	— Как мислиш, ако поръчам някоя особено съблазнителна нощница, това дали ще го възбуди? Или мислиш, че нищо не може да го възбуди? Джема, знаеш ли кого можем да разпитаме за неспособността при мъжете?
	Джема сбърчи нос.
	— Трябва ли да говорим за това на закуска, Изидор? Горкият човек никога не е виждал нощница, затова препоръчвам да се придържаш към простотата. Например панделки, а не тънки връзки. Може да не се справи с връзките.
	Изидор погледна към рохките си яйца и усети, че леко й прилошава.
	— Наистина ми се иска майка ми да беше жива.
	— Какво щеше да направи майка ти в тази ситуация?
	— Да се засмее. Тя често се смееше. Нали разбираш, беше италианка и мислеше, че англичаните са много глупави. Имай предвид, че баща ми беше италианец и тя го смяташе за също толкова глупав, колкото и най-безнадеждния англичанин.
	— Как умря майка ти?
	— Бяха излезли на разходка с лодка. Изневиделица се изви буря и потопи лодката им.
	Сега, години по-късно, можеше да го каже, без гласът й да пресекне, което беше постижение.
	— Съжалявам — промълви Джема и понеже беше Джема, наистина изглеждаше натъжена.
	— Поне си спомням и нея, и татко. А леля ми, която ме отгледа след това, бе наистина прекрасна.
	— По линия на майка ти ли?
	— Не, сестрата на баща ми. След погребението ме придружи до имението Козуей — хората смятаха, че след като съм сгодена за херцог, е разумно да ме възпита майка му. Тъй като Козуей вече беше навършил осемнайсет, се оженихме чрез пълномощник. Но беше очевидно, че там съм нещастна, затова скоро след пристигането ми леля ме отведе.
	— Предполагам, че херцогинята е била ужасяваща компания. Срещала съм я само веднъж, но тя без колебание ме постави на мястото ми.
	— Херцогинята — или по-скоро вдовстващата херцогиня — не вярва в скръбта — промълви Изидор, отдадена на спомените си. — Постоянно ми го повтаряше. Мисля, че се зарадва, когато си тръгнах, макар че след като научи повече за леля ми, се опита да ме накара да се върна.
	Джема вдигна вежда.
	— Леля ми е цигуларка. Каза на херцогинята, че ще ме заведе да живея при роднините на баща ми в Италия, но всъщност обикаляхме Европа и тя изнасяше концерти. От време на време живеехме във Венеция, но ходехме и много по-далеч — в Прусия, Франция, Брюксел, Прага…
	— Колко интересно! — И след миг: — Снахата на херцогиня Козуей заедно с една пътуваща музикантка! — Джема се ухили. — Леля ти още ли е жива?
	Изидор кимна.
	Сега води уседнал живот. Преди няколко години обяви, че се е уморила да скита из Европа. А и все очаквахме, че Козуей ще се върне. Затова всеки път казвахме: „Само още едно пътуване до Виена!“ Но някак си ставаше така, че изникваше още едно пътуване, а от Козуей нямаше ни вест, ни кост. Когато бях на двайсет и една, леля ми се премести в Уелс.
	— Сама?
	— Не. Омъжи се за един художник.
	— Наистина ли? Възможно ли е да съм чувала за него?
	Изидор неохотно призна:
	— От семейство Сарджънт е.
	— Нали не е Оуен Сарджънт! Онзи, който нарисува лорд Люсиен Джордейн чисто гол, само с букет теменуги?
	— Самият той.
	— Значи сигурно си виждала портрета! — възкликна със задоволство Джема. — Теменугите там, където може да се очаква, ли са? И носеше ли перука? Чух, че носел, но не бих могла да запазя самообладание пред тази гледка.
	Изидор въздъхна.
	— Не знам как стана така, но аз съм много по-тесногръда от семейството си. Знаеш ли, Джема, наистина нямах никакво желание да виждам лорд Джордейн без дрехи.
	— Изидор… — промълви умолително Джема.
	— Естествено, че носеше перука! И изкуствена бенка. Помня, че се учудих колко са големи… ъъъ… теменугите му. — Изидор взе чашата с изстинал чай, отпи и я остави обратно на масата. — Може би трябва да отида в провинцията при Козуей и да му задам въпроса без увъртане, Джема. Мога да се съблека в спалнята му и да видя как ще откликне. _Ако_ изобщо откликне.
	— Зависи колко искаш да си херцогиня — отговори Джема. — Възможно е ситуацията да се окаже притеснителна и за двама ви.
	— _Наистина_ искам да съм херцогиня. От години мисля за себе си като за херцогиня. И през всички тези години си повтарях, че какъвто и да се окаже херцогът, ще го приема. Събрах сили и се подготвих да се примиря с еднокрак съпруг или със съпруг с какви ли не пороци. Просто не спирах да си повтарям, че искам да стана истинска съпруга, да мога да имам деца и да сложа край на този полуживот.
	Джема кимна.
	— Напълно те разбирам, миличка.
	— Е, добре, каква е истинската разлика между еднокрак и луд съпруг? Мога да търпя подобно умопомрачение във всекидневието си. Той не чува гласове като лорд Крампъл.
	— Много логичен довод — съгласи се Джема. — Толкова си смела!
	— Но ако Козуей е неспособен да ми откликне… тогава може би не. — Изидор избута всичките си яйца от едната страна на чинията си. — Не мога да си представя да избера друг мъж само за да осигуря наследник на рода Козуей. Не обичам приключенията.
	— На твое място повечето жени нямаше да ги обичат — ако бяха недокоснати като теб, защото съпругът им не се е върнал от Африка толкова години. Както се казва в Библията, ти си безценна перла.
	— Аз съм скучна перла — поправи я Изидор и отново премести всичките си яйца в чинията. — Осъзнах го, докато гостувах у лорд Стрейндж. Не искам да водя интересни разговори за френски балончета, не искам да гледам неприлични пиеси с полуголи богове от митологията. И не искам брак, който се основава на необходимостта да намеря заместник на съпруга си в спалнята.
	— Значи трябва със сигурност да разбереш дали Козуей е способен да изпълнява съпружеските си задължения — заключи Джема. — Ако не е, можеш да анулираш брака. Ако ли пък е, можеш да се примириш с всичките му ексцентричности.
	Изидор кимна. Беше чела творбите на Тацит на тема как се води война и на Макиавели — как се завладява кралство. Можеше да поведе война с такава сила, че съпругът й само да се чуди откъде му е дошло. Вдовстващата херцогиня почти със сигурност се опитваше да убеди сина си да започне да носи дрехи, подобаващи на един херцог. Е, добре, Изидор щеше да се опита да го накара да _съблече_ тези дрехи.
	Тя бутна настрана чинията си. Доброто планиране беше от жизненоважно значение за всяка военна кампания.
	— Ако изпратя съобщение на синьора Анджелико, тя спешно ще ми изпрати нощница.
	Джема се усмихна широко.
	— Това е идеалната примамка! Един мъж, който е способен в леглото и те види с подобна нощница, ще реагира бързо. Ако не реагира…
	Изидор протегна ръка към шнура на звънеца и позвъни за камериерката си. Дните на Козуей като ерген — и девственик — бяха преброени.


>	Глава 5

	_Ревълс Хаус_
	_22 февруари 1784 г._
	Бащата на Симиън беше използвал кабинета си съвсем рядко — той беше от мъжете, които предпочитаха да прекарват времето си на открито. Най-щастливите детски спомени на Симиън бяха за следобеди, прекарани в обиколки из влажни гори в търсене на плячка.
	Почувства се неловко, когато влезе в кабинета на баща си и седна зад огромното му дъбово писалище. Струваше му се, че баща му всеки момент ще се втурне с гръм и трясък обратно в живота и ще започне да му крещи. Поклати глава. Най-добрият му учител, Валамксепа, го беше научил колко е важно да поддържа покоя, като упражнява контрол над себе си. И сега можеше да чуе тихия глас на Валамксепа в ухото си, че гладът, болката, страстта… всички тези неща са само насекоми, които гризат душата на човека.
	_Човек върви по пътеката, която сам си проправя._ Симиън не допускаше маловажните неща да го отклоняват от неговата. Ученията на Валамксепа му бяха помогнали да запази спокойствие тогава, когато беше изправен пред размирици в различните племена, при смъртта на половината му камилари от чревна треска и страховити пясъчни бури. Това тук в никакъв случай не можеше да се мери с тях.
	Симиън си пое дълбок, пречистващ дъх, седна и бутна настрана куповете документи. После се замисли и отново погледна. Сметка без дата от търговец за материали от слама, навярно за покривите на селските къщи. Той погледна към следващата. Умолително писмо от един селянин, който искаше зимна пшеница. Отдолу с тънкия почерк на майка му беше написано: „Направено“. Той прегледа първите десетина-петнайсет документа. Само няколко имаха бележки от майка му — на останалите сякаш никой не беше обърнал внимание.
	_„Гневът не е нищо друго, освен обратната страна на страха, като и двете можеха да повалят човек на колене. Един мъж никога не пада на колене от гняв, страст или страх.“_ Това бяха трите най-опасни чувства на света.
	Симиън взе още няколко документа и ги прочете. Валамксепа беше пропуснал да му спомене за чувството на вина.
	Часове по-късно той вдигна глава от поредния сноп документи и отправи помътен поглед към иконома си.
	— Ваша светлост, ще желаете ли да ви донеса лека закуска?
	Симиън прокара ръка през косата си.
	— Кое време е?
	— Единайсет сутринта. Ваша светлост трябва да си легне — продължи неодобрително Хънидю.
	Наистина ли беше останал буден цяла нощ? Беше. И все пак го очакваха още документи, струпани на огромни купчини по цялото бюро. В четири часа сутринта беше намерил ново хранилище, пълно с писма, тези от адвокати, които молеха да се плати на клиентите им, от адвокатите на баща му с информация за имението, за различни инвестиции… Единствената отличителна черта на тази конкретна купчина беше, че писмата бяха написани на хартия, излязла от гореща преса.
	Възможно ли беше майка му да не е отговорила, защото не й харесваше използвания от авторите на писмата вид хартия?
	Само при мисълта да я попита едва не нададе стон.
	— Закуската — напомни му Хънидю.
	— Да.
	— Несъмнено ще искате да се изкъпете, преди да хапнете — каза икономът. — Ще наредя на някой лакей веднага да ви приготви вана.
	Това не беше намек. По-скоро приличаше на кралска заповед.
	— Имам да прочета още няколко документа — каза Симиън. Рано или късно хората, които живееха в къщата му, трябваше да спрат да се отнасят с него като с шестнайсетгодишния бунтар, който беше някога.
	Няколко минути по-късно той вдигна глава.
	— А, Хънидю. Забравих да…
	— Вече е един часът — съобщи му икономът.
	Симиън погледна с известна изненада подноса на бюрото. Очевидно беше изял всичките препечени филийки, без да забележи.
	— Някои от тези документи са чакали години, Ваша светлост. Един-два дни повече няма да са от особено значение.
	— Някои ли? Не. Много от тези документи са още от времето на баща ми.
	— А!
	Лицето на иконома беше абсолютно безизразно.
	— Но баща ми не е страдал от някаква продължителна болест — загинал е при злополука с карета. Как е възможно… — Но Симиън млъкна. Не беше редно да пита иконома защо баща му е спрял да отговаря на писмата, свързани с управлението на имението.
	И все пак беше истина. Не беше за вярване, но баща му очевидно си бе създал навика да не плаща сметки, докато не стане съвсем наложително и писмата от адвокатите не достигнат истерични и неприятни нотки. Симиън го знаеше със сигурност. Беше намерил всички писма. Стори му се, че в поведението на баща му дори има някаква система: беше плащал чак след четвъртото или петото настойчиво писмо, а дори и тогава твърде често — само част от сметката.
	Очевидно търговците бяха толкова щастливи да получат една нищожна част от дължимото, че спираха да се оплакват. Просто не беше за вярване.
	Е, може би е за вярване в случая на човек, който не разполага с пари. Но херцог Козуей не можеше да мине за беден.
	Симиън постоянно се връщаше към счетоводните книги на имението, безупречно поддържани, безупречно описателни. Имението процъфтяваше. Той не можеше да си обясни как или защо. Никой не беше правил никакви подобрения от години. Баща му беше уволнил управителя пак преди години. Но беше точно така. Симиън можеше да плати всички висящи сметки без ни най-малко затруднение.
	Защо тогава не го беше направил баща му?
	Имаше само една особа, която можеше да му даде отговор, но той не искаше да говори с нея.
	— Господин Кинерд пристигна, Ваша светлост — каза Хънидю.
	Слава богу! Баща му някак си бе пропуснал да уволни Кинерд, управителя на недвижимите имоти в Лондон. Може би защото не го виждаше често.
	— Изпрати го веднага при мен, ако обичаш.
	Кинерд влезе и се поклони. Беше висок мъж с нервен вид и мършав задник, очертан неласкаво от късия му сюртук. Към него носеше панталони с хоризонтални ивици, несъмнено, защото личният му прислужник смяташе, че така краката му ще изглеждат по-широки.
	— Кинерд! — поздрави го троснато Симиън, защото си помисли, че новодошлият прилича на глупак. А после: „Глупак, на когото с готовност пращах платове и бижута за хиляди лири години наред.“  Под масата ръката му се сви в юмрук, но той придаде на гласа си задоволителна вежливост.
	— Моля ви, седнете, господин Кинерд. Извинявам се, че ви поздравявам така рязко. Просто моментът е такъв. Притеснявам се за състоянието на Ревълс Хаус.
	— Това е напълно разбираемо — каза господин Кинерд за изненада на Симиън.
	— Можете ли да ми кажете къде мога да намеря всички платове и други неща, които пращах на майка си през годините?
	— В Източния склад в Саутуърк — отговори господин Кинерд, извади малка черна тетрадка и я отвори. — Първото, което изпратихте, бяха десет кутии с предмети от Индия през 1776,  Ваша светлост. Прибраха ги в горната част на склада. Стоките, които пристигнаха по-късно, бяха преброени незабавно и поставени на подобни рафтове. През 1779 година купихме склада, за да подобрим сигурността. Сега се охранява денонощно и всички стоки са сухи и ненападнати от насекоми.
	— А камъните и другите стоки, които не са платове?
	— На два пъти пристигнаха бижута. Първите дойдоха в Англия през март 1781, а вторите — през ноември 1783. И в двата случая сметнах нашия склад за недостатъчно сигурен. Тези пратки се съхраняват в банка „Хор“ в Лондон. У мен са сметките за депозита, подписани от управителя на банката, от мен и от капитаните на корабите, които ги докараха.
	— Господин Кинерд — каза Симиън, — имах грешно мнение за вас. Боя се, че когато влязох в тази къща и осъзнах в какво състояние се намира, веднага си извадих най-лошите възможни заключения.
	Кинерд се огледа.
	— Не мога да се чувствам засегнат, Ваша светлост. Истината е, че вдовстващата херцогиня не беше доволна от посещенията ми и нито веднъж не прие нещата, които изпращахте лично на нея. Върнах тези сандъци в склада, както ще видите в списъка с предмети.
	За миг Симиън остана неподвижен.
	— Даде ли някакво обяснение?
	— Тя е много упорита, Ваша светлост. Забелязал съм, че това се случва често с възрастните дами. Може би Индия и Африка са й се стрували прекалено далечни.
	— Доколкото разбирам, не ви е позволила да действате като неин представител в управлението на имението, предвид — посочи с ръка — купищата документи, които намерих тук.
	— Не, Ваша светлост. Съобщи ми, че ще продължи да ръководи всичко точно както баща ви преди това. Писах ви, Ваша светлост, и ви съобщих за това.
	— Не всички писма успяваха да стигнат до мен — обясни Симиън, вперил невиждащ поглед в купищата документи, покрили бюрото на баща му.
	— Не, Ваша светлост. Разбира се.
	— Е, добре, господин Кинерд — каза най-накрая Симиън, — мога ли да ви помоля да се върнете в Лондон и да уредите транспортирането на предметите, които изпратих като подаръци? Могат да ги донесат тук. В момента съм зает с изплащането на всички просрочени сметки.
	Кинерд прочисти гърло.
	— Трябва да ви информирам, че от време на време господин Хънидю ми препращаше сметки, които трябваше да се платят, и аз, разбира се, се заемах с това.
	— Искате да кажете, че ги е крадял от тази маса и ви ги е пращал в Лондон?
	— По този начин домакинството продължаваше да функционира, Ваша светлост — поясни Кинерд.
	Трудно му беше да приеме, че майка му се е побъркала. Откачила е. Загубила си е ума. Както и да го наречеше.
	— Добре, Кинерд — каза той и направи пауза. — Заплатите на прислужниците повишавани ли са от смъртта на баща ми насам?
	— Не, милорд. Не бяха повишавани с години преди това тъжно събитие. Аз обаче си позволих волността да давам на всеки от тях подарък за втория ден на Коледа*, който повиши полученото от тях почти до нивото на заплатите, които са обичайни в наши дни. Отново трябва да кажа, че господин Хънидю беше неоценим в това отношение.
	[* Според английската традиция на 26 декември се правят дребни подаръци и се дават парични суми на служителите. — Б.пр.]
	— Вие също, господин Кинерд.
	Кинерд събра колене, а главата му се раздвижи в някакво странно отсечено кимване, което Симиън изтълкува като признак на удоволствие.
	— Благодаря, Ваша светлост.
	На Симиън му се искаше да излезе за още едно бягане, но вместо това се запъти към покоите на майка си и почука на вратата.
	Тя седеше пред малко писалище до прозореца. Със свито сърце Симиън забеляза, че и нейното бюро е затрупано с документи.
	Той направи поклона, който тя очакваше, изчака да му протегне ръка за целувка, а после да седне в едно кресло и да му посочи друго. Макар че се намираха в провинцията и не очакваха сутрешни посещения, тя носеше висока напудрена перука, украсена с перлени висулки.
	— Ти, разбира се, си дошъл да се извиниш — каза тя и сплете ръце. — Поне това очаквах от сина на баща ти.
	Кога гласът на майка му беше станал толкова пронизителен и треперещ? Кога беше започнала да накуцва? Кога беше _остаряла_ толкова много?
	— Майко… — започна той.
	Тя вдигна ръка.
	— Не виждам причина ти, като херцог, да използваш обръщение, подходящо за ученик.
	— Ваша светлост — започна отначало той, — обезпокоен съм от състоянието на документацията в кабинета.
	— Няма нужда да се тревожиш за това — отговори тя и го удостои със снизходителна усмивка. — Аз се грижех редовно за всичко. Бях възпитана да ръководя голямо имение и продължих да го правя и след смъртта на баща ти. Във всеки един от случаите записвах инструкциите, които давах на Хънидю, за да разполагаш с пълна информация.
	— Има някои неплатени сметки — отбеляза той.
	— Само такива, които са абсурдни.
	— Може би не разбирам какъв е проблемът. Например, изглежда, че не сме плащали на местния свещар повече от година.
	— Точно това имам предвид. Как, за бога, да повярвам, че сме изхабили двеста лоени свещи? В качеството си на пазителка на твоя имот не можех да допусна тази измама да продължи. Или прислужниците крадат свещи, или свещарят ни лъже. Във всеки случай сметката ще остане неплатена, докато не получа отговор, който да ме удовлетворява. Баща ти беше много твърд, наистина много твърд, когато ставаше въпрос за кражба. Не можеше да понася крадците!
	— Да, разбира се — измърмори Симиън. — Имаш ли представа, майко, защо не е плащал сметките на имението? Има цял куп неплатени сметки, които датират от дълго време преди смъртта му.
	— Само на крадците — отговори тя презрително. — Те ни начисляват двойни такси, разбираш ли? Заради титлата. Мислят си, че могат да ни ограбват безнаказано, защото херцогството е толкова уважавано.
	Той силно се съмняваше. Всъщност не изпитваше никакви съмнения, че повечето от хората, които живееха в херцогското имение, ненавиждат името Козуей, тъй като от години не са получавали плащанията, които им се полагат.
	— А сега… извинението ти — продължи майка му и го погледна с очакване.
	Симиън просто нямаше представа за какво се очаква да се извини. Абсолютно никаква.
	Той прочисти гърлото си.
	— Ти си същият като баща си! — възкликна тя. — И него трябваше да уча на точните думи за такива неща. Дошъл си да се извиниш за разпътния начин, по който показа долните си крайници не само пред мен, а и пред прислугата. Простолюдието е много податливо на такива неща.
	— На какви неща?
	— Неморалност и грях, разбира се.
	— И на голите ми колене?
	— Коленете ти, Козуей, са не само непривлекателни, но и безинтересни. Сигурна съм, че лакеите биха предпочели да не ги виждат. Аз също.
	— Ами неморалността? — попита Симеон.
	— Да се разхождаш гол пред простолюдието, освен когато е наложително, е нещо, което трябва да избягваш на всяка цена.
	— Извинявам се за голите си колене — каза послушно Симиън.
	— Ваша светлост, бихте ли желали аз да се погрижа за кореспонденцията, с която не можете да се справите? — Той кимна към бюрото.
	Майка му вдигна вежда.
	— На инвалид ли ти приличам? Не? Е, тогава защо, за бога, ще искам ти да се грижиш за кореспонденцията ми?
	— Просто си помислих…
	— Недей! — прекъсна го заповеднически вдовстващата херцогиня. — В тази къща и бездруго се мисли прекалено много. Хънидю открай време има склонност към мислене. Сигурна съм, че това се отразява зле на храносмилането му, и съм му го казвала много пъти.
	„Горкият Хънидю“ — помисли си Симиън. Навярно прекарваше прекалено много време в мислене как да плати сметките. Стомахът му отново се сви от вина.
	— Сега ме извини — каза той и стана.
	Тя изпищя. Симиън седна обратно на мястото си.
	— Не бива да ставаш, преди аз да съм станала! — напомни му тя и се потупа по гърдите. — И не можеш да си тръгнеш, докато аз не те освободя.
	Симиън стисна зъби.
	— Трябва да се оттегля, Ваша светлост.
	— Е, добре, защо не каза? — И тя пъргаво стана от креслото си. — Свободен си.
	Той се поклони и излезе. Чувстваше се ядосан — и незначителен като ученик.


>	Глава 6

	_Ревълс Хаус_
	_24 февруари 1784 г._
	На следващата сутрин времето се промени и миризмата в къщата стана по-силна и се превърна във воня — онази воня, която се пресягаше, сграбчваше човек за гърлото и го оставяше без дъх. Симиън я беше усещал и преди — беше усещал и по-лоши миризми. Но не очакваше да се сблъска с нея в собствената си къща.
	Наведе глава и впери поглед в купчина лайна — в буквалния смисъл. Прокара ръка през косата си и се обърна към Годфри:
	— Какво е това, по дяволите?
	— Тоалетната.
	— Виждам. — Щеше му се да придаде на тона си унищожителен сарказъм, но беше прекалено уморен.
	Годфри се наведе и с изключителна смелост надникна в дупката.
	— Миризмата е ужасна. Мразя тоалетните. Нужникът зад градината с подправки е много по-добре.
	— Искаш да кажеш, че всички тоалетни са така?
	— Да. Когато е влажно, винаги става по-зле, а днес вали. Трябва да видиш как мирише къщата след десет дни дъжд.
	— Защото не работят — отговори Симиън с равен глас. — През тоалетните трябва да тече _вода_. Трябва да се почистят.
	Тази мисъл очевидно никога не беше хрумвала на Годфри.
	— Мисля, че Хънидю няма да иска да прати там долу някой от лакеите — каза той. — Защото може и никога да не излезе. Знаеш ли колко им плащаме?
	Симиън въздъхна. Знаеше точно колко трябва да получава един лакей за едногодишен труд, знаеше и че имението Козуей плаща приблизително половината от тази сума.
	— Лакеите не се занимават с такава работа. Мисля, че го правят железарите.
	— Железари ли? — попита озадачено Годфри. Очевидно имаше причина за изненадата си — изглежда никой железар не беше пипвал тези тръби от години.
	— Трябва ни помощ.
	Налагаше се да отложи венчавката за пролетта. Симиън отново прокара ръка през косата си. Един Бог знаеше как ще изтълкува Изидор тази новина. Не можеше да й каже, че майка му е станала такава скъперница, че тоалетните не са почиствани от времето на добрата кралица Бес.
	— Мислиш ли — попита колебливо Годфри, — че бихме могли да инсталираме истинска тоалетна? Помниш ли семейство Огълторп, от съседното графство? Рупърт ми показа новата им тоалетна. Цялата е от мрамор. Искам да кажа, че ние не можем да си позволим нещо подобно, но може би течаща вода?
	Симиън се дръпна от нужника.
	— Годфри, можем да облицоваме цялата къща в мрамор, стига да искаш.
	Годфри беше в онази възраст, в която краката му бяха дълги почти колкото останалата част от тялото му. Той заприпка до Симиън.
	— Какво искаш да кажеш?
	— Имаме голямо, процъфтяващо имение — отговори Симиън и погледна към братчето си.
	Очите на Годфри се бяха окръглили, а устата му се беше отворила.
	— Майка казва, че никога не бива да говорим за неща като имуществено състояние.
	— Защо?
	— Не е редно.
	— Това, което не е редно, е къщата да вони като кочина през лятото — отсече Симиън със смразяващ глас. Не можеше да критикува майка си нито пред нея самата, нито пред детето й. Но можеше да изложи фактите. — Това имение е извънредно доходоносно. Моите странствания ни донесоха второ състояние. Можем да инсталираме тръби с течаща вода във всяка стая, макар че не разбирам за какво са ни.
	Годфри се спъна и почти падна.
	Симиън закова на място.
	— Защо не си в „Итън“? — попита той и умът му най-накрая направи някаква връзка.
	— Не можем да си го позволим — отговори Годфри. — Откакто майка уволни учителя ми, се обучавам сам.
	— Ох… мамка му!
	Оставяйки Годфри удивен от мисълта, че през есента постъпва в „Итън“, Симиън се върна в кабинета и седна. Пред него беше разгънато писмо от някой си господин Пег, който искаше да му се плати за работата, извършена между 1775 и 1780. Господин Пег беше подковавал конете на херцога и беше поддържал каретите му в добро състояние. И макар че семейство Пег отдавна служеше на херцозите Козуей, той се боеше, че отсега нататък няма да може да…
	Симиън взе писмото, качи се по стълбите и влезе в салона на майка си. Премина през целия сложен, безсмислен ритуал, който предшестваше един най-обикновен разговор с нея: поклоните, целувките, поканата да седне и така нататък.
	— Ваша светлост — започна той.
	Но майка му вдигна ръка.
	— Темата на разговора винаги се повдига от дамата, Козуей.
	Той стисна зъби.
	— Искам да обещаеш, че ще се държиш колкото се може по-добре, за да не уплашиш жена си със странностите си, защото може да избяга.
	— Ще се постарая — отговори вдървено Симиън. — Мисля утре да замина за Лондон и да я помоля за прошка; боя се, че ще трябва да отложим сватбената церемония.
	— Аз ще й напиша писмо и ще й го пратя по теб — оповести майка му. — Ще й съобщя, че си претърпял мозъчна треска. А ти ще ми направиш голямата услуга да го потвърдиш.
	Симиън примигна.
	— Мозъчна треска ли?
	— Разбира се. Всички знаят, че мозъчната треска е много разпространена в онези диви краища. Това ще обясни всичко. — Тя се приведе напред. — Съпругата ти е много мила жена. Вярно, че и на двете ни беше донякъде трудно да живеем под един покрив — тя беше упорито и понякога непочтително момиче със странния навик постоянно да си припява. Присъствието й ме обременяваше. Но съм сигурна, че сега, когато е вече зряла, ще бъде различно.
	— Мозъчна треска? — повтори Симиън.
	— За да обясним поведението ти — каза тя и услужливо добави: — Това какъв си. — И махна с ръка.
	— Това какъв съм?
	— Погледни се, Козуей! Не приличаш на херцог. Приличаш на някакъв незначителен счетоводител. Нямаш спокойната осанка на истински аристократ. Имаш тъмни сенки под очите и мастило на ръкавела. Не носиш нито перука, нито пудра, облечен си неприлично и макар че успях да те накарам да се съобразяваш и да демонстрираш подходящи маниери, когато се обръщаш към мен, не съм така глупава да мисля, че ще можеш да се държиш като добре дресирано куче пред хората. Накратко, трябва да измисля история за пред обществото. — Тя отново се наведе напред и банелите на корсета й шумно изпукаха. — Сигурен ли си, че _не_ си имал мозъчна треска, Козуей?
	Симиън изпита горещо желание в този миг на неговото място да беше Валамксепа. С интерес би видял дали гуруто ще успее да запази спокойствие. Все пак, като се замислеше за това, Валамксепа седеше в палатката си и говореше за учението си. Хубава чиста палатка, в която не се виждаше никаква херцогиня. При тези условия беше лесно да прогони гнева.
	— Не, майко — процеди той през стиснати зъби, — извадих късмет и се разминах с мозъчните трески. Аз просто съм си такъв.
	— Така си и мислех. — Зловеща пауза. — Мозъчната треска ще обясни всичко.
	— Нямаше никаква мозъчна треска.
	— Сега има! — Тя посочи към един куп запечатани писма. — Съобщих на всички, че здравето ти е много деликатно. Бих желала да изпратиш тези писма възможно най-скоро. Моите познати ще се държат любезно, Козуей. Благородниците са любезни един към друг.
	— Майко, можеш ли да обясниш защо сметката на господин Пег за подковаването на конете и поддържането на каретите така и не е платена?
	— Пег ли? Пег? Кой е този?
	— Семейство Пег работят като ковачи за херцозите Козуей от поколения насам, или поне той така твърди.
	— Или поне той така твърди! — възкликна тя и се нахвърли върху слабостта на този довод като котка върху мишка. — Точно там е проблемът! Тези хора са готови да наговорят какво ли не. Не плащай тази сметка! Накарай го да ти покаже работата си, преди да му дадеш дори половин пени.
	— Работата е била извършена преди четири години.
	— Е, работата на един ковач би трябвало да издържи поне четири кратки години. Ако не е издържала, няма нужда да му плащаш — очевидно не е работил качествено.
	— Ако ме извиниш, майко, трябва да се върна в кабинета.
	— Още не мога да те извиня — отговори тя. — Хънидю ми каза, че имаш някакви претенции към тоалетните.
	— Да. Те вонят.
	Тя настръхна, но сега беше негов ред да вдигне ръка.
	— Наистина _вонят_, майко. И причината да вонят, е, че баща ми е инсталирал тоалетни в цялата къща, а после е решил да не ги почиства. Тръбите сигурно са се пръснали още преди години. През отводнителната инсталация вече не тече вода. Трябва да я почистят.
	Лицето на майка му беше сковано от гняв.
	— Херцогът направи всичко, каквото трябваше!
	— Трябвало е да нарежда да почистват тръбите веднъж годишно. Хънидю ми казва, че го е сметнал за излишен разход. Представа нямам защо. Но това е довело до появата на вонята, която се е просмукала в цялата къща. За бога, в херцогския дом мирише по-ужасно, отколкото в някой бомбайски бордей!
	— Нямаш право да ми говориш по този начин и да ми вадиш душата! Херцогът инсталира тоалетните най-добросъвестно. Тръбите бяха от такъв долнокачествен материал, че се разпаднаха на парчета.
	— Защо баща ми не е наредил да ги поправят?
	— Той, естествено, поиска да ги поправят!
	— Предполагам, че не е платил за първоначалния труд — досети се Симиън.
	— Сумата, която плати, беше повече от разумна, като се има предвид каква калпава работа получи насреща. Това се потвърди от факта, че инсталацията отказа почти веднага. Беше прав, като реши да не плаща на тези крадливи разбойници!
	— Наистина ли? — попита Симиън и стана, пренебрегвайки етикета. — Иска ми се да можех да повярвам, че това е истината. Приеми извиненията ми.
	Той се поклони и излезе, като затвори тихо вратата зад гърба си.


>	Глава 7

	_Гор Хаус, Кенсингтън_
	_Лондонската резиденция на херцог Боумонт_
	_26 февруари 1784 г._
	Каретата спря пред градската къща на херцог и херцогиня Боумонт точно в десет часа. Симиън го знаеше, защото беше изчислил времето съвсем точно. Беше свикнал да планира експедициите като малки военни кампании, отчитайки възможни фактори като своенравни племена, разбойници и пясъчни бури. В Англия пътят беше гладък, каретата функционираше и не срещна нито един крадец, който да иска да извади конете му от строя. Пристигна в Лондон предишната вечер, събуди се призори и зачака подходящия час, за да посети съпругата си. Беше толкова лесно.
	И същевременно нищо не беше лесно.
	Първо, трябваше да каже на съпругата си, която вече го мислеше за смахнат, че се налага да отложат сватбата. Пак.
	Изидор несъмнено обмисляше да поиска анулиране на брака и може би Симиън трябваше просто да позволи това да се случи. Така и двамата щяха да имат възможност да намерят по-подходящи партньори.
	Тя не беше каквато си я представяше.
	Когато мислеше за съпругата си — а от време на време му се беше случвало, — си спомняше портрет на миловидно момиченце, облечено с цялата пищност на ренесансова принцеса.
	Точно това беше причината баща му да уреди този брак, разбира се. Семейство Дел’Фино бяха богати като Крез и баща му искаше зестрата на Изидор. Фактът, че по време на подписването на първите договори синът му беше дете, не можеше да го спре.
	Симиън с готовност одобри венчавката чрез пълномощник, когато беше на осемнайсет и се намираше далеч в Индия. Току-що беше започнал да се обучава при Валамксепа и отказа да се върне у дома само за да може баща му да докопа втората половина от зестрата на булка, която Симиън никога не беше срещал. Прекара следващите три години в строга самота, усвоявайки издръжливостта, мъжеството, Средния път. Беше се научил да създава около себе си оазис от спокойствие, каквото и да се случваше.
	Но сега, когато се върна в Англия, всичко му се струваше много сложно. Един-единствен поглед към Изидор бе направил на пух и прах образа на миловидно дете-съпруга.
	Тя _наистина_ приличаше на ренесансова принцеса. Или на царица, като Клеопатра.
	Изидор беше най-чувствената жена, която Симиън беше срещал през живота си, а той имаше на разположение жените от харема на султана на Ила, за да направи сравнението.
	Ако си облечеше прозрачна рокля и добавеше две гривни, Изидор щеше да засенчи първата съпруга на султана. Тя беше ослепителна, с уста като зряла череша и тяло, което би накарало и евнух да заплаче. Изобщо не беше такава, каквато Симиън бе очаквал да бъде съпругата му.
	Всъщност не беше такава, каквато _искаше_ да бъде съпругата му.
	Годините скитания из Изтока му бяха разкрили някои неща за мъжете и жените и всичките му заключения водеха в една посока: мъжът живее много по-лесно, ако има покорна съпруга.
	Някак си, без дори да забележи, той беше превърнал Изидор във въплъщение на тази жена — свенлива, мила, забулена. Разбира се, бяха му предлагали жени — имаше и жени, които сами му се предлагаха — много пъти, откакто порасна.
	Но тези предложения никога не бяха достатъчно изкусителни, за да надделеят над ученията на Валамксепа. _„Страстта_ — повтаряше редовно той — _е коренът на много злини.“_ Симиън трябваше да признае, че вероятно би пренебрегнал въпроса за злините, ако не беше вроденото му отвращение към болестите.
	Харесваше му да е здрав. Много здрав. А на човек му стигаше да прекара не повече от ден в Далечния изток, преди да разбере как изглежда разядено от сифилис лице без нос. Или да чуе шега как мъжкото достойнство на някого е паднало от тялото му.
	Отрано реши, че не си струва. Жените, които му предлагаха, бяха от хареми. Жените, които му се предлагаха сами, редовно участваха в какви ли не интересни интимни дейности с цял куп партньори.
	Можеше да изчака.
	И изчака.
	И през цялото време си представяше своята спокойна, покорна съпруга… онази, която трябваше да подмами, за да получи целувка от нея, онази, която щеше да нададе приглушен вик, когато зърне голото му тяло. През месеца, изминал след решението му да се завърне в Англия, бяга цели мили нощем в пустинята — овладяваше тялото си, подготвяше се за внимателните, деликатни крачки към ужасената жена, която го очакваше.
	Какъв глупак беше само!
	Съпругата му преливаше от чувственост. Когато я видя за първи път, роклята й прилепваше като ръкавица, с цвета на летен дъжд и осеяна с хиляди блеснали диамантчета. И в косата й имаше диаманти, на пантофките й също. Всичко у нея казваше: _„Аз съм възхитителна. Аз водя начин на живот, който струва скъпо. Аз съм херцогиня“_.
	И всичко в лицето й казваше: _„Не искам да съм девствена“_.
	Входната врата на дома на херцог Боумонт се отвори и един лакей забърза надолу по стъпалата. Лакеите на Симиън вече бяха скочили на земята и се подреждаха в кръг около каретата, застанали сковано нащрек като оловни войничета.
	Изидор го поздрави на вратата на всекидневната. Не беше от жените, които кротко седяха в креслото и очакваха пристигането на някой мъж. Беше облечена в рокля, която наподобяваше мъжка военна униформа. Огромни, свободни в единия край парчета плат на раменете се стесняваха до една точка на кръста й, откъдето полите отново се издуваха — над обръчи, предположи той. През последните няколко години беше виждал няколко жени, които ги носеха — предимно съпруги на мисионери, които се опитваха да съхранят абсурден начин на живот в пустошта.
	Но когато видя Изидор, изведнъж разбра какъв е смисълът на този стил. Целта му беше да привлича мъжките погледи към талията — нейната невъзможно тънка, деликатна талия. А малко по-нагоре — към начина, по който се издуваха гърдите й, без обръчи: само възхитителна розова плът на фона на военния ширит на.
	С голямо усилие Симиън отклони погледа си.
	Какво правеше? Женското облекло не го интересуваше, тялото под него — също. Валамксепа щеше да каже, че подобни неща са чисто лекомислие.
	— Добро утро, Изидор — поздрави я той, след като вратата се затвори зад иконома.
	— Херцоже — отговори тя и наклони глава.
	Дори и майка ми не се обръщаше към баща ми толкова официално, когато нямаше чужди хора.
	— Добро утро, Козуей — поправи се тя и го погледна в очите. Нейните имаха форма на бадем и бяха толкова красиви, че сърцето му подскочи.
	Веднага след това го прободе раздразнение.
	Той не искаше толкова красива съпруга, че всеки чакал в радиус от няколко мили да започне да точи лиги в краката й. Нищо чудно, че майка му беше започнала да дърдори несвързано, когато научи, че Изидор е отишла на увеселението в провинциалната резиденция на лорд Стрейндж. Всяка хрътка в пет държави навярно я беше гонила.
	Би могъл да се притесни дали не е загубила девствеността си. Но не. Очите на Изидор бяха ясни и откровени. Презрителни… раздразнени… непорочни. Беше го чакала. Нещо в тази мисъл го накара да изпита странно усещане.
	— Казвам се Симиън — каза той.
	— Ние почти не се познаваме.
	След като успя да се отърси от магията на красотата й, той се сблъска с нещо друго. Тя беше ядосана.
	Години наред Симиън потискаше импулсите на тялото си — но всеки сантиметър от това тяло му подсказваше, кънтеше като удар на тъпан в един и същи ритъм — _„Твоя е, твоя е, твоя е — вземи я!“_ Цялата му естествена предпазливост, усвоена през годините живот на опасности, настръхна.
	Можеше да се справи без нея.
	Ако Изидор ДелФино му станеше съпруга, ритъмът и спокойствието на ежедневието му щяха да рухнат. Тя се беше обърнала и сега седеше на едно диванче и си сваляше ръкавиците. Ръцете й бяха изящни, красиви, с розови връхчета на пръстите.
	— Знаете ли — каза той и седна срещу нея, — мисля, че трябва да обсъдим въпроса за анулиране на брака.
	Тя ахна, погледът й се стрелна към неговия, а една от ръкавиците й падна на пода.
	— Сигурно сте мислили за това — продължи той, вече по-сдържано. Вдигна ръкавицата й и я пусна обратно в скута й.
	— Разбира се.
	— — Ако желаете да получите анулиране, аз няма да ви преча.
	За миг тя погледна към него, примигна и каза:
	— Не ви разбирам.
	И той не се разбираше. Бяха му предложили една от най-красивите жени на три континента, а той я отблъскваше. Но тя щеше да му създаде неприятности. Пулсиращата кожа на цялото му тяло му го подсказа. Такива неприятности, каквито никога не беше преживявал. Като в тях влизаше и крокодилът, който за малко да му отхапе пръстите на краката.
	— Знам, че се държах извънредно грубо — обикалях чужди земи и не се върнах, за да консумирам нашия брак. Най-малкото, което мога да направя, е да ви предложа още една възможност, ако пожелаете да я приемете. Майка ми изрази пределно ясно мнението си, че не съм достоен да се оженя за истинска аристократка.
	Погледът й се спря върху панталона му, който не беше къс. Симиън нямаше нищо против да оголва долната част на краката си, докато бяга, но просто не можеше да свикне с дългите чорапи с къси бричове над тях. Майка му бе изпищяла, разбира се. Очевидно единствените мъже, които носеха дълги панталони, бяха занаятчиите и ексцентриците.
	В отговор той й изтъкна очевидната истина: изглежда, беше ексцентрик.
	— Ексцентриците и крадците! — добави майка му. — Но дори и те носят _бели_ панталони!
	— Поне нося шалче — обърна се сега Симиън към Изидор.
	Не можеше да разбере какво означава изражението й. Очевидно беше забелязала факта, че няма нито пудра на косата, нито перука.
	— Пробвах една перука с три реда малки охлювчета над ушите. Приличах на смахнат.
	Ъгълчетата на устата й потрепнаха в нещо, което може би беше съвсем лека усмивка. Ако успееше да намери рубини в този цвят, Симиън щеше…
	— Имате ли червило? — попита той.
	Тя го стрелна с поглед.
	— Защо? Имате нещо против грима ли?
	— Не. Защо да имам? — попита той учудено.
	Тя сякаш се отпусна.
	— Някои мъже смятат, че имат право да решават какво трябва да слага една жена на лицето си.
	— Точно аз едва ли имам право да се оплаквам — каза Симиън, — след като не се съобразявам с всички обичаи, следвани от английските джентълмени.
	— Това е повече от ясно.
	— Майка ми казва, че съм се отнесъл много несериозно към оплакванията ви за хотел „Неро“ и че дамите отсядат на подобни места само когато пътуват извън Лондон. Нищо във възраженията ви не ме наведе на мисълта, че това е забранено за жените.
	— Значи аз съм виновна, така ли? Трябвало е да настоявам по-енергично?
	Симиън отвори уста. Направи пауза.
	— Може би е трябвало да ви послушам? — предположи той.
	На устните й трепна лека усмивка.
	— В „Итън“ със сигурност сте носили шалче.
	— Носих, разбира се. Но ми се струва, че оттогава е минала цяла вечност. Аз станах такъв, какъвто съм, заради местата, които посетих. А „Итън“ е само една малка частица от миналото ми. Обичам английските сезони. Понякога, когато се намирах насред пустинята, бях готов да се разплача, когато си спомнех колко красив може да бъде нашият дъжд. Но същността ми е формирана от пустините на Абисиния, от пясъците на Индия.
	Тя въздъхна.
	— Знам — кимна Симиън. — Точно затова си помислих, че ще е по-добре да повдигна въпроса за анулирането, вместо да продължим да мислим за това и да мълчим.
	— Защо не искате да се ожените за мен? — попита тя направо и го погледна.
	Той отвори уста, но тя вдигна ръка.
	— Моля ви, не ми повтаряйте, че ми предлагате анулиране заради мен самата. Знам точно колко държите на моето мнение — изразихте го пределно ясно чрез отсъствието си толкова години.
	Той заслужаваше това отношение. А тя заслужаваше да чуе истината.
	— Аз съм красива — добави Изидор с онази заядлива честност, която подсказваше, че смята красотата си за своя втора природа. — Непорочна съм. И с вас сме женени. Защо тогава искате да анулирате тази церемония?
	— Пустинята ме промени.
	Изидор зачака и като че ли единствено благодарение на изключителен самоконтрол не сви презрително устни. Е, думите му наистина звучаха налудничаво. В съчетание с факта, че беше девственик…
	— При първото си пътуване в Индия срещнах един велик учител на име Валамксепа. Той ме научи на много неща за това какво означава да си мъж.
	— Аха — измърмори тя. — Очевидно мъжествеността не е свързана с перуката или с чорапите на един мъж. Затова кажете ми, какво означава да си истински мъж?
	Гласът й беше спокоен, но под това спокойствие бушуваха пожари. Беше прав в желанието си да анулира този брак.
	— Истински мъж е този, който умее да се контролира — отговори той, без да допуска презрението в погледа й да го стресне. — Искам да бъда от онези мъже, които никога не стават плячка на най-първичните си чувства.
	Тя изглеждаше объркана.
	— Гняв — каза й той. — Страх. Плътско желание.
	— Искате да избегнете гнева? Как бихте успели?
	Той се ухили.
	— О, аз изпитвам гняв, и още как! Разковничето е да не действам, воден от него, да не допускам той да ми повлияе или да се превърне в неразделна част от живота ми.
	— Но какво общо има това с мен?
	Ето че стигнаха до онази част, която беше наистина смущаваща.
	— Учили са ме — поде внимателно Симиън, — че човек се ражда с много възможности за избор. Само глупаците вярват, че съдбата раздава картите. Хората вземат решения всеки ден.
	— И?
	— Бракът е едно от най-важните решения. Ако с вас ще се женим — истински, — бих искал да преминем през брачна церемония, защото тя ще е символ на това важно решение. Изобщо не биваше да го оставям на пълномощник. Трябва _аз_ да дам този обет и да го спазвам.
	— Или изобщо да не го дадете — каза тя с равен глас. — Истината, Козуей, е, че след като се запознахте с мен, решихте да не давате този обет. Права ли съм?
	— Аз…
	— Отначало много искахте да преминете през брачна церемония — продължи Изидор. — Сега обаче говорите за анулиране.
	Отново си играеше с ръкавицата си — опъваше пръстите. В стомаха на Симиън изригна пламък и се устреми нагоре. Тази малка ръка беше. _негова_. Той имаше право да свали ръкавицата, да целуне пръстите, да. Негова.
	Погледна надолу към жакета си, за да се увери, че всички копчета са закопчани.
	— Вие не сте каквато очаквах — каза той, без да го увърта. — Майка ми ми изпрати миниатюра, след като се оженихме. Затова ви разпознах в дома на Стрейндж.
	— Помня. Позирах за нея, когато още живеех с майка ви.
	— Изглеждахте много мила и кротка. Всъщност дори крехка.
	Изидор присви очи.
	Ненадейно осъзна защо така нареченият й съпруг заговори за анулиране. Според него тя не беше нито мила, нито кротка. И бе прав.
	— И двамата ми родители починаха няколко месеца преди този портрет да бъде нарисуван — каза тя. — Навярно наистина съм била крехка. Трябва ли да се извинявам, че вече се възстанових след смъртта им?
	— Разбира се, че не. Просто обяснявах защо останах с това погрешно впечатление.
	Изидор едва не тръсна глава като обидена слугиня в някоя кръчма.
	— По време на краткия ми престой в дома на майка ви тя постоянно изразяваше съмненията си, че ще развия у себе си качествата на добра съпруга. Доколкото разбирам, вие сте съгласен с нея.
	— Боя се, че майка ми е превърнала желанието си в действителност.
	— Какво искате да кажете?
	— През всички тези години тя ми пишеше редовно — много по-често от вас, мога да добавя.
	Тя остана с отворена уста. После скочи на крака.
	— Как смеете да ме обвинявате, че не съм ви писала!
	— Не исках да ви обвинявам… — започна Симиън и също стана.
	Изидор направи крачка към него.
	— Вие? Вие, който никога не ми написахте дори един ред? Вие, който препращахте писмата, които ви пишех, на адвокатите си — знам го, тъй като получавах отговори от _тях!_ Вие смеете да твърдите, че е трябвало да ви пиша по-редовно?
	За миг се възцари тишина.
	— Не съм мислил за това по този начин.
	— Изобщо не сте мислили за това! Изобщо ли не ви мина през ума да пишете на _съпругата_ си?
	— Вие всъщност не сте ми съпруга.
	Това накара Изидор окончателно да си изпусне нервите.
	— Напротив, съпруга съм ви! Аз съм единствената ви съпруга и нека ви кажа, че анулирането няма да бъде никак лесно! Що за глупак сте вие? Когато се съгласихте да сключите брак чрез пълномощник, се съгласихте да се сдобиете със _съпруга_. Вие може и да не сте присъствали на церемонията, но аз присъствах. И тази церемония ви обвърза с мен!
	— Нямах това предвид.
	Той не показваше никакви признаци на гняв и това само я разяри още повече. Тя си пое дълбоко дъх.
	— Тогава какво _точно_ имахте предвид?
	— Предполагам, че имам странна представа за брака.
	— Това се подразбира! — тросна се Изидор.
	— Виждал съм много бракове. И съм прекарал много време в преценяване кои от тях са най-успешните. Колкото и абсурдно глупаво да изглежда, си мислех, че моят е един от тях.
	— Нали току-що казахте — подхвана Изидор с демонстративно търпение, — че изобщо не сме женени. С кого сте имали този идеален брак?
	— Ами с вас. Макар че всъщност не беше наистина с вас — сега го разбирам. Комбинацията от онази миниатюра и описанията на майка ми…
	Какво точно ви каза майка ви за мен? — попита Изидор.
	Той я погледна.
	— Кажете ми, колкото и да е лошо.
	— Тя никога не е казвала дори една лоша дума за вас.
	— Много ме учудвате.
	— Обрисува ви като самото олицетворение на идеалната английска аристократка: мила, кротка, съвършена във всяко отношение.
	Изидор ахна.
	— Вие сте особено надарена с иглата и понякога стоите будна по цяла нощ, за да шиете за бедните. Но когато не сте заета с благотворителни дейности, тъчете копринени дантели, леки като паяжина.
	— Какво? — промълви едва чуто тя и се свлече обратно на мястото си.
	— Леки като паяжина — повтори Козуей и също седна. — Спомням си, че дори се замислих дали да не попитам за още подробности. Тъкмо бях основал тъкаческа фабрика в Индия.
	— Вие… какво?
	— Тъкаческа фабрика. Нали разбирате, коприни.
	— Мислех, че скитате по течението на река Нил.
	— Да, и това правех. Но страдам от голямо любопитство. Не мога да отида на някое ново място, без да искам да разбера как се създават разни неща и как могат да се усъвършенстват. Затова ги изпращам на различни места — най-често в Англия за продажба.
	— Значи сте търговец — каза Изидор с равен глас. — Майка ви знае ли за този развой?
	Той се замисли.
	— Нямам представа. Мисля, че не.
	— Наистина я съжалявам. Вие нали разбирате, че аз дори не живеех с нея по времето, когато е писала всички тези писма, възхваляващи добродетелите ми на домакиня?
	— Колкото и да е жалко, това разкритие не ме изненадва. Боя се, че пристигането ми причини огромен шок на майка ми. През цялото време тя не спираше да ми изпраща писма за моята покорна, целомъдрена съпруга…
	— Аз наистина съм целомъдрена! — избухна Изидор.
	Той я погледна в очите.
	— Знам.
	По гърба й премина гореща тръпка и слезе по краката й.
	— Значи сте мислели, че съм хрисима малка пуританка.
	— Кротка — кимна той и в очите му проблесна нещо, което за раздразнение на Изидор заприлича на лека усмивка. — Хрисима и послушна.
	— Майка ви има да отговаря за много неща.
	— Картината, която си създадох за нашия брак, беше основана на тази съпруга.
	— Която изобщо не съществува.
	Той кимна, но лицето му стана сериозно.
	— Вие очевидно сте много по-интелигентна от покорната жена, която описа майка ми, Изидор. Затова трябва да ви кажа, че ако се съди по всичко, което съм видял по света, най-добрите бракове са тези, в които съпругата е… ами, послушна.
	Гневът на Изидор отново пламна, но тя го потисна. Какво можеше да очаква? Той може и да не приличаше на английски джентълмен, но изрече на глас това, в което вярваха много мъже.
	— Съгласна съм — каза тя. — Макар че лично аз бих разширила категорията. Например, ако можех сама да избера съпруга си, бих искала да бъде… да кажем, цивилизован.
	Той се усмихна и белите му зъби проблеснаха на фона на златистата кожа.
	— С други думи, хрисим и послушен?
	— Мъжете не обичат да чуват тези думи. Но да, наистина мога да си представя бъдещето си със съпруг, който е по-спокоен от мен. Аз имам… — и тя се изкашля — … ужасен нрав.
	— В никакъв случай!
	— Не е възможно целият този сарказъм да ви се отразява добре — каза тя. — В каретата ми казахте, че обичате всяка дума, излязла от устата ви, да е пряма.
	Той се засмя.
	— Спокойно мога да си представя как тъпчете клетия си съпруг.
	— Никога не бих направила подобно нещо — отговори тя, засегната. — Бихме могли просто да обсъждаме нещата заедно. И да стигнем до споразумение, в което моето мнение не е по-маловажно от неговото просто защото съм му съпруга.
	— Звучи разумно. Но истината е, че ще му се усмихнете, ще свиете пръст и той ще дойде при вас кротък като кученце.
	Изидор поклати глава.
	— Вие не можете да разберете такава връзка.
	— Ще ми бъде много приятно да видя как се впускате в нея. _Ако_ анулираме брака си и мога да наблюдавам как някой друг мъж споделя това преживяване с вас. Разбира се, готов съм да върна зестрата ви, и то с голяма лихва.
	Значи той дори не искаше да припарва до нея. Гневът я _завладя_ дотолкова, че тя не можеше да продума. Съпругът й я отблъскваше — _отблъскваше_ я! — след като го чака години наред. Тя отново стана и се отдалечи на няколко крачки, за да й е по-лесно да овладее изражението си.
	— Мисля, че е важно във всяка връзка да има ясно определен водач — казваше той. — И предпочитам в моя брак аз да съм водачът. — После добави: — Ако нямате нищо против, Изидор, този път няма да стана.
	Козуей предпочиташе да анулира брака им, отколкото да се ожени за нея.
	Изидор зачака съзнанието й да възприеме тази новина, но усещаше единствено биенето на сърцето си, тласкано от гнева и разочарованието в трескаво препускане.
	— По една случайност — каза тя и впрегна цялата си сила, за да прозвучи гласът й хладно и безразлично — Джема ми даде адреса на адвоката на херцог Боумонт в Адвокатската колегия. Ще проуча как можем да получим анулиране.
	В очите му просветна нещо. Какво? Съжаление? Със сигурност не. Той седеше там със спокоен и отпуснат вид, като крал на трона си. Захвърляше я, защото тя не беше покорна малка шивачка и щеше да го разгневява.
	Да го разгневява… и да го изпълва с копнеж. Заслужаваше си да помисли за това. Можеше да се съблече сега, още тук, в салона, и той щеше да бъде _принуден_ да се ожени за нея, но това би означавало заради бълхата да изгори дюшека.
	— Защо не отидем там утре следобед? — питаше сега Козуей.
	Изидор отказа да се почувства още по-унизена от нетърпението му да посети адвоката. Той беше глупак и тя го знаеше от мига, в който го срещна.
	По-добре беше да анулират брака.
	Тя седна срещу него, сигурна, че лицето й изразява единствено леко раздразнение.
	— Утре в единайсет, часа имам уговорка с една шивачка във връзка с интимното ми облекло.
	— Интимно какво?
	— Нощница за първата ми брачна нощ — гласеше унищожителният й отговор.
	— Ако преди това отидем при адвоката, с удоволствие ще дойда с вас за ангажимента ви.
	Изидор присви очи и се запита какво ли означава изражението на съпруга й. Без да е специалистка, й се струваше, че той не прилича на човек, който владее страстта си.
	Имаше три неща, които никой мъж не биваше да позволява да го завладеят, нали така? Гняв, страст… и идея за брак, която включваше какво?
	О, да.
	Интелигентна жена.
	Навярно точно това го караше да изпитва _страх_.


>	Глава 8

	_Гор Хаус, Кенсингтън_
	_Лондонската резиденция на херцог Боумонт_
	_26 февруари 1784 г._
	— Ваша светлост.
	Джема, херцогиня Боумонт, вдигна глава от шахматната дъска. Беше я сложила в библиотеката с надеждата, че съпругът й ще се прибере от Камарата на лордовете по-рано от очакваното.
	— Да, Фоул?
	— Херцог Вилиърс изпрати визитната си картичка.
	— В каретата си ли е?
	Фоул кимна.
	— Помолете го да дойде, ако може да ми отдели известно време.
	Фоул излезе от библиотеката също толкова царствено, колкото беше влязъл. Джема си помисли колко е тъжно, че икономът й прилича на закръглен селски свещеник, а очевидно си въобразяваше, че е херцог. Или дори крал.
	Например в начина, по който търпеше обсебването на Джема от шаха, имаше оттенък на _noblesse oblige_*.
	[* Благородството задължава (фр.). — Б.пр.]
	Разбира се, влизането на херцог Вилиърс беше величествено. Той се спря за миг на прага — същинско привидение в бледорозово, с поръбени в черно дантели, които падаха около китките и шията му. После се приведе в херцогски поклон, за какъвто Фоул можеше само да мечтае.
	Джема се надигна, леко развеселена и изключително зарадвана да види Вилиърс. Преди си мислеше, че неговите очи са по-студени от очите на всички други мъже във висшето общество. И все пак, когато се изправи от дълбокия си реверанс и пое ръцете му в своите, си промени мнението. Очите му бяха черни като ризата на дявола, ако трябваше да цитира старата си бавачка. И все пак…
	— Липсвахте ми, докато пребивавах във Фонтхил — каза той и вдигна ръката й към устните си.
	Очите му изобщо не бяха студени.
	Гъстата му коса беше вързана с розова панделка. Изглеждаше блед, но здрав. Джема предположи, че се е възстановил от дуела, който преди няколко месеца едва не го уби. Изпита леко чувство на вина: брат й спечели този дуел и веднага след това се ожени за годеницата на Вилиърс. Колкото и да обичаше новата си снаха, й се искаше да се беше сдобила с нея, без любимият й партньор на шах да пострада.
	— Елате! — подкани го тя и го поведе към огъня. — Знаете ли, още сте много слаб. Трябва ли да стоите прав?
	— Би трябвало да ви извикам на дуел заради тази обида! Почуках на вратата на нужника на дявола и се върнах, а вие казвате, че съм прекалено слаб?
	Тя му се усмихна широко.
	— Моля ви, кажете ми, че сте дошли да играете шах с мен! Откакто треската ви си отиде, мина повече от месец, а това беше периодът, през който лекарят ви забрани да играете, нали така?
	Той седна срещу нея. Тя се наведе напред и нареди фигурите. Едрата ръка на Вилиърс покри нейната.
	— Не шах — каза той.
	— Не… шах? — Щом не беше шах, тогава какво? Тя знаеше, че Вилиърс е майстор в шахмата, също като нея. Какво друго можеше да прави един майстор, освен да играе? — Мислех, че лекарят ви е наредил да живеете без шах само един месец. Да не съм сбъркала датата?
	Той облегна глава на стола.
	— Отказах се от шаха.
	— Невъзможно!
	— Вярно е. Отначало ми липсваше, разбира се. Сънувах шахматни фигури, ходове, партии, които съм играл или си мислех, че съм играл. Но после, бавно, тази потребност изчезна. Реших да си почина поне още един месец, преди да се върна към дъската.
	— Доброволно се отказвате от шаха?
	В усмивката му се четеше лека скръб.
	— Мога да ви кажа, че сега дните наистина са по-дълги. С какво се занимават хората, ако не играят шах?
	Джема поклати глава.
	— Така и не разбрах. Е, как е увеселението във Фонтхил? Чакайте! Разкажете ми за Хариет. — И тя затаи дъх — не беше сигурна дали Вилиърс знае, че приятелката й Хариет има _affaire*_ със собственика на Фонтхил, лорд Стрейндж.
	[* Любовна връзка (фр.). — Б.пр.]
	— Щастлива — отговори той — със Стрейндж. Но се страхувам, — че в момента празненството е помрачено, защото дъщерята на Стрейндж е тежко болна. Сметнах, че е грубо при тези обстоятелства да обременявам този дом с присъствието си, затова се измъкнах тихо. Ще се върна след ден-два и се надявам дотогава кризата да е преминала.
	— Божичко! От какво е болна?
	— Треска, причинена от ухапване на плъх — отговори Вилиърс. — Но момичето очевидно е доста силно и лекарят е оптимист. Смята, че всичко ще се оправи. Хариет по цял ден е при нея.
	— Разбира се, това е типично в неин стил — отговори Джема. — Това, което не мога да проумея, е _affaire_ със Стрейндж. Изидор каза, че въздухът около тях буквално се нажежавал.
	Той вдигна вежда.
	— Не знаех, че херцогинята е склонна към такива поетични преценки. Доколкото разбирам, Стрейндж и Хариет са влюбени — чувство, което ми е непознато. — Погледът му се спря на Джема. — А вие как сте?
	Тя се усмихна едва-едва.
	— Не съм влюбена.
	— Но не сте нещастна?
	— Не.
	Той сякаш прие това за някакъв отговор — може би на въпрос, който не беше готов да зададе, — защото кимна.
	— И така, какво ще стане с нашето състезание? — попита Джема, изненадана от огромното разочарование при мисълта, че Вилиърс се е отказал от шаха.
	— Само по един ход на ден… това състезание ли?
	— Да, _това_ състезание — потвърди тя. — В толкова много изключителни състезания ли участвате, че не помните? Ще ви помогна: аз спечелих една партия, вие също. Това означава, че последната партия ще определи победителя.
	— Сега _наистина_ си спомням — каза той, като я наблюдаваше изпод вежди. — Да видим… ако състезанието ни стигне до трета партия, трябва да я играем със завързани очи и в леглото.
	— Точно така — преплете пръсти Джема. — Толкова се радвам, че се сетихте. Започнах да обучавам камериерката си, Брижит, за да може да стои до леглото и да движи фигурите, където й кажем.
	— Представях си, че в спалнята няма да има друг, освен нас двамата.
	— Животът определено е изпълнен с разочарования.
	— Точно така. Сигурен съм, че камериерката ви има нужда от още малко практика. Бих предпочел да не играя шах поне още месец. Освен това трябва да се върна във Фонтхил — дори не се сбогувах.
	— Чувствам се като стар пияница, който седи трийсет години на един стол в кръчмата до един и същи човек, но накрая му казват, че приятелят му е избрал да стане трезвеник — измърмори Джема, която определено беше раздразнена.
	— Шахът е по-добър от алкохола… по-пристрастяващ, по-възпламеняващ, по-интелигентен.
	Тя погледна към него за миг и ъгълчетата на устните й трепнаха.
	— Пак ще започнете да играете.
	— Надявам се, че ще ме чакате.
	— Никога не ме е бивало особено да чакам някой мъж.
	Джема се учуди на думите, излезли от собствената й уста. В някои отношения имаше предвид съпруга си. Когато с Елайджа бяха млади, тя го чака три години да дойде и да я отведе от Париж, след като яростта я тласна да остави между себе си и него целия Ламанш. Той обаче дойде чак четвъртата година, а тогава вече беше късно. Тя си беше намерила любовник и остави брака си в миналото.
	Вилиърс сведе очи с тежки клепачи.
	— Аз обаче съм много добър в чакането. Вас, Джема. Вас бих ви чакал много дълго.
	Джема дойде на себе си. Разговорът се водеше на две нива от доста време, но тя го осъзнаваше чак сега.
	— До един час Боумонт трябва да се върне от Камарата — каза тя, без да откъсва поглед от него. — Вие двамата бихте ли пренесли своята _rapprochement_ от вашата болнична стая в салона?
	Вилиърс леко се усмихна. Изобщо не изглеждаше разочарован от косвения й отказ и това я жегна. Той трябваше да реагира малко повече, когато тя спомена съпруга си, нали?
	— За съжаление вече имам уговорка. Но исках да ви помоля за съвет. Може временно да съм загубил интереса си към шаха — продължи той, — но компенсирам с повишен интерес към човешкия род.
	— Вие ли? — стресна се тя.
	— Да. Аз, вечният наблюдател.
	— Винаги съм мислила, че делата на другите ви се струват изтощителни и безинтересни. Боже мой, Вилиърс, нали не смятате да се поправите? Ще бъда толкова разочарована, ако се окаже, че единствената причина да ви каня вечер е, защото излъчвате порядъчност.
	— Това би било ужасно падение — съгласи се той замислено. — Но в името на истината не изпитвам никакви пуритански тежнения.
	Дълбоко в очите му припламна нещо, което й вдъхна желание да се усмихне в отговор на неговата усмивка, да протегне ръка…
	— Помолете ме тогава за съвет — каза Джема. — Сигурна съм, че съм в състояние да изрека нещо мъдро на почти всяка тема, но странно, никой не иска да му дам доказателства за мъдростта си.
	— Значи Боумонт не идва при вас със заплетени държавни дела?
	— Странно, нали?
	— Вие може и да се присмивате на себе си, Джема, но той не би могъл да намери по-подходящ човек, с когото да се съветва по тези въпроси.
	Джема почувства, че лицето й леко порозовява, а тя никога не се изчервяваше. Никога.
	Разбира се, Вилиърс го забеляза. Устните му се извиха в подигравателна усмивка.
	— Обичам изчервяването — каза той. — Според мен жените го практикуват прекалено рядко.
	— Понякога е много полезно.
	— Полезно ли?
	— Няма нищо по-обезоръжаващо от жена, която се изчервява.
	— Ще трябва да приема вашата дума по този въпрос. Повечето жени носят толкова много грим, че просто не могат да се изчервят.
	— Аз често нося много грим — отговори Джема. — Особено когато си мисля, че има и най-малка вероятност нещо да ме шокира. Ако наистина сте твърдо решен да се поправите, Вилиърс, ще започна да си слагам грим най-редовно.
	— Да се поправя… — измърмори Вилиърс. — Или пък не.
	Този човек притежаваше толкова много чар! Никога досега не го беше насочвал срещу нея по този начин. Когато й се усмихна, усещането беше почти като от ласка.
	Ненадейно Джема си припомни как провлеченият му глас казва, че я е предупредил, че възнамерява да я има.
	Тя почти потръпна. Вилиърс беше красив, порочен, преситен, враг на съпруга й, макар че тя така и не разбра точно защо. Миналата година му се предложи, а той отказа, защото бил най-старият приятел на Елайджа. След което промени намерението си.
	Сега Вилиърс очевидно възнамеряваше да я ухажва, ако тази дума беше подходяща за омъжена жена.
	Джема преглътна. Беше обещала на Елайджа, че е приключила със скандалите. Беше се върнала от Париж, за да роди наследник на съпруга си. Зави й се свят.
	Вилиърс като че ли не забеляза мълчанието й. Вместо това извади къс хартия.
	— Прочетете това, Джема.
	Тя отвори плика. Писмото беше с герба на херцог Козуей.
	— Херцогът на Изидор!
	— Върна се в страната.
	— Това го знам. В момента Изидор е отседнала при мен. Той я е оставил в хотел, можете ли да повярвате, Вилиърс? В хотел! Оставил своята херцогиня в хотел и продължил към провинцията, за да види майка си.
	— Тъй като го познавам, това никак не ме изненадва. Аз дори изиграх партия шах с Козуей на палубата на кораба на един принц — каза Вилиърс.
	— На Нил ли?
	— В същото полукълбо. Представете си: здрачаваше се и беше непоносимо горещо. Някъде преди около седем години, предполагам. Поради цял куп причини бях решил, че искам да замина за Арабия.
	Тя поклати глава.
	— Не.
	— Какво?
	— Искали сте да играете шах, разбира се. Нямате никаква по-възвишена причина за това пътуване — например любов към изследване на непознатото.
	Той се усмихна с онази дяволита усмивка, която можеше да склони всяка жена към грях.
	— Шах с пешката, Джема. Исках да отида в Леванта и да играя с шахматните майстори там. Но беше така дяволски неудобно!
	— Заради пясъка ли?
	— Заради жегата. — Той протегна ръка и погледна към дантелата си. — Аз съм херцог. Притежавам тази титла още от момче и макар че тя несъмнено ме е разглезила, също така ме е и белязала. Обичам да съм чист и обичам да се обличам красиво. Дори в спалнята си, ако можете да повярвате, Джема, избирам облеклото си с голямо внимание.
	В ума й ненадейно проблесна интригуващият образ на Вилиърс, облечен в коприна. Джема инстинктивно нанесе ответен удар.
	— Толкова сте слаб след болестта… Учудвам се, че не се наложи изцяло да смените гардероба си.
	— Каква жестока истина! — въздъхна той. — Опитвам се да се подсиля, разбира се. Аз съм така безнадеждно суетен, че никога не бих си позволил да посетя една дама в спалнята й, преди да съм започнал да изглеждам по-добре.
	Може би точно затова нямаше да има трета партия в леглото. „Тази операция ще бъде дълга“ — помисли си тя. Херцог Вилиърс се подготвяше да я съблазни, преди да позволи да изиграят последната игра.
	От всички мъже, които си бяха поставяли тази цел, той беше най-опасният.
	— И така, какво се случи на партията с Козуей? — попита тя и с усилие откъсна мислите си от факта колко е привлекателен Вилиърс.
	— О, той ме победи.
	— Сигурно е било смущаващо.
	— Много. Играх като глупак и знаех защо. Просто беше прекалено горещо за англичанин, макар че Козуей с нищо не показваше да му е неудобно.
	— Що за човек е той?
	— Представете си, ако обичате, един великолепен кораб, собственост на бея на Исфахит. Седяхме там от двете страни на една маса на тигрови ивици. Фигурите бяха от същия материал. Офицерът яздеше лъв, изправен на задните си крака, царицата беше африканска принцеса, а топът — камила.
	— А вие седяхте там, целият в бродерии и дантела.
	— Самото въплъщение на английски херцог. Никой друг на борда не носеше и една пета от дрехите, които носех аз. И все пак се отказах да обличам жилетка. — Той разтвори очите си много широко. — Ходех без жилетка, Джема!
	— Разбирам каква огромна жертва сте направили! — засмя се тя.
	— Падаше здрач и въздухът тежеше над реката — защото се намирахме в река, така широка, каквато никога не съм виждал в Англия — и въздухът лежеше върху тази река като дебела проститутка на легло за шест пенса.
	Джема изсумтя.
	Той я погледна невинно.
	— Нещо нередно ли казах?
	Въздействието му беше невероятно силно… толкова силно, когато се намираше в това разположение на духа. Безобразен, лукав и забавен.
	— Не — отговори тя. — Моля ви, продължавайте.
	— Всеки път щом протегнех ръка да преместя някоя фигура, от рамото към китката ми се спускаха капки пот.
	— Но Козуей не изпитваше ни най-малко неудобство?
	— Виждали ли сте го?
	Джема поклати глава.
	— Струва ми се справедливо да кажа, че той е моя пълна противоположност. Не носи пудра. Кожата му е кафява от слънцето, разбира се, и е толкова мускулест, колкото не подобава на нито един джентълмен. Но мисля, че това, което най-много го отличава от другите, е тази негова буйна, рошава мастиленочерна коса, ненапудрена и дори незавързана. Лесно е да си представиш как се бие с четирима-петима диваци едновременно.
	— И вие можете — каза Джема като вярна приятелка.
	— Не съм толкова глупав, че да се поставя в подобна ситуация — каза Вилиърс. — Доколкото си спомням, Козуей носеше къси панталони, които едва му стигаха до коляното, както и нещо като туника, но в един момент я свали и накара момчетата да я потопят в реката. Върнаха му я мокра. Стори ми се, че се чувства съвсем удобно.
	— Не е честно! — възкликна Джема.
	— Споменах ли, че беше бос?
	— Не. А вие?
	— Аз носех ботуши. Солидни английски ботуши за английски изследовател, който се е отправил да събере полезно знание за флората и фауната по света.
	— Прибрали сте се в Англия — предположи Джема.
	— Отказах се от всички партии, които бих могъл да спечеля в дворците на великите паши. Капитулирах пред жегата.
	— Или може би — подметна лукаво Джема — пред упоритостта си да се обличате като херцог.
	— След това и аз си помислих същото. Суета, твоето име е Вилиърс! Прочетете писмото му.
	Джема беше забравила за писмото. Нямаше формален поздрав.
C>
	Вилиърс,
	Откакто се върнах, всичко стана адски трудно. Ще ми направите ли честта да ме посетите? Изглежда, моите представи не се радват на широко одобрение. Според мен в целия свят няма по-подходящ човек от вас да ми дава съвети, свързани с ранга и благоприличието.
C$
	Джема се подсмихна.
	— Явно стигнахте до думите му за това, че съм бил в състояние да бъда съдник по въпросите на благоприличието — каза Вилиърс.
	— Тъкмо си ви представях на онзи кораб, с ботушите, дантелите и всичко останало.
	Писмото продължава.
C>
	Майка ми ме уверява, че съм на път да опозоря титлата на Козуей пред цяла Англия за следващите сто години. Ще съм ви много благодарен, ако можете да ме посетите в Ревълс Хаус.
	Искрено ваш и т.н.
@	Козуей
C$
	Джема вдигна глава.
	За бога, какво може да е намислил? Изидор каза, че е споменал за сватбено тържество, в което щяло да има нещо като животинско жертвоприношение, но не е възможно той да мисли да повтори някакъв примитивен ритуал тук. Ще го арестуват!
	— Не и за животинско жертвоприношение — увери я Вилиърс. — Като любител на говеждото филе мога да ви уверя, че много добитък е пожертван, за да бъда задоволен.
	— Знаете какво имам предвид — настоя Джема. — Освен това Изидор спомена за _оргии_.
	— Ами това решава въпроса. Знаех си, че вие сте човекът, с когото трябва да говоря. Ще го посетя, дори и само за да мога да участвам в планирането на оргиите.
	— В много такива ли сте участвали?
	— Оргии или сватби? — попита невинно той.
	— Съмнявам се, че сте участвали дори в една сватба — отговори Джема. — Доколкото знам, годежът ви с моята повереница ви беше пръв и последен.
	— Уви! — призна той. — Опитът ми с оргиите е също толкова оскъден. Това ще бъде така поучително! Съчетаване на две увлечения, които толкова съм се старал да избягвам.
	— Изненадвате ме — каза Джема. — По-скоро бих си помислила, че като млад сте се отдавали на такива пламенни страсти, а после сте се отегчили.
	— Предполагам, че проблемът е в титлата ми или пък в това, че съм разглезен. Винаги съм мислил, че оргиите са възможност за споделяне, а мен не ме бива много в тази област.
	— Тогава се чудя защо сте се стремили към _affaires_ с омъжени жени — подметна Джема.
	— Рядко. Много рядко, а дори и тогава се случваше само когато страстта надмогне здравия разум.
	— Разбирам.
	— Само когато изкушението е толкова голямо, та ми се струва, че в целия свят не съществува друга жена — добави той с нежен глас.
	— О!
	— Всъщност трябва да ви кажа, че репутацията ми може би е по-черна, отколкото заслужавам. За момента не съм имал никакви _affaires_ от този вид. — Той стана. — Трябва да поемам за уговорката си, херцогиньо.
	Джема помълча за миг, после вдигна поглед към него.
	— Лиополд!
	Само свеждането на клепачите му й подсказа, че е забелязал обръщението.
	Но Джема не беше сигурна какво точно да каже.
	— За малко да забравя — каза той. — Нося ви подарък.
	Тя се изправи, неспособна да намери думи, несигурна какво трябва да отговори.
	— Подарък ли?
	Той извади едно ветрило и го сложи на масата.
	— Само с декоративна функция, нищо повече. Когато го видях, си помислих за вас. — Той се обърна и понечи да си тръгне.
	— Чакайте…
	Той погледна назад.
	— Кога заминавате за Ревълс Хаус?
	— Утре ще се върна във Фонтхил. Ако дъщерята на Стрейндж е още болна, след няколко дни ще замина за Ревълс Хаус.
	Тя кимна.
	— Ще се погрижа да ви поканят на сватбата, естествено.
	— Двамата с Боумонт ще дойдем с удоволствие.
	Не беше сигурна защо изпита потребност да вмъкне в разговора името на съпруга си. Все пак Елайджа знаеше. Разбираше. Елайджа категорично отказа да легне с нея, преди състезанието на шах с Вилиърс да приключи. Той разбираше, че е възможно тя да започне _affaire_ с Вилиърс.
	Джема остана седнала на мястото си дълго след като вратата се затвори зад Вилиърс и неговите розови коприни. Мислеше за мъжете. За съпрузи, любовници, майстори на шах, наследници.
	За мъже.


>	Глава 9

	_Гор Хаус, Кенсингтън_
	_Лондонската резиденция на херцог Боумонт_
	_27 февруари 1784 г._
	_Следващата сутрин_
	Изидор съобщи на кочияша къде отиват, качи се в каретата и започна да си сваля ръкавиците.
	— При всяка възможност ли си сваляте ръкавиците? — попита Симиън.
	Изидор го погледна.
	— И вие не носите ръкавици.
	— Нито шалче, нито перука, нито жилетка, но защо да задълбава в подробностите?
	— Не обичам ръкавиците и май и вие не ги обичате.
	— Така е — призна тя.
	Той се приведе напред, взе ръката й в своята и я обърна. Неговата беше едра и мазолеста, като на човек, който се занимава с физически труд. Не носеше никакви пръстени, дори такъв с печат.
	— Ще ми предскажете ли бъдещето? — попита тя.
	— Не знам как. Веднъж ми го предсказаха, в Индия. Всичко това ме уплаши до смърт и никога повече не се забърках с такива хора.
	— Какво ви казаха? — Беше й трудно да си представи как Козуей, който изглеждаше огромен и безстрашен, трепери пред ясновидец.
	— Казаха ми, че от мен зависи съдбата ми да не се окаже такава, каквато ми предрекоха.
	Изидор се поддаде на любопитството си.
	— Моля ви, кажете ми!
	Той поклати глава.
	— Може би когато остареем и побелеем.
	— Ако остареем и побелеем заедно! — изтъкна тя.
	— Защо ми се сърдите? Защото не се върнах, когато пораснахте, или защото сега ви предлагам възможност да анулирате брака?
	— Не ви се сърдя — отговори Изидор и отдръпна ръката си. Гласът й звучеше сприхаво, но изправена пред този огромен мъж, изобщо не се чувстваше в свои води.
	Колкото и да се срамуваше, не спираше да поглежда към него и да си мисли: „Девственик?“ Как бе възможно да е девственик? Изглеждаше толкова мъжествен, целият изтъкан от…
	Почувства как бузите й поруменяват.
	— Или ми се сърдите, защото не съм запознат с интимностите в брака?
	— Не! — отрече тя и се обърна към прозореца. — Вижте, Козуей, минаваме покрай Самърсет Хаус. Ако се наведете, може да видите лоджията на южната тераса. Току-що я завършиха. Адвокатската колегия е съвсем близо.
	Само един час измина, преди да се върнат в каретата. Изидор беше стъписана.
	— Не мога да повярвам! — промълви тя. — Един брак би трябвало да се анулира лесно въз основа на неконсумиране. Всички ми го казаха хиляди пъти през последните няколко години.
	Съпругът й вдигна вежда.
	— Нямах представа, че хората толкова се интересуват от онова, което става в спалнята ни.
	— Козуей — отговори нетърпеливо Изидор, — аз съм на двайсет и три години. От години обикалям из Европа. Освен ако не проверят какво пише в „Дебрет“, повечето хора си мислят, че сме просто сгодени, и аз никога не ги поправих. Дори Джема, една от най-близките ми приятелки, известно време мислеше така. Оставях ги да си го мислят, защото това беше по-малко унизително.
	— Но?
	— Но има много хора, които четат „Дебрет“ така, сякаш е Библията, затова знаят за венчавката чрез пълномощник. Питаха ме кога ще се върнете. Безброй пъти са ми споменавали за неконсумирането. Сигурна съм, че Вилиърс повдигна тази тема. А сега изглежда, че е невъзможно.
	— Съжалявам — отговори Козуей. — Дори да беше законно, трябва да се подложа на проверка, за да докажа, че съм неспособен. А аз няма да я издържа.
	Изидор се насили да изрече думите, защото трябваше да разбере.
	— Сигурен ли сте?
	— Да.
	— Напълно ли сте сигурен?
	— Безусловно. За това ли се тревожите?
	— Не се тревожа.
	— Защото бих могъл да ви покажа.
	Очите на Изидор се окръглиха.
	— Какво?
	На устните му трепна лукава усмивка. Той започна да разкопчава дебелото си палто.
	— Мога да ви покажа…
	— Недейте! — прекъсна го остро тя.
	— Истината е, че ми е много трудно да бъда край вас — призна той, облегна се назад и за нейно облекчение спря да се занимава с палтото си.
	Изидор се почувства необяснимо наранена. Той, разбира се, гореше от желание да анулира брака, но нямаше основание да подхожда толкова брутално.
	— Според този адвокат има други начини да разтрогнем брака си — каза тя малко сковано. — Няма нужда да се отказвате от мечтата си за кротка женица с ум на кокошка.
	— С ум на кокошка ли? Не се изразявате много мило, Изидор. Но не говорех за анулирането, а за състоянието на оная си работа.
	Тя ахна.
	— Вие…
	— Не мога ли да използвам тази дума пред една дама? — попита той с мек като масло глас, но очите му се смееха.
	— Не! — успя да изрече тя. — Звучите като някой…
	— Тц-тц, Изидор. Имам странното чувство, че с майка ми всъщност доста си приличате. Но как е възможно? Все пак ви спасих от скандалното увеселение на лорд Стрейндж, нали така? Дори и аз съм чувал, че там било като в бордей. Но ето ви сега — треперите при звука на хубава, солидна английска дума като…
	— Недейте!
	— Нима искате да кажете, че не сте чували подобен език в трапезарията на Стрейндж?
	— Положих много усилия да не се вслушвам в такива разговори.
	— Така ли? — Той ненадейно се наведе напред. — В такъв случай мога ли, без неуместни думи, да ви уверя, Изидор, че във ваше присъствие тази част от тялото ми проявява жив интерес?
	Изидор почувства как поруменява. А открай време смяташе, че изглежда най-зле със зачервени бузи.
	— Трябва ли да казвате тези неща?
	— Вие оскърбихте мъжествеността ми — каза той. — Не можех да допусна да си мислите, че съм някой отпуснат слабак.
	— Вие откъде… — започна Изидор и млъкна.
	— Откъде знам ли? — Той изглеждаше много развеселен. — Аз наистина трябва да ви покажа, Изидор.
	— Не!
	Той гръмко се разсмя.
	— Просто не мога да си ви представя в къщата на Стрейндж. Успях да остана буден само половин час, но дори и така чух една възхитително неприлична история за някакъв епископ. И за митрата му.
	Изидор потръпна.
	— Ненавиждах това място.
	— Защо тогава бяхте там?
	Тя пое дълбоко дъх.
	— За да ви заставя да се върнете, разбира се.
	— Така каза и майка ми.
	— Била е права. Бях стигнала до момента, в който мислех, че трябва или да си дойдете, или…
	— Или?
	Изидор изведнъж се досети как да му го върне за предложението да й покаже оборудването си. Наведе се напред и го потупа по ръката.
	— Веднъж Джема ми каза, че е задължение на съпругата да осигури наследник, ако съпругът е неспособен. Тъй като вие с нищо не показвахте, че ще се върнете от Африка, реших, че трябва да започна да проучвам различните възможности.
	Всяка следа от веселие изчезна от лицето му.
	— Значи сте щели да родите наследник _за мен_?
	Тя сви рамене.
	— И, Козуей, ако първата ни брачна нощ не се увенчае с успех, но решим да останем заедно, не искам да се тревожите. Аз винаги мога да…
	— _Никога_ няма да ме заместите с друг мъж! Представа нямам откъде изобщо ви е хрумнала безумната идея, че може да съм неспособен!
	— Нито аз, нито вие сме наясно с истината по въпроса — изтъкна Изидор. Движеше се по ръба на опасността и усещането беше опияняващо.
	Устата на Козуей се отвори като на риба, извадена от водата.
	Изидор се наведе напред и този път го потупа по коляното.
	— Да сте девственик на вашата възраст… ами… Няма да кажа на никого. — И тя му се усмихна широко.
	Какъв прекрасен миг! Почти компенсира факта, че той възнамеряваше да анулира брака им, защото я смяташе за неподходяща съпруга.
	Той обаче я учуди. За миг остана загледан в нея, след което избухна в гръмогласен смях.
	Изидор не каза нищо, но Козуей имаше заразителен смях и тя не можа да сдържи усмивката си.
	— Мислите, че само защото все още не съм изпробвал инструмента си върху жена, той изобщо не работи?
	— Струва ми се логично…
	Той отново започна да се смее и накрая се успокои.
	— Не виждам кое е толкова смешно — каза Изидор с достойнство.
	— Вие. Предполагам, защото сте дама. Ако се съди по вашата представа за инструмента ми, предполагам, че никога не сте… — И той многозначително повдигна вежда.
	— Какво? — попита тя, напълно объркана.
	— Че никога не сте се задоволявали сама.
	Тя го изгледа потресена.
	— Какво?
	— Проклятие, наистина не сте!
	Тя усети, че се изчервява.
	— Не виждам причина да прибягвате към груб език.
	— Мамка му, пус.
	— Недейте!
	— Говоря за удоволствието — каза той. — Онова удоволствие, което вие очевидно никога не сте изпитвали.
	Изидор не каза нищо. Не му влизаше в работата дали е изпитвала удоволствие, или не.
	— Трябваше да се досетя — измърмори той на себе си. — Сега, погледнете насам, Изидор. Моят… всъщност коя дума ми е позволено да използвам?
	— Не знам. „Пишка“, предполагам. Макар че никой никога не говори пред мен за пишки.
	— Но искат да го направят — отговори Симиън. — Вие просто не сте им дали тази възможност. „Пишка“, за бога! Звучи като думичка, която използва някой петгодишен, докато се учи да пикае. Сигурна ли сте, че не можем да използваме някоя посмела дума — някоя, която да съответства на размера на въпросния орган?
	Изидор отвори уста, затвори я и каза:
	— „Пишка“.
	— Добре. Ами, моята пишка е _pizzalone_ на италиански. _Голяма_ пишка, Изидор.
	Продължаваше да й се присмива. Тя скръсти ръце на гърдите си.
	— Много е тъжно, когато един мъж изпитва потребност да се хвали с размера на инструмента си — каза сладко тя.
	— Не се хваля, просто казвам истината.
	— Хммм.
	— Искате ли да ви докажа? — И той отново посегна към предницата на палтото си.
	— Не!
	Симиън погледна към нея. Тя се смееше и едновременно с това го гледаше възмутено. Не изглеждаше нито кротка, нито мила, нито покорна… приличаше на натрупана клада, която очаква само първата искра. Тя никога не се беше задоволявала сама… никога не беше… беше _чакала_.
	Кръвта му пулсираше през тялото, умоляваше го, казваше му, заповядваше му. Той призова на помощ цялата си сила, за да устои на желанието да я притегли в прегръдките си.
	— Напълно разбирам нервността ви — каза той.
	— Наистина ли?
	— Вие поемате задължения слепешката, без да можете да прецените последствията. За разлика от останалите англичани, не съм прекарал последните петнайсет години в обикаляне по бордеи. Но ако наистина се оженим, няма да ви заразя с някоя болест, Изидор.
	Тя кимна.
	— Имате основателно подозрение, че моята пишка не е в работно състояние. Че не е във форма. Че се е съсухрила от неупотреба. Че се е уморила от това, че само аз…
	— Стига толкова.
	— Следователно трябва да ви докажа противното, преди да мога да очаквам от вас да се посветите на брака ни.
	— Но вие самият не сте му посветен, защото аз не съм кротка женица с ум на кокошка.
	В каретата настъпи тишина. Начинът, по който Изидор обобщи амбициите му за брака, му се стори ненужно суров.
	— Не че искам да се оженя за жена, която не е интелигентна — започна търпеливо той, но тя го прекъсна:
	— Просто не искате да се ожените за мен.
	— Не става въпрос за _вас_, Изидор.
	На лицето му отново се бе изписало онова изражение на абсолютно спокойствие и самоконтрол. Сега Изидор го разбираше малко по-добре… и го съжаляваше. Съпругът й смяташе, че владее гнева и страстта си, да не говорим за страха. Смяташе, че владее живота си.
	Той беше глупак, но това не означаваше, че е луд — не и по начина, по който предполагаха с Джема. И ако се съдеше по думите му, той не беше неспособен да изпълнява брачните си задължения. Очевидно тя трябваше да помисли какво да предприеме сега.
	— Ако сложим край на брака си, веднага ще се върна в Африка — предложи той. — Ще подпиша документите и ще стоя далеч от вас, докато си намерите друг съпруг.
	Тя кимна.
	— Много сте великодушен.
	Погледна надолу и видя, че ръцете й са се свили в юмруци. Да _сложим_ край? Симиън очевидно смяташе, че краят на брака им е под негов контрол, както беше и самият брак от единайсет години насам.
	— Предполагам, че новият съпруг няма да е доволен, ако старият се върти наоколо и го преценява — каза Симиън. — Например може да поискам да си премерим пишките.
	Изидор се усмихна сковано.
	— За какво говорите?
	— Веднъж гледах такова състезание в Смирна.
	— Къде се намира това?
	— В Средиземно море. Част е от Анатолийското царство. Срещнах един везир и неговия брат, които пътуваха, за да се представят пред един шейх като подходящи женихи за дъщеря му. Решаващият фактор? Състезание на пишките.
	— Размерът ли им мериха?
	— Размерът и издръжливостта — уточни Симиън. — Шейхът предостави целия си харем на участниците в състезанието. Покани и мен да участвам.
	— Значи шейхът е бил готов да приеме кого ли не? Не че не е трябвало да ви приемат, но вие сте женен — напомни му Изидор.
	— О, шейхът изобщо не искаше да омъжва дъщеря си за англичанин. Всеки, който искаше да участва в състезанието, трябваше да даде един тигров рубин. По една случайност аз имам нещо като колекция. Смятам, че някои от въпросните господа изобщо не очакваха да спечелят ръката на принцесата, но въпреки това с удоволствие предлагаха рубините си.
	— Заради харема ли? — попита Изидор с извити вежди.
	— Жените бяха прекрасни — потвърди Симиън. — Съвършени във всяко отношение.
	— Очарователно. — Тонът й можеше да пресече мляко. — Вие как устояхте на изкушението?
	Той я погледна и се ухили.
	— Аз имах вас.
	— Всъщност — напомни му Изидор — вие…
	— Всъщност ви _нямах_ — помогна й той. — Права сте. Нека се изразя така: наистина ви нямах. Все още. Но вие струвахте повече от една нощ в харема и един тигров рубин.
	Изидор се сети за цял куп отговори, с които да се сравни с някоя женица с ум като кокошка, но се въздържа.
	— Как изглеждат тигровите рубини? Никога не съм чувала за тях.
	— Великолепни са: рубини, през които минава малка жълтеникавокафява нишка. Те са безкрайно редки. В крайна сметка шейхът успя да събере само осем, макар че харемът му беше толкова изкусителен.
	— Вие откъде знаете, за бога? Присъствахте ли на сватбата?
	— Разбира се! Везирът Такла Хайманот спечели и след единайсетдневно пиршество (имаше нужда от почивка след състезанието) се ожени за дъщерята на шейха. А после аз купих от шейха осемте рубина и всички бяхме доволни.
	— Ще ми покажете ли някой от тях?
	— Точно в момента не. Те са в банката.
	— В банката ли? Ако аз имах такива рубини — макар че, разбира се, тяхната история е доста нелицеприятна…
	— Нелицеприятна ли? Те бяха разменени за удоволствие.
	— Не смятам, че дамите от харема са мислили така.
	— Ако не са мислили, добре го прикриха. Разбирате ли, те можеха да избират.
	Изидор почувства, че поруменява леко, но въпреки това разказът му я заплени.
	— Могли са да избират?
	— Трябва да разберете, че точно този шейх имаше двеста и тринайсет жени в харема си. И беше доста възрастен. Така че младите дами в харема му нямаха почти никакво забавление. Представиха осмината кандидати пред харема и дамите получиха право да избират. Това беше още едно от условията на състезанието: ако някой от кандидатите останеше неизбран, отпадаше.
	— О!
	— Вие ще изглеждате приказно, увита в някой от онези воали, които носеха дамите в харема — отбеляза той.
	Ако го заставеше да консумира брака, като започне да обикаля напред-назад само по воал, Симиън никога нямаше да получи анулиране. Струваше си да помисли за това.
	— Харесва ми как този шейх е подредил нещата — каза Изидор.
	— Наистина ли?
	— Макар че ако бях на мястото на принцесата, щях да го убедя да промени условията.
	— Как? — попита Симиън.
	— Мисля, че е щяло да се получи много интересно, ако и принцесата е можела да избере своя бъдещ съпруг, така както дамите от харема са могли да избират. Предполагам, че господата не са били облечени?
	Той изглеждаше искрено учуден и това я накара да изпита огромно задоволство. Нямаше нужда да му позволява да мисли, че той е единственият, който може да говори за неприлични неща.
	Каретата спря и Изидор механично започна да си слага ръкавиците.
	Симиън се пресегна и свали едната.
	— Какво…
	Той смъкна и другата. А после, когато вратичката се отвори, изхвърли и двете право на улицата. Те прелетяха покрай стреснатия кочияш, който нададе лек писък, залитна назад и падна по задник.
	— Вие сте абсолютно луд! — отсече убедено Изидор, наведе се и погледна към улицата. — Не мога да отида на срещата си без ръкавици!
	Както и очакваше, нейните сини ръкавици лежаха в една локва от почерняла дъждовна вода.
	— Вие ги мразите — отговори Симиън, скочи леко от каретата и й предложи ръка, без ръкавица.
	Изидор стисна зъби и сложи дланта си в неговата.
	Топлината, която я заля, беше изключително нелепа.


>	Глава 10

	_Улица „Блекфрайърс“ 65 27 февруари 1784 г._
	Двамата се озоваха пред редица къщи в част на Лондон, която Симиън не познаваше. Но той, разбира се, всъщност не познаваше Лондон.
	— Вашата шивачка няма ли магазин? — попита той. Кочияшът беше застанал пред вратата на малка къща.
	— Отиваме в ателието на синьора Анджелико, Козуей — обясни Изидор. — Това е голяма чест, която тя оказва само на сънародничките си, затова се опитайте да се държите прилично.
	— Не можете ли да се обръщате към мен на малко име?
	— Не е възпитано.
	Той не й обърна внимание.
	— Казвам се Симиън — хубаво, прилично име. Благодаря на Бог, че не съм Годфри, като клетия си брат.
	— Ние с вас не трябва да се обръщаме един към друг на малко име.
	— Аз вече ви наричам Изидор.
	— Но аз не съм ви позволила!
	— Всеки път, когато ме наречете „Козуей“, ми звучи като „инструмент“ — сподели той замислено. — Може би идеята не е чак толкова лоша. Може би трябва да продължите да ме наричате „Козуей“, а аз просто…
	Изидор се засмя.
	— Добре. Симиън!
	Синьора Анджелико работеше в голямо отворено помещение на най-долния етаж. Първото нещо, което видя Симиън, бяха отворените лавици, които покриваха всички стени. Топове плат — коприна, атлаз, тафта — бяха натрупани един върху друг почти до тавана. Гледката му напомни за пазарите в Мароко. Цветовете свенливо проблясваха — наситеночервена коприна, лилаво със сребърни нишки, ясното жълто на лютичета в ранна пролет. Под платовете имаше кутии, натъпкани догоре, откъдето съдържанието им преливаше: конци, копчета, цели метри панделки. Накъдето и да погледнеше, виждаше дантели. Дантели, които висяха от дървени прътове, дантели, струпани на купчини, тънки ивици и по-дебели снопове дантели, натрупани по масите из цялата стая.
	Изидор беше влязла направо, но Симиън спря на прага. Сега тя се привеждаше в дълбок реверанс пред жена в края на средната възраст, която имаше фигура с възхитителни извивки. Шивачката целуна Изидор енергично по двете бузи и я нарече _bella*_.
	[* Красавица. — Б.пр.]
	После и двете се обърнаха и погледнаха към него.
	Симиън пристъпи напред и се приведе в драматичен поклон.
	— Херцоже — каза Изидор, — мога ли да ви представя синьора Анджелико?
	— _Onorato di conoscerla, signora.*_
	[* За мен е чест да се запознаем, госпожо (ит.). — Б.пр.]
	Изидор вдигна вежда.
	— Не подозирах, че говорите италиански.
	— Всъщност не говоря, но импровизирах от португалски. — Той отново се обърна към синьора Анджелико, която тъкмо казваше, че е _felicissima*_ най-после да се запознае с _marito**_ на своята скъпа малка херцогиня, която обикнала още от мига, в който я видяла.
	[* Безкрайно щастлива (ит.). — Б.пр.]
	[** Съпруга (ит.). — Б.пр.]
	— Синьора Анджелико шие рокли за леля ми от много години — обясни Изидор.
	— За леля ви?
	— След като се оженихме, живях с леля си.
	— Разбира се! Леля ви.
	— Аугустина Дел’Фино — помогна му Изидор.
	Значи не беше много наясно какво бе правила тя през последните осем години от брака им… е, може би малко повече от осем.
	Синьора Анджелико се извърна настрани и ръцете й полетяха във въздуха, при което шивачките й се разпръснаха във всички посоки.
	— Откога сме женени? — попита Симиън.
	Изидор го погледна. От нея щеше да излезе отличен политик: тя наистина умееше да слага хората на място само като вдигнеше вежда.
	— Не помните ли?
	— Щях ли да попитам, ако помнех? — отвърна той, изненадан.
	— Сгодихме се през юни 1765, оженихме се чрез пълномощник през юни 1773.
	— Разбира се. Нали казахте, че когато се оженихме, сте били дванайсетгодишна.
	Синьора Анджелико ръкомахаше трескаво от другия край на помещението.
	— А вие бяхте на осемнайсет.
	— Бях в Индия. Колко време живяхте с майка ми?
	— Само няколко месеца. Боя се, че характерите ни не бяха съвместими и всички се съгласихме, че ще съм по-щастлива с леля си. — Тя се извърна настрана. — _Сага signora, arriviamo!_*
	[* Скъпа госпожо, елате! (ит.). — Б.пр.]
	Синьора Анджелико започна да бъбри с нея на италиански толкова бързо, че Симиън не успяваше да следи разговора. Тя сваляше от лавиците топове плат, мяташе ги на масата, крещеше на помощничките си, размахваше ръце…
	Симиън отново се върна към мислите си. Значи Изидор беше отишла да живее с леля си. Предполагаше, че е очаквала рано или късно той да я вземе.
	Шивачката се извърна настрана, той се възползва от възможността и попита:
	— Кога точно мислехте, че ще се върна за вас?
	— Когато навърших шестнайсет.
	— Но оттогава са минали…
	— Седем години.
	Той впери в нея изумен поглед.
	— Чакали сте ме седем години?
	— А вие какво си мислехте, че съм правила? — И тя се обърна и започна да се възхищава на плата, избран от шивачката.
	Симиън се вгледа в него. Беше изтъкан от толкова фини нишки, че приличаха на паяжина, но той знаеше, че в неговите складове има и по-хубави. Беше изпратил у дома цели сандъци с платове.
	— Не получихте ли платовете, които изпращах от Индия?
	Тя вдигна поглед към него. Сега очите й приличаха на сини късчета лед.
	— Сигурно са се загубили, също като вас.
	Със свито сърце Симиън си спомни, че пращаше всичко на майка си, след което тя е отказвала да го приеме. Сега осъзна, че решението му изглежда доста странно.
	Беше избирал красиви неща и ги беше отделял, за да ги изпрати у дома с инструкции да ги предадат на херцогинята. Едва сега си даде сметка, че херцогините са две — при това от години.
	Шивачката съчетаваше сребристия плат с фина светлосиня дантела. Изидор щеше да прилича на снежната царкиня от онези руски приказки, в които принцесата имаше сърце от лед.
	— Не ми харесва — каза внезапно той.
	Синьора Анджелико очевидно не беше свикнала да я прекъсват… или да й противоречат. Тя избухна във възклицания на смесица от английски и италиански.
	Изидор се обърна към него и изсъска:
	— Не можете да говорите така на синьора Анджелико! Самата кралица на Франция си е поръчвала нощни одежди от нея!
	— Не ме интересува, дори ако шие пантофи на краля със зъбите си! — отсече Симиън. — Този плат не е от качеството, което искам да носите. Светското общество може и да не ме вълнува, Изидор, но разбирам от платове.
	— Няма да посмеете.
	Той се обърна към синьора Анджелико. Тя беше разрошена като кокошка в дъжд, бузите й пламтяха, а ръцете й се размахваха диво около главата.
	Но Симиън се беше пазарил с много търговци на места, където да загубиш пазарлъка означаваше да загубиш главата си.
	— Този плат не е достатъчно добър.
	— Не е достатъчно добър! — Лицето на синьора Анджелико стана пурпурно. — Това е най-доброто, _magnified*_, прекрасно във всяко отношение, достойно за…
	[* Великолепен (ит.). — Б.пр.]
	Симиън го потърка между пръстите си и поклати глава.
	— Индийска коприна.
	— Коприна, изтъкана на становете на самия махараджа.
	Симиън поклати глава.
	— _Синьора, синьора…_ за глупак ли ме мислите?
	Той бутна плата настрана и седна на масата.
	— Ставайте! — изсъска Изидор полугласно. — Не можете да седите в наше присъствие!
	Симиън щракна с пръсти на едно от момичетата, които се бяха скупчили плахо до стената, сякаш мислеха, че той ще припадне само като види намръщеното лице на синьората.
	— Столове за Нейна светлост и за синьора Анджелико!
	Две от момичетата забързано се приближиха със столове с прави облегалки, които използваха, докато шиеха. Идеално! Сега синьора Анджелико се намираше малко под него. Той се усмихна надолу към нея.
	— Виждам, че сте жена, която обожава хубавите платове — каза сладко той. — Жена, завладяна от антерин*, толкова лъскав и мек, може би примесен с малко ефирна френска дантела.
	[* Лек плат, получен от смесване на коприна и вълна. — Б.пр.]
	Цялото лице на шивачката се промени.
	— Вие наистина разбирате от платове, Ваша светлост.
	Той й се усмихна.
	— Но това… — отвратено докосна той с пръст предложената от нея коприна. — Падюсой. Хубава, силна коприна. Може би достатъчно добра за някои хора. Но не и — продължи, като наблягаше леко на всяка дума, — не и за моята съпруга.
	— Ах, вие! — възкликна тя. — Вие ще започнете да разигравате моята клета малка херцогиня, както ви скимне, нали? — Черните й очи проблеснаха гневно, но той видя как скованите гърбове на момичетата й се отпускат.
	— Това е дълг на всеки мъж, изправен пред красота като тази на съпругата ми — каза сериозно той, посегна надолу и поднесе ръката й към устните си. — Разбира се, ако ви бях видял, когато бях млад.
	Синьора Анджелико скочи на крака.
	— Сякаш щях да допусна да ме изкуши един незрял, грубоват млад херцог! — Тя плесна с ръце. — Лучия! Донеси ми онзи топ копринен газ!
	— Смея ли да се надявам, че този плат е излязъл от становете в Маргилан?
	— Сега ще видите! — възкликна тя ликуващо.
	Изидор седеше на мястото си, онемяла от смайване.
	Сега синьора Анджелико просто се разтопи пред Симиън. Той отхвърли копринения газ като прекалено груб; най-накрая намериха тафта, която сметна за приемлива — алена като череша, почти без никаква твърдост.
	— Представям си я как пада в поток от пяна около краката и с малък шлейф.
	— Но цветът… — започна синьора Анджелико и поклати глава. — Само ако имах.
	— Изперете я в чай.
	— Да изпера този плат в чай? — Тя погледна невярващо към тафтата. Платът беше толкова фин, сякаш беше изтъкан от феи; ако го оставеше да падне между пръстите й, се разнасяше едва доловима тиха песен.
	— Разбира се — потвърди Симиън, отново целуна ръката й и темата приключи. Изидор щеше да получи рокля от изпрана в чай тафта, поръбена с тънка ивица брюкселска дантела.
	Шивачката се опияняваше от одеянието, което виждаше във въображението си.
	— _Decolletage_, разбира се — измърмори тя сама на себе си. — И ще стига до средата на пръстите.
	— Свършихме ли? — попита Изидор и се изправи.
	— Тц, тц! — укори я Симиън. — Тези неща отнемат време.
	— Не и за мен! — отвърна остро Изидор и погледна към синьора Анджелико, за да се увери, че не ги слуша. Наистина не ги слушаше — изглеждаше замечтана като леля й, когато упражняваше нова соната. — Първият плат щеше да свърши идеална работа. Представа нямам защо толкова се интересувате, след като нощницата ще доставя удоволствие на друг мъж!
	Симиън отвори уста… и я затвори. Изидор имаше право. Беше наистина опияняваща — в нейно присъствие той забравяше всичко.
	— Досега можехме да сме се прибрали — продължи тя. — Имам друг ангажимент. — Тя погледна часовника, който носеше на една панделка, и нададе лек писък. — И съм закъсняла! _Ако_ обичате!
	— Трябва незабавно да се върна в Ревълс Хаус — каза Симиън в каретата. — Има някои неуредени проблеми с имението. Другата седмица ще се върна в Лондон и тогава можем да продължим разговора за анулирането.
	Изидор го погледна.
	— Разбира се — съгласи се тя. — Стига аз да съм тук.
	Той изглеждаше абсурдно изненадан, предвид това колко кротък беше тонът й.


>	Глава 11

	_Гор Хаус, Кенсингтън_
	_Лондонската резиденция на херцог Боумонт_
	_27 февруари 1784 г._
	Херцог Боумонт беше прекарал отвратителен ден. Съпругата му не беше дошла на закуска. Макар че тя го правеше рядко, той се беше надявал да я види. В Камарата на лордовете започваха да се разразяват какви ли не странни битки, свързани с индийския законопроект на Пит и Законопроекта за метежите. Кралят заяви, че Фокс се опитва да го превърне в най-обикновен фигурант. Фокс се опитваше да накара кабинета да подаде оставка…
	Беше уморен. Толкова уморен, че дори се олюля леко, докато слизаше от каретата си. Един от лакеите му се втурна към него, сякаш господарят му беше осемдесетгодишен старец, и Елайджа трябваше да махне с ръка и да го отпрати. Беше толкова унизително!
	Тялото му го предаваше.
	О, вече не беше припадал на обществено място, както миналата година. Когато рухна на мястото на говорителя в Камарата на лордовете.
	Сега в очите на всички останали изглеждаше напълно здрав.
	Той обаче знаеше, че не е. Усещаше тиктакането на часовник и откакто се върнаха в Лондон след коледните празници, това тиктакане ставаше все по-силно. Може би защото беше толкова разтоварващо да прекара празниците в провинцията, да участва в един от възмутителните маскаради на Джема, да играе шах с нея, да се заяжда дружелюбно за политика с познати, които не смятаха резултата от нито едно гласуване за особено важен.
	Беше му трудно да се върне в бурния кипеж на Камарата на лордовете.
	Не, след първия път не беше припадал.
	Но от време на време _беше_ губил съзнание, само за секунда. Досега му се бе случвало само докато е седнал, така че никой не разбра.
	Но истината… истината беше, че трябваше да говори със съпругата си.
	Джема се беше върнала от Париж, за да създадат наследник. Той не можеше дори да оформи тези думи докрай в съзнанието си. Не по този начин искаше да отведе Джема в леглото си. През последната година се бяха впуснали в сложен, изпълнен с превратности танц. Сега започваха да…
	Не беше съвсем сигурен какво започват. Но знаеше, че е важно. По-важно от всичко останало.
	Но тялото му изневеряваше.
	— Прекалено много работите, Ваша светлост! — сгълча го икономът му. — Тези мошеници в кабинета трябва да се научат да се оправят без вас поне за малко!
	Само Елайджа знаеше, че вече е намалил работата си. Той се усмихна на Фоул, подаде му палтото си и попита къде е херцогинята.
	— В библиотеката, Ваша светлост — отговори икономът. — С шахматна дъска. Мисля, че ви чака.
	Елайджа влезе в библиотеката и спря за миг, просто за да се наслади на гледката, която се разкри пред него. Джема беше трогателно, удивително красива. Седеше в езерце от светлината на многобройни свещи и оглеждаше шахматната си дъска. Беше вдигнала косата си в някаква сложна прическа, но не я беше напудрила и тя блестеше като старо злато, с дълбокия, ведър цвят на слънцето. Носеше отворена роба от муселин на цветни мотиви, преплетени със златни ивици, която образуваше дълбоко V над гърдите й.
	Копнежът, който го прониза, обхващаше всичко у нея: ума й, красотата й, гърдите й, великолепието й.
	По дяволите, как можа да не го осъзнае в началото на брака им? Как можа да пропилее толкова години, да ги отдаде на политиката и на любовницата си? Толкова ли не можа да се сети — просто да си представи, — че времето не е безкраен лукс, който е винаги на разположение? Толкова ли не можа да си спомни, че баща му умря на трийсет и четири години?
	_Той самият_ беше на трийсет и четири — този месец ги навърши. Времето променяше нещата и хората, бързаше, без да спира. Елайджа беше готов да даде всичко, за да може да си върне онези първи седмици от брака им, в които Джема се обръщаше към него за съвет, когато се сгушваше до него сутрин и задаваше въпроси за Камарата.
	Какъв глупак беше тогава! Скачаше от леглото им, изпълнен с нетърпение да отиде в Камарата, а не да остава в компанията на съпруга, която почти не познаваше. Да отиде при любовницата си, която идваше в обедната почивка във вторник и петък. Това бе част от изградените му навици: да излезе от Камарата на лордовете и да се изтощи докрай със Сара, там, в кабинета си.
	Добрата стара Сара Кобет! Тя го обичаше; по свой начин и той я обичаше. Можеше само да се надява, че е щастлива.
	Отпрати я с щедро възнаграждение, след като Джема ги хвана на бюрото в кабинета му.
	Пробождането на вина беше като стар приятел, макар че с годините сякаш се засилваше, вместо да намалява.
	От своя страна Джема сякаш му беше простила. Може би.
	Тя погледна към него и усмивката й накара дъха му да секне.
	Животът му беше дал съпруга, която беше — знаеше го с абсолютна сигурност — най-интелигентната жена в цяла Европа. А той я захвърли, за да се съвкупява с една блага жена, чиято единствена проява на интелигентност беше фактът, че никога не закъсняваше за уговорката им два пъти седмично, нито веднъж през всичките шест години на връзката им.
	Вече дори не можеше да си спомни лицето на Сара и това го караше да се чувства още по-виновен.
	— Виж! — провикна се Джема.
	Той се приближи и впери поглед в дъската, без да вижда нищо.
	— Това е контрагамбит, за който твърдят, че е на Джоко. Мисля, че току-що успях да го подобря. Погледни… — И тя премести фигурите толкова бързо, че той почти загуби нишката, но, разбира се, успя да я проследи. Умовете им работеха по удивително сходен начин.
	Той седна.
	— Ужасен ден ли? — попита тя.
	Чувствата, които го заляха, бяха толкова силни, че той едва не рухна. Очите й бяха сини, сини като полунощно небе. И той искаше… нея. Живота. Искаше да остане тук, на този свят, с Джема. Да види детето, което щяха да създадат, ако им останеше време.
	— Елайджа! — каза тя, стресната, стана от мястото си и седна на коляното му. Той зарови лице в рамото й. Тя ухаеше на рози.
	Той, разбира се, не заплака. Никога не плачеше. Не плака, когато умря баща му, и нямаше да заплаче, задето и него самия го чакаше същото.
	Но обгърна съпругата си с ръка и я привлече към себе си. Джема не се беше озовавала толкова близо до него от години.
	Усещането беше много хубаво.


>	Глава 12

	_Ревълс Хаус_
	_29 февруари 1784 г._
	В мига, в който Хънидю отвори вратата на кабинета му, Симиън разбра, че го чакат още неприятности. Остани перото.
	Новината, че херцог Козуей се е завърнал и действително е започнал да плаща дълговете на семейството, се беше разпространила като пожар. Струваше му се, че пред входа на прислужниците се е строила половин Англия и го моли да й отдели пет минутки, обикновено във връзка със сметки, които баща му или майка му бяха отказали да платят. Някои датираха отпреди двайсет години.
	— Да?
	Имаме посетител — съобщи икономът.
	Симиън зачака и се подготви за среща с поредния раздразнен кредитор.
	— Нейна светлост херцогиня Козуей.
	— О… — започна Симиън и преглътна ругатнята, която напираше на устните му. Беше уморен до смърт, беше мръсен и усещаше миризмата на тоалетните дори през затворената врата на кабинета си. Изидор навярно щеше да хвърли само един поглед към това разпадащо се подобие на херцогски дворец и щеше да поиска анулиране още утре. Което, разбира се, беше нещо хубаво.
	Поведението на Хънидю бе станало значително по-дружелюбно и той дори беше спрял да дава на Симиън напътствия за облеклото и маниерите му. Този път обаче не можа да се сдържи.
	— Ако желаете да…
	Симиън го погледна и Хънидю премълча предложението си. Изидор навярно мислеше, че съпругът й трябва да носи перука, жилетка, закопчана от горе до долу, и шалче. Още по-голяма бе вероятността да си представя Ревълс Хаус като ухаеща, елегантна резиденция.
	Симиън опъна палтото си, оправи ръкавелите си, забеляза петното от мастило, но го пренебрегна. Можеше да отдели време за бели ръкавели и шалче, когато се наложеше да отиде в Лондон, за да си намери друга съпруга.
	— Нейна светлост е в Жълтия салон — каза Хънидю доста нервно.
	— Жълтият ли? Кой е той?
	— Пердетата преди бяха жълти — призна икономът.
	— Аха — досети се Симиън. — Салонът на пресеченото мляко.
	На устните на Хънидю действително се мерна усмивка.
	— Насам, Ваша светлост.
	Изидор седеше с гръб към вратата, на диван с цвят на слама. Някога диванът беше лимоненожълт, отбеляза си Симиън. Изидор приличаше на ярко бижу, кацнало върху копа сено. Косата й беше блестящочерна като гарванова гръд, устните — алени череши. Тя беше самото въплъщение на всичките му момчешки фантазии за екзотична принцеса, която танцува пред него, загърната само с воал.
	Той погледна надолу и изстена безмълвно.
	Беше приучил тялото си на абсолютно покорство. А после се запозна със съпругата си. Без да спира да върви, започна да закопчава дългия си жакет отдолу нагоре.
	Изидор — каза той, когато се приближи достатъчно по избелелия килим, за да може тя да го чуе. Единственото, с което домът му разполагаше в изобилие, беше място.
	Изидор скочи и се обърна с лице към него. Носеше тясно жакетче над закопчана догоре жилетка и висока шапка с форма на кошер, кацнала върху къдриците й. Жакетчето беше в наситен тъмновиолетов цвят; на дивана до нея лежаха захвърлени подобни ръкавици.
	— Херцоже — каза тя и направи реверанс.
	Той закрачи към нея, без да се поклони. Хвана ръцете й и й се усмихна, устоявайки на ненадейното изкушение да я стисне в обятията си и да си открадне целувка. Не биваше да целува съпруга, която всъщност не му беше съпруга.
	— Каква приятна изненада.
	Тя му се усмихна и устните й образуваха съвършена купидонова стрела.
	— Нали ви казах, че може и да не дочакам вие да се върнете в Лондон. Надявам се, че не ви притеснявам — каза сладко тя, издърпа ръцете си и седна.
	Симиън седна на дивана с лице към нея. Той изскърца шумно под тежестта му, сякаш всеки момент щеше да се счупи.
	— Притеснен съм, че трябва да ви посрещна тук. Къщата е в ужасно състояние. Тази стая, например…
	Изглежда чиста — каза колебливо тя и се огледа.
	Наистина беше чиста. Хънидю не би търпял никаква мръсотия, но Симиън имаше чувството, че икономът е съсипал от работа малкото прислужнички, които майка му беше оставила в къщата. Трябваше да мине през най-трудната част колкото се може по-бързо.
	— Преди известно време майка ми е спряла да плаща сметки. И е уволнила почти цялата прислуга.
	На лицето на Изидор се изписа странно изражение и той разбра какво точно си мисли. Миризмата беше започнала да се процежда в стаята като зловонен ухажор.
	— Не е карала да чистят тоалетните, да поправят покривите, да пребоядисват къщата, да претапицират мебелите, не е плащала на прислужниците, не се е грижила да подновяват покривите на арендаторите…
	Ръката на Изидор се стрелна към устата й, а също така и над носа й.
	— Божичко!
	Симиън кимна.
	— Затова не ви поканих в Ревълс Хаус. Когато завали дъжд и вятърът се промени…
	Тя свали ръката си и Симиън с огромно облекчение видя, че се усмихва.
	— Когато ви видях за първи път, изглеждахте уморен — отбеляза тя. — Но сега изглеждате още по-зле.
	— Трябва да прегледам много документи. Неплатени сметки, писма от адвокати. — Той вдигна рамене. — Почти нямам време за сън.
	— Аз имам голямо имение, а вие сте мой съпруг, Козуей. Тоест, това имение много отдавна трябваше да стане ваше, но вие така и не се появихте, за да се заемете с управлението му, затова се заех аз.
	Сега му олекна още повече.
	— Истината е, че и аз имам много пари — отвърна той. — И колкото и да е странно, херцогството също. Нямам нужда от финанси, макар че ви благодаря от все сърце, че предложихте.
	— Тогава защо…
	Той кимна.
	— Именно. Майка ми отдавна е загадка за мен. Вие успяхте ли да я разберете, докато живеехте тук?
	Изидор взе ръкавиците си и внимателно приглади всички пръсти.
	— Боя се, че тогава бях прекалено млада и неопитна. А майка ви е много чувствителна жена.
	Какъв деликатен начин да каже очевидното: майка му беше напълно луда, ако не и нещо още по-лошо.
	— Преди не беше такава — каза колебливо той. — Боя се, че шокът от смъртта на баща ми е влошил нещата.
	— С какво мога да помогна?
	— Не можете, но оценявам предложението ви.
	— Глупости! — отсече тя и стана. — Не можете да ръководите всичко сам, Симиън. — Тя се огледа. — Някога повдигали ли сте пред майка си въпроса за преобзавеждане?
	Той стана и си помисли колко непринудено излезе името му от устата й… най-накрая.
	— На майка ми не й е лесно да свикне със завръщането ми. Разстройва се от факта, че плащам сметки, които според нея са представени от крадци. Но след като е минало толкова време, няма как да разбера дали сметките са фалшиви, затова не ми остава друг избор, освен да платя на всички кредитори цялата сума.
	Тя кимна.
	— В такъв случай предполагам, че най-належащият въпрос, който трябва да ви задам, е коя спалня се намира най-далеч от тоалетните?
	Естествено, че не възнамеряваше да се настани в господарската спалня. Естествено. Той й каза, че иска да разтрогне брака. Какво си беше въобразявал, по дяволите?
	— Ще попитам иконома, може ли? — продължи тя и се извърна. Гърбът й беше изправен и невероятно строен. А обръчите й… начинът, по който се издуха полите й, докато минаваше край него, го изпълни с копнеж да проследи с ръка линията на гърба й, да спусне длан надолу към хълбоците й. С безмълвен стон той й отвори вратата и тя мина царствено край него.
	Как щеше да приеме Хънидю искането на херцогинята за спалня, която да се намира възможно най-далеч? Оказа се, че икономът е изпълнен със съчувствие.
	— Вдовстващата херцогиня си има своя тоалетна, разбира се — чу го Симиън да казва на Изидор. — И как издържа миризмата във влажните дни.
	— Сигурно е свикнала — предположи разумно Изидор.
	Когато практикуваше медитация и още се учеше да контролира тялото си, на Симиън му беше лесно да поддържа мъжко благоразумие. Когато пристигна в Африка и откри бягането, се научи как да контролира апетитите на тялото си — например глада.
	Англия обаче застрашаваше да събори всички прегради, които беше издигнал толкова грижливо. Невъзмутимата му мъжествена фасада заплашваше да рухне. Беше изпълнен с ярост към покойния си баща, задето бе избягал от задълженията си. Дразнеше се от майка си. И най-страшното от всичко: изпитваше непреодолима страст към съпругата си. В интерес на истината тази страст ангажираше поне половината от мисловния му капацитет във всеки един момент.
	Чу в съзнанието си гласа на Валамксепа, който му казваше, че никой мъж не трябва да се оставя във властта на чувствата и в никакъв случай — на тялото си. Споменът прозвуча като вода, течаща по камъчета някъде много далеч.
	Изидор сложи ръка върху неговата и от това докосване в слабините му пламна огън.
	— Симиън, Годфри в пансиона ли е? Когато го видях за последен път, беше почти бебе. Сигурно вече носи дълги панталони.
	Симиън й се усмихна с лека ирония.
	— Той е на тринайсет и е висок почти колкото мен. Довечера ще го видите.
	Тя ахна.
	— На тринайсет?
	— Трябва да му намеря учител. Майка ми е решила, че „Итън“ е прекалено скъп, но така и не е наела подходящ учител. За щастие Годфри е много умен и се е обучавал сам, макар и доста еклектично, от книгите в библиотеката на баща ми.
	— Боумонт със сигурност познава подходящ млад мъж. Значи Годфри се е обучавал _сам_?
	Симиън отново изпита прилив на срам. Трябваше да бъде тук и да се погрижи брат му да получи подобаващо образование. Но се постара лицето му да остане безстрастно. Беше слабост да признаеш, че си допуснал слабост.
	— Бързо ще настигне връстниците си.
	Изидор го погледна озадачено, но се обърна към Хънидю.
	— Аз никога не пътувам с малко багаж — каза тя. — Няколко карети с дрехите ми тръгнаха след мен, но по-бавно.
	Когато Хънидю я заведе на горния етаж, за да видят най-приемливата — от гледна точка на обонянието — спалня, Симиън се върна в кабинета си.
	Последното, което искаше, бе да се озове в една стая с Изидор и в тази стая да има легло.


>	Глава 13

	_Ревълс Хаус_
	_29 февруари 1784 г._
	Никога не й се беше случвало да избира спалня по това съображение: с Хънидю влизаха във всяка стая и започваха да душат. Но вонята проникваше навсякъде. Следваше ги от стая в стая като дружелюбно куче.
	Изидор тъкмо започваше да се чуди дали наблизо няма странноприемница, когато Хънидю неочаквано се обади:
	— Може би вдовишката къща, Ваша светлост. Имате ли нещо против да обмислите тази възможност? Боя се, че отдавна не е отваряна, нито проветрявана, но все пак е прекрасна малка къщичка.
	— Хънидю, готова съм да обмисля всяко място, което не е било оборудвано с тоалетна.
	— Тоалетните в тази къща можеха да са чудесни — въздъхна Хънидю, — ако само бях успял да убедя бащата на Негова светлост, покойния херцог, да се грижи подобаващо за тръбите.
	— Кога трябва да ги почистят? — попита тя.
	На лицето на Хънидю се изписа почти агония.
	— Боя се, че херцогът се сблъска с известни трудности в намирането на подходяща помощ, но след ден-два трябва да дойдат хора. До тази седмица наистина не беше чак толкова ужасно… влажното време. — Той закърши ръце.
	— Разбирам, че не сте могли да направите нищо.
	Двамата слязоха по стълбите, минаха през една странична врата и макар че Изидор никога не би го изрекла гласно, облекчението да излезе на чист въздух, колкото и студен да беше, бе огромно. Тя видя, че и Хънидю си поема дълбоко дъх.
	— Предполагам, че се свиква? — попита тя.
	— Някои хора свикват — отговори икономът. Очевидно той самият така и не бе успял.
	Поеха по една пътека, настлана с чакъл, която се виеше около къщата. Пред погледа им се разкриха останки от величествена градина.
	Изидор се обърна към Хънидю с отворена уста, но той знаеше отговора.
	— Преди два дни Негова светлост нареди на единствения останал градинар в имението да наеме още хора възможно най-скоро. Те ще приведат градината отново в добър вид.
	Вдовишката къща всъщност не беше къща — приличаше повече на селска къщичка. Но беше очарователна, с розов храст, който пълзеше над прозорците. Приличаше на кукленска къща.
	— Какъв цвят са тези рози? — попита Изидор.
	— Бледорозови — отговори икономът. — И са безброй. Храстът не беше подкастрян както трябва, но въпреки това дава много рози. Отзад има люляци, но те, разбира се, няма да разцъфнат преди края на април.
	Той извади една огромна халка с ключове и накрая успя да напъха един в ключалката.
	— Никой не е живял тук след бабата на Негова светлост — каза той през рамо. — Навремето проветрявахме и чистехме основно, но през последните няколко години…
	Разбира се, той не беше разполагал с достатъчно персонал за тази задача.
	Прекосиха малкото преддверие и се озоваха в учудващо голяма стая, озарена от слънчева светлина. Мебелите бяха меки и тапицирани с холандски плат. Нямаше и следа от опит за елегантност, достойна за една херцогиня, напротив. Стените бяха покрити с ламперия от бряст и боядисани в кремав цвят с разпръснати тук-там трицветни теменуги. Подът беше настлан с плочи, но в центъра на помещението имаше весел, макар и избелял килим. Най-хубавото от всичко беше, че къщата миришеше на прах, но нямаше и помен от вонята на тоалетна.
	— Прекрасно е! — възкликна Изидор.
	— Майката на покойния херцог не обичаше формалностите — обясни Хънидю и забърза да дръпне пердетата. — Пфу! Вижте колко прах! Веднага ще повикам всички прислужнички, Ваша светлост, и съвсем скоро ще почистим и проветрим.
	Изидор беше открила очарователна малка спалня с голямо легло с извити табли и маса, отрупана с изтъркани книги с кожени подвързии.
	— Всички казват, че бабата на херцога била страстна читателка продължи Хънидю. — И нейният живот приличал на романтична приказка.
	Изидор вдигна глава от малкия екземпляр на „Нилски разкази“, който беше открила. Книжката се разпадаше, макар че не се знаеше дали от старост, или от много препрочитане.
	— Романтична приказка ли?
	— Да, трябва да помолите Негова светлост да ви разкаже за това — каза Хънидю и притича да отвори кепенците. — А сега, ако сте така добра да ме придружите обратно до къщата, ще приготвим тази къщичка за вас.
	Изидор поклати глава. Предполагаше, че трябва да се върне в голямата къща за вечеря. Но все още не можеше. Тя се сгуши в един люлеещ се стол с книга в ръка.
	— Аз съм същата като бабата на съпруга ми — каза тя. — Страстна читателка. Тук ще се чувствам много добре. Когато дойдат прислужничките, просто ще изляза да се поразходя.
	— Вашата камериерка ще дойде ли с по-късните карети?
	— Да, Лусил страда от стомашни проблеми, когато пътува, затова обикновено ме следва с по-бавна карета. Ако е възможно, бих желала да се изкъпя. Цялата съм прашна от пътуването.
	— Ще ви приготвя гореща вана веднага щом прислужничките свършат. Ако сте сигурна, че се чувствате удобно… — Той не си тръгна веднага, очевидно притеснен от мисълта да я остави сама.
	Изидор обаче вече разтваряше една книга.
	— Тук ще се чувствам съвсем добре, Хънидю. Наистина. Моля ви, предайте на вдовстващата херцогиня извиненията ми, че поради отсъствието на камериерката си не мога да я поздравя.
	Ненадейно й хрумна нещо.
	— Знаете ли, мисля, че съм странно изтощена от пътуването. — Тя се усмихна на иконома, който прояви дискретността да не отбележи, че херцогинята изглежда в цветущо здраве. — Днес ще вечерям тук.
	Той се поклони.
	— За мен ще бъде чест, ако херцогът промени програмата си и дойде да ми прави компания — добави тя. — Неофициално, разбира се. Няма нужда да носи шалче.
	Очите на Хънидю се усмихваха, макар че подобаващата на прислужник сериозност не изчезна от лицето му.
	— Разбира се, Ваша светлост, ще му съобщя. — Той отново се поклони. — Мога ли да добавя, че Негова светлост ще оцени високо вашето великодушие по отношение на облеклото му?


>	Глава 14

	_Ревълс Хаус_
	_29 февруари 1784 г._
	— Нейна светлост се настани във вдовишката къща — съобщи Хънидю на херцога. — Изпратих камериерките да почистят и ми се струва, че тя се чувства много удобно там. Запалихме огън в камината. Стените са влажни, но огънят би трябвало бързо да прогони студа.
	Херцогът вдигна глава от писмото, което пишеше, и прокара пръсти през косата си.
	— Наистина ли? Заради вонята? Сигурно съм започнал да свиквам с нея, Хънидю.
	— Не, Ваша светлост. Сега въздухът е малко по-сух, отколкото сутринта, и миризмата не се усеща толкова. Но през нощта ще вали пак, или поне така казва господин Самърол, градинарят.
	— Значи добре, че се е махнала — въздъхна херцогът. Изглеждаше напълно изтощен.
	— Херцогинята желае да вечеряте с нея във вдовишката къща — каза Хънидю. Беше останал с впечатлението, че херцогинята няма да се върне в голямата къща, преди да почистят тоалетните. Дори и господин Кинерд да намереше в Лондон мъже, които да се заемат с тази задача — а предвид парите, които му беше дал херцогът, със сигурност трябваше да успее, — според иконома те нямаше да пристигнат поне до един-два дни.
	Освен това Хънидю беше установил, че е започнал да изпитва обезпокоителна привързаност към младия херцог, който работеше по цял ден и половината нощ и плащаше на всички честно, до последното пени. Целият окръг говореше за това. Преди една година Хънидю не можеше да купи дори пъпеш, без да плати в брой, но сега предложенията валяха от всички страни.
	— Този господин Пърфю, който твърди, че е направил някаква голяма услуга на покойния херцог — каза херцогът. — Имате ли някаква представа кой е той, Хънидю?
	Икономът сви устни.
	— Това име нищо не ми говори. Имаше един Пърсло…
	Херцогът се обърна към огромната папка, която беше отворена до дясната му ръка.
	— Вече отбелязах плащане към господин Пърсло, от вчера, за четири перуки, които баща ми е купил преди десет години и е отказал да плати на основание на това, че били прекалено старомодни.
	Хънидю прецени, че ще е най-добре да замълчи.
	Но херцогът се усмихна леко.
	— Подозирам, че са погребали баща ми с някоя от тези старомодни перуки?
	— Мисля, сър, че тук някъде трябва да има писмо от един лондонски перукер, господин Уестби, който изработи перуката, с която погребахме Негова светлост. Тя му беше любимата.
	Усмивката на херцога се стопи, той погледна към папката и въздъхна.
	— Не съм намерил писмото на Уестби, Хънидю. Но в един момент се опитах да подремна и установих, че единият край на дивана се подпира на огромен куп писма. Когато имате време, бихте ли накарали лакеите да махнат този диван? Той не подлежи на поправка.
	Хънидю видя, че тапицираният с кадифе диван с крака във форма на животински лапи се е наклонил към земята и единият му крак липсва. Нещо повече, подът около него беше посипан със слама, което означаваше, че пълнежът му се е изсипал. Икономът се изчерви от смущение.
	— Съжалявам, че… вашият баща не позволяваше…
	Херцогът вдигна ръка.
	— Няма нужда — каза уморено той. — Наистина. С всяко следващо писмо все по-добре разбирам колко упорит е бил баща ми и мога само да ви се възхищавам, че не сте напуснали. Наредих на Кинерд да удвои заплатата ви; смятайте го за възнаграждение за трудностите.
	Хънидю застана още по-изправен.
	— Благодаря, Ваша светлост.
	Пред очите му затанцуваха радостни видения на живота му в пенсия, в малка къщичка. А после мислите му се върнаха към настоящия въпрос. Струваше му се доста странно, че херцогът и херцогинята са женени и не са. Да не говорим за очевидния факт, че спяха на различни места.
	Трябваше да създаде условия за малко старомодна близост.
	— Нейна светлост нареди да й поднесат вечерята във вдовишката къща — каза той. — Ще поръчам да занесат и вашата там.
	Херцогът кимна. Но после, когато Хънидю понечи да излезе, вдигна поглед от документите и каза:
	— Не забравяйте да помолите Годфри да се присъедини към нас.
	Годфри? Тринайсетгодишно момче да присъства на интимната вечеря на новобрачна двойка? Хънидю не можеше да одобри подобно нещо.
	— Ще проверя дали младият господар е свободен и може да се присъедини към вас — каза той и се зарече да се погрижи Годфри да е зает.
	— Разбира се, че съм свободен — обади се един глас от другия край на стаята.
	— Лорд Годфри!
	Кестенявите къдрици на момчето се подадоха от края на още един избелял диван.
	— Аз дори не съм виждал херцогинята.
	— Не знаех, че още си тук — каза херцогът и се усмихна на брат си. — Само още един час, и ще те замъкна на пътя да потичаме, Годфри.
	Напълно разбит, Хънидю се поклони и се оттегли.


>	Глава 15

	_Вдовишката къща 29 февруари 1784 г._
	Изидор подготви къщичката си с голямо старание. Малка армия прислужници я почистиха от пода до мертеците. После Изидор изпрати две от онези, които изглеждаха най-способни, да претърсят цялата Ревълс Хаус за мебели.
	В края на следобеда нейната кукленска къщичка беше обзаведена малко по-удобно. Навсякъде в стаята горяха свещи. Голите кресла, предпочитани от покойната вдовстваща херцогиня, бяха заменени с тапицирани столове. Имаше ваза с кокичета, които Изидор беше набрала от градината, а леглото (достатъчно голямо за двама) бе застлано със снежнобели чаршафи и отрупано с възглавници.
	Сградата все още приличаше на кукленска къщичка, но беше излъскана до блясък и изпълнена с великолепния аромат на френски люляци (с помощта на много скъп парфюм) и създаваше атмосфера на уют.
	И на съблазняване.
	Лакеите пристигнаха с малка маса за хранене и Изидор ги накара да я преместят два пъти, преди да реши, че най-подходящото място е ъгълът на всекидневната, където със Симиън щяха да вечерят в мистериозна, леко сумрачна задушевност.
	Изпрати на Хънидю бележка с предложение за менюто. В него влизаше горещо вино с подправки, което Изидор щеше да приготви сама над камината.
	Вече можеше да си представи гледката: херцога, с неговите широки рамене, разкопчан жакет и коса, която пада по раменете му. Тя щеше да влезе в ролята на безупречната, възхитителна съпруга. Ако той искаше да види образец на английска женственост, с цялото й деликатно покорство, Изидор можеше да му го даде.
	Всичко това беше като любима история, която вече е прочела и сега щеше да изиграе. „Укротяването на дивака“…
	Изидор започна да си тананика, докато се отпускаше в горещата вода, леко парфюмирана с жасмин. Помисли си, че от жасмина се излъчва невинност.
	Докато седеше във ваната, усъвършенства историята си и я промени в разказ за разтреперана непорочна булка, която очаква един див пиратски крал.
	Този контекст беше от онези, които допадаха на Симиън. И той очевидно искаше да повярва, че това е истината. Как само се вкопчи в мисълта, че Изидор никога не се е задоволявала сама!
	За своя изненада Изидор се усмихна. Това щеше да е забавно. Изпробва няколко изречения наум. „Божичко! Много е голям!“
	Или пък трябваше да каже: „Много _си_ голям!“?
	Какъв беше етикетът в тази ситуация? Може би трябваше просто да потръпне, да закрие очите си с ръка и да изписка: „Не, не, не!“
	Разбира се, дивият пират щеше да надвие съпротивата на деликатното цвете. Разковничето беше в това Изидор да се преструва, че не й харесва.
	Или може би трябва да е изплашена?
	Симиън не беше луд. И Изидор определено имаше впечатлението, че наистина е способен да изпълнява брачните си задължения. Обличаше се странно. Но имаше вид на мъж. Всъщност мисълта да го види без дрехи я изпълни с чувство, което беше обратното на страх.
	Тя излезе от ваната и взе кърпата, която й беше оставила Лусил. Трябваше само да започне да флиртува с него и да не спира, преди той да си позволи някои волности. Тогава щеше да се впусне във вариация на крехката английска роза, а той — така поне се надяваше — щеше да се превърне в див пират и всичките й тревоги щяха да приключат.


>	Глава 16

	_Гор Хаус, Кенсингтън_
	_Градската резиденция на херцог Боумонт_
	_29 февруари 1784 г._
	— Какво искаш да правим тази вечер? — попита Джема и погледна към съпруга си. — Канени сме на соарето на лейди Федрингтън в чест на посещението на онзи пруски принц, херцог Фердинанд Брунсвикски. Или пък има музикална вечеринка у лейди Чолмъндли. И, разбира се, онова представление на „Както ви харесва“, за което говорихме миналата седмица и в което всички женски роли се изпълняват от момчета.
	Елайджа свали салфетката си, стана, заобиколи дългата маса и се приближи до Джема. Тя го погледна въпросително. Той изглеждаше малко по-добре, отколкото преди вечерята. Беше прекалено млад, за да изглежда така безкрайно уморен.
	— Не съм в настроение да гледам как разни момчета се перчат по сцената — каза той, хвана я за ръката и й помогна да стане, — но с удоволствие ще те придружа, на което искаш от другите събирания.
	Тя го погледна и примигна. Очакваше да й отговори, че трябва да работи. Да продължи да чете онези документи, които четеше винаги, дори на масата за вечеря.
	— Искаш да кажеш…
	Той протегна ръка.
	— Реших да не работя вечер. Аз съм на вашите заповеди, херцогиньо.
	— О! — промълви Джема неуверено.
	Отправиха се към салона.
	— Мисля, че предпочитам соарето — реши най-накрая Джема. — Бих искала да потанцувам.
	Тя носеше нова рокля — великолепно творение от светложълта коприна с десен от зелени листенца. Полите й бяха украсени с двойни волани и бяха значително по-къси от миналата година.
	Елайджа погледна към нея и в очите му грейна усмивка.
	— Да, имам нова рокля и искам да я покажа — потвърди Джема и си помисли, че дългогодишният брак си има и хубави страни.
	— Подгъвът много приятно разкрива част от пантофката ти — каза съпругът й със сериозен глас.
	— Значи си забелязал! — Тя протегна крак към него. Носеше жълти пантофки с много високи токчета, украсени с по една симпатична розичка.
	— Жълтите рози — каза Елайджа — съвсем не се срещат толкова рядко, колкото глезен, съвършен като твоя, Джема.
	— Мили Боже! — възкликна тя и му се усмихна. — Сигурно е пълнолуние! Ти правиш комплимент на жена си. Чакай да си намеря ветрилото и чантичката.
	Фоул й ги подаде.
	— Ветрилото е много хубаво — отбеляза Елайджа и го взе от ръцете й. — Какво изобразява?
	— Не съм го разглеждала внимателно — каза тя и се обърна, за да може икономът да й помогне с наметалото.
	— „Венера и Адонис“… при това изображението е много красиво.
	Джема се извърна обратно към него и се надигна на пръсти, за да види ветрилото, което той беше разтворил пред себе си.
	— О, виждам. Да, Венера. Божичко!
	Май е повлякла клетия Адонис към храстите — каза Елайджа. Джема обожаваше сухия хумор, който съпругът й проявяваше, когато не се вживяваше в ролята на тесногръд политик моралист. — Погледни й гърдите! Нищо чудно, че горкото момче изглежда едновременно уплашено и приятно развълнувано. Прекрасно произведение на изкуството. Наистина възбужда желанието.
	— Нали не одобряваш? — възкликна тя. — Ти, благовъзпитаният политик?
	— Никога не ми се е случвало някоя Венера да предложи да ме завлече в храстите, затова не знам — отговори Елайджа и затвори ветрилото. — Откъде, за Бога, го намери, Джема? Нали не си го купила, без да си погледнала изображението?
	Фоул заметна раменете му с наметалото.
	— Точно сега всички подаряват ветрила наляво-надясно — отговори Джема. — Това е от Вилиърс. Даде ми го преди няколко дни.
	— Не знаех, че те е посещавал.
	Джема изпита някакво странно стеснение. Цялата тази ситуация беше толкова трудна — приятелят на съпруга й от момчешките години се опитваше да я прелъсти!
	— Дойде, за да ми разкаже за странните дела на херцог Козуей.
	С крайчеца на окото си зърна как Елайджа пренебрежително мята ветрилото към един от лакеите. Разбира се, това я остави без ветрило за вечерта. Никоя жена не ходеше никъде без ветрило. Но можеше да каже, че го е оставила в каретата.
	Тя се качи в каретата и се сгуши в един ъгъл, ненадейно поразена от едно много важно откритие. Със или без ветрило, Вилиърс беше закъснял. Тя никога нямаше да го завлече в храстите. Когато се върна от Франция, беше толкова сърдита на Елайджа, че си помисли да се впусне в _affaire_ с Вилиърс, но той й отказа.
	А сега, когато си бе променил решението… вече беше късно.
	Елайджа я целуна преди няколко седмици. Всъщност я целуна два пъти. Това беше абсурдно, плод на някаква заблуда. Споменът за тези целувки не й даваше мира.
	Той беше нейният пръв любовник, нейният единствен съпруг, нейният…
	Каквото и да представляваше за нея.
	Всъщност тя беше запленена от него. По цял следобед седеше в библиотеката и го чакаше да се върне от Камарата на лордовете. Четеше тайно всички вестници, за да може да участва в интелигентни разговори за актуалните събития. Преливаше от радост, когато четеше статии за речите му, и трепереше, когато той излизаше сутрин в ден, в който беше предвидено да държи реч пред парламента.
	Той, разбира се, не го знаеше.
	Джема по-скоро би умряла от унижение, отколкото да допусне съпругът й да разбере, че я е запленил.
	Не спираше да си повтаря, че Елайджа така и не си направи труда да дойде в Париж и да я отведе у дома, когато тя избяга там като младоженка. Не спираше да си напомня за любовницата му, но яростта й някак се беше стопила, или може би се беше стопил ентусиазмът, с който я подхранваше.
	Беше си отишла, затворена в избелялата кутия на спомените. И единственото, което Джема знаеше със сигурност за брака си, бе, че е омъжена за мъж, който е толкова красив, с тези негови остри скули и английска грация, с това високо силно тяло и интелигентни очи… толкова красив, че беше готова на всичко, за да го примами обратно в леглото си.
	Докато се обличаше, докато червеше устните си, докато си слагаше обувките, осъзнаваше ясно, че е започнала най-сериозната партия в живота си. _Той_ трябваше да дойде при _нея_. Тя не можеше да го преследва, да го умолява или по какъвто и да било начин да покаже, че той е добре дошъл в леглото й… в сърцето й.
	Нищо че беше.
	Така нямаше да се получи. Просто нямаше.
	Тя искаше Елайджа — но не както го имаше някога, в началото на брака им, не с дружелюбната привързаност и ентусиазъм, които той проявяваше при тромавите им съвкупления. Искаше да види него, херцог Боумонт, един от най-могъщите хора в правителството, _в краката си_.
	И нямаше да се примири с нищо по-малко.
	Вилиърс щеше да й бъде полезен в тази операция. Приятели като деца, сега с Елайджа се бяха отчуждили. Хубаво! Джема щеше да го използва. Щеше да използва всеки мъж в Лондон, който я поканеше на танц, ако това щеше да разпали искрица ревност в цивилизованото сърце на съпруга й.
	Но сама по себе си ревността не можеше да й помогне да постигне целта си. Трябваше да го направи тя самата: да бъде по-духовита, по-красива, по-привлекателна от когато и да било.
	Елайджа седеше в отсрещния ъгъл на каретата, загледан разсеяно през прозореца. Както винаги перуката му беше безупречна и дискретна. Херцог Боумонт никога не прибягваше до пирамиди от парфюмирани къдрици или неподвижни масури, кацнали върху ситно накъдрени кичури. Носеше проста перука с късо подрязани къдрици, толкова дребни, че едва можеха да минат за такива.
	Джема знаеше, че под перуката косата му е късо подстригана. Това можеше да унищожи привлекателността на почти всеки мъж. У Елайджа обаче само подчертаваше скулите и изпитата му, овладяна мъжественост.
	Когато пристигнаха на соарето у лейди Федрингтън, опашката от гости вече се беше извървяла и балната зала беше препълнена. За миг двамата останаха на върха на стълбището, което водеше надолу към нея.
	— Малко прекалено ми идва — измърмори Елайджа. — Как, за бога, успявате вие, дамите, да се движите в такава стая с тези широки обръчи?
	Джема му се усмихна.
	— Точно затова само старомодните жени носят _много_ широки обръчи този сезон. Ето, погледни мен.
	Той я погледна и Джема усети този поглед като докосване. Но не го показа. Беше прекарала години във Версай и ако тези години я бяха научили на нещо, то бе никога да не разкрива уязвимост.
	— Полите ти са широки като врата на плевня — каза й той. Тя обаче видя смеха в сериозните му очи. Той трябваше да се смее повече.
	Тя отвърна на погледа му с онази усмивка, която показваше на един мъж, че го харесва. Стори й се странно да я отправя към съпруга си.
	— Но са по-тесни от полите на много други — отговори тя.
	— Сигурен съм, че си съвсем _a la mode_* — отговори той и отново пое ръката й. — Да слизаме ли?
	[* По модата (фр.). — Б.пр.]
	Двамата стигнаха до най-долното стъпало точно когато се разнесоха първите звуци на менует.
	— Искаш ли да танцуваме? — попита той. — Знам, че е голям _faux pas*_ да танцуваш със собствения си съпруг, но винаги можеш да кажеш, че просто си отхвърлила тази задача.
	[* Невъзпитание, признак на лоши обноски (фр.). — Б.пр.]
	Тя вдигна глава към него и трябваше да преглътне, защото очите му бяха толкова красиви. Сложи ръка в неговата.
	— Голяма чест ми оказваш.
	Елайджа се поклони пред нея и двамата започнаха да се движат бавно един до друг, в стъпките на танца. Той ги раздели и Джема усети тази раздяла като физическа болка.
	Танцът пак ги събра; тя се уплаши, че удоволствието личи в погледа й, затова отказа да го погледне в очите.
	— Виж! — провикна се тя като абсолютна глупачка. — Ето я лейди Пидълтън, танцува със Сейнт Олбънс. Той сигурно събира материал за клюки… винаги говори такива жестоки неща за нея.
	Елайджа не отговори. Тя се озърна крадешком към него и тогава той я погледна в очите, и тя видя в неговите… нещо.
	Положително щеше да й каже нещо. Да я целуне пак. Да й каже.
	Танцът свърши и Елайджа се поклони. Сейнт Олбънс изникна вдясно до нея, а приятелят й лорд Корбин — вляво. Лорд Соени се приближи, придружен от лорд Килигрю, и буквално изкрещя, за да го чуят над врявата:
	— Херцогиньо!
	За миг Джема улови погледа на Елайджа, но той се извърна.
	Тя също.
	Един шахматист никога не издава мига, в който осъзнава, че може да загуби някоя партия. Че разположението на фигурите на дъската се е обърнало срещу него; че черните фигури са се събрали, готови за атака. Най-добрите шахматисти се радват на възможността да се спасят.
	Джема си напомни, че тя е най-добрата.
	Затова се обърна засмяна към лорд Корбин и му протегна за целувка облечената си в ръкавица ръка.


>	Глава 17

	_Вдовишката къща 29 февруари 1784 г._
	Масата блестеше с мекото сияние на старо сребро. Хънидю беше предал на Изидор обещанието на госпожа Бълок, че храната ще бъде великолепна. При това мрачно беше споменал за известен недостиг доскоро, но Изидор не започна да го разпитва, защото установи, че съчетанието от блажено неведение и високи очаквания е най-добрата политика по отношение на проблемите, свързани с домакинството.
	Беше облечена в неофициална рокля от фина виненочервена коприна. Полите й се отдръпваха назад на огромни клупове от почти прозрачен плат, привързани с тревистозелени възли от коприна. Тази дреха беше необикновена, прелестна… и освен това — може би най-важното — деколтето беше извънредно дълбоко.
	Изидор беше доста надарена в областта на бюста. Обикновено разглеждаше тази своя страна безстрастно, като атрибут, който правеше невъзможно носенето на определени корсети, а на други — крайно неудобно. Но не беше сляпа за факта, че мъжете обичат да виждат изобилие; ако Козуей се окажеше човек, запленен от пищна плът, с чието количество би се гордяла и дойна крава, значи Изидор беше точно чародейката за него.
	Всъщност смяташе, че се е превърнала в самото въплъщение на мъжката фантазия — едва покрити гърди, леки издути поли, които изглеждаха лесни за сваляне — готово. Ненапудрена коса с хлабаво вдигнати на тила къдрици — готово. Съвсем лек полъх на траен парфюм — който миришеше на чистота и невинност, а не на Франция и на съблазнителност — готово. Шах и мат!
	Всички тези години, през които беше преценявала привлекателността си за мъжете, сега й бяха от голяма полза. Струваше й се доста вероятно женствеността й да подейства на херцога, нейния съпруг, като светкавица.
	Имаше само едно нещо, което не очакваше.
	На вратата се появиха _две_ същества от мъжки пол. Тоест, двама девственици. И когато прекрачиха прага — Симиън леко наклони глава, за да не удари чело в трегера, — малкият му брат Годфри бе този, който изглеждаше поразен от мълния. Той се закова на място и Симиън се блъсна в него.
	След което остана с отворена уста. И от нея заизлизаха странни звуци, като крякане на жаби в лятна нощ.
	— Добър вечер, Симиън — поздрави го тя и се отправи към него. Този човек никакъв ум ли нямаше? Толкова ли не можа да се досети…
	Очевидно не. Без дори искрица на съжаление в погледа, Симиън се обърна към брат си и го представи.
	— Годфри, изправи се! Не си виждал херцогинята от години, но съм сигурен, че я помниш.
	Годфри се поклони толкова дълбоко, та тя се уплаши, че никога няма да се изправи. Той обаче все пак се изправи със зачервено лице и щръкнала коса.
	Тя направи реверанс, от който за съжаление гърдите й се озоваха точно под носа му.
	Лицето му стана пурпурно. Той отправи отчаян поглед към брат си.
	— За мен е удоволствие — каза Изидор и му се усмихна благо и успокоително.
	Но херцогът вече влизаше в стаята и помещението сякаш изведнъж стана два пъти по-малко. С усилие на волята Изидор се сдържа да не направи крачка назад. Просто Симиън беше толкова… мъжествен. Много мъжествен. Много едър.
	— Каква очарователна малка стая! — измърмори той и започна да обикаля из нея, сякаш изобщо не виждаше, че Изидор е там и се тресе като току-що извадена от фурната тортичка с желе.
	— Да, наистина е очарователна — съгласи се Изидор, без да откъсва поглед от раменете му — широки и красиви. Ако дори не я целунеше за лека нощ, реши тя, това щеше да означава, че _наистина_ е неспособен.
	Или пък можеше да означава, че не я намира за привлекателна. Не. Този вариант беше неприемлив.
	Той издърпа стола й и тя седна, като се сгълча наум. Предишният й план очевидно нямаше да сработи. Някога обаче се хвалеше, че е в състояние да увлече всеки мъж във флирт. Флиртът беше половината път до спалнята.
	Херцогът изобщо нямаше да разбере откъде му е дошло, а един урок по зрелост щеше да се отрази зле на Годфри.
	Изидор се приведе напред и изписа на устните си усмивката, която бе възпламенила половината Париж, когато беше двайсетгодишна. Мъжката половина, разбира се.
	— Разкажете ми за себе си, Симиън — изгука тя. — Струва ми се, че изобщо не ви познавам.
	Досегашният й опит гласеше, че най-много от всичко мъжете обичат да говорят за себе си.
	Симиън сложи в скута си тежката ленена салфетка.
	— Аз съм крайно безинтересен — отговори той с равен глас. — Предпочитам да чуя малко повече за вас. Какво правихте през всички тези години, докато аз кръстосвах Абисиния и други такива страни?
	Съпругът й очевидно беше достоен противник. Изглеждаше дружелюбен, приятелски настроен, абсолютно спокоен… и толкова заинтересован, колкото би бил от някоя бавачка.
	— Пътувах из Европа с леля си — отговори тя. — Навярно си спомняте за това от писмата ми? — Тя придаде на гласа си едва забележима острота.
	Лакеят наливаше вино и Изидор забеляза с крайчеца на окото си, че Годфри пие с подчертан ентусиазъм. Момчетата на тази възраст пиеха ли вино? Изидор имаше само неясната представа, че всички подобни същества са прибрани на сигурно място далеч, в някое училище. Определено не присъстваха на официални вечери.
	— Предполагам, че много от писмата ви не са стигнали до мен. Помня, че веднъж получих бележка от адвоката си. Уведомяваше ме за някакво действие, което бил предприел от ваше име.
	— Не се ли притеснявахте, че в писмата си може да засягам интимни въпроси?
	Той изглеждаше изненадан.
	— Изобщо не се сетих, тъй като никога не се бяхме срещали. За какви интимни неща бихме могли да си пишем? Разбира се, аз инструктирах адвокатите си да предприемат действие от мое име във връзка с всички писма от семейството ми, които се появят на бюрото им. Човек никога не знае колко време ще мине, преди писмото да стигне до мен, а камо ли да стигнат инструкциите ми до Лондон.
	— Никога ли не се запитахте къде може да е съпругата ви?
	Той замълча за миг.
	— Не.
	Е, поне беше откровен.
	— _Аз се_ питах къде сте — обади се нетърпеливо Годфри. — Още си спомням престоя ви в нашата къща, макар и кратък.
	— Невъзможно! — отговори Изидор. Момчето все още беше в онази фаза на растеж, в която краката му изглеждаха невъзможно дълги. Имаше мъжки нос и очи на дете. — Вие бяхте само на… колко голям бяхте? Беше през седемдесет и трета.
	— Бях почти на три — отговори Годфри. — Не помните ли, че играехте с мен на ку-ку? Мислех си, че може би сте дошли да живеете с нас.
	— Така е — отговори Изидор, защото не виждаше причина да го лъже. — Но това създаде такова неудобство на майка ви, та леля ми реши, че ще е по-добре да пътувам с нея.
	Той кимна.
	— Прислужниците говориха за посещението ви години наред.
	Тя вдигна вежда.
	На устните на брата на Козуей се изписа особена лека усмивка.
	— Никой не е наричал херцогинята „кавгаджийка“ в лицето й, нито преди, нито след това.
	— Виждате ли! — отговори Изидор. — Какъв късмет, че леля ми се съгласи да ме вземе при себе си. Мога само да си представя колко сърцебиене е спестило на майка ви моето отсъствие. Но се надявам — добави педантично тя, защото си спомни, че разговаря с дете и трябва да вметне някоя и друга напътствена дума, — че вие не сте последвали моя скандален пример.
	— Тя не е чак толкова ужасна — увери я Годфри най-искрено. — Наистина. Страхува се, че ще останем без пари, и това я кара да си вири носа.
	Симиън се пресегна и тупна брат си по рамото. Изидор си помисли, че този жест сигурно е нещо обикновено между братя.
	Появи се Хънидю, следван от прислужници с покрити подноси. Сложиха ги на страничната масичка, точно както беше наредила Изидор, когато си представяше, че ще съблазни съпруга си по време на вечерята. Икономът махна на лакеите да излязат и лично нареди масата. Годфри си беше допил виното, затова Хънидю му наля още една чаша, преди да се отправи обратно към господарската къща. Лицето на момчето беше придобило интересен розов оттенък и Изидор предположи, че не е свикнало да пие.
	В очите на Симиън се четеше нещо като иронична леност, която й се стори доста привлекателна, като се имаше предвид, че в очите на повечето мъже започваше да свети трескав пламък, ако тя им обърнеше и най-малко внимание, особено когато гръдта й беше изложена на показ.
	— С леля ви живяхте ли някъде по-задълго? — попита той.
	Наистина не беше чел писмата й. Или не ги беше получил.
	— През голяма част от времето живяхме във Венеция — обясни тя, — тъй като семейството ми е от този град. Но леля ми свири на цигулка, затова пътувахме до различни европейски столици и тя концертираше пред кралските дворове.
	— Значи леля ви е музикантка? Вие сте пътували из цяла Европа заедно с една концертираща музикантка? — Сега Симиън наистина изглеждаше учуден.
	— Винаги имахме какво да ядем, Симиън. В случай че си я представяте как свири край някоя канавка и хората й подхвърлят пенита.
	— Защо не съобщихте на адвоката ми, щом сте се намирали в такава ситуация? Това е било абсолютно неподходящо положение за една херцогиня и ако знаех, никога нямаше да го допусна!
	Годфри беше на средата на втората чаша с вино, но се спря, както я беше вдигнал до устните си.
	— Обикаляхте ли с разни панаири? — попита нетърпеливо той. — Обожавам панаирите! През селото мина един панаир и майка ми ми позволи да отида да го разгледам. Имаше един чудесен цигулар на име господин Макгърди. Да не би случайно да сте го срещали?
	— Не, не съм срещала господин Макгърди — отговори Изидор, която безкрайно се забавляваше. — Симиън, нима искате да кажете, че щяхте да се върнете в Англия, преди да сте завършили проучването на Нил, ако знаехте, че се намирам _in extremis_*?
	[* В отчаяно положение (лат.). — Б.пр.]
	Той я изгледа недоволно.
	— Щях да наредя на адвокатите си да ви намерят подобаващо жилище, ако не желаете да се върнете в дома на майка ми.
	— Може би в някой манастир? — попита Изидор подигравателно.
	За миг погледът му се задържа върху бюста й.
	— Нямаше да ви приемат — отговори той и тя усети прилив на триумф.
	— Трудно ли ви беше да спите край пътя? — попита Годфри. Беше допил втората си чаша и сега режеше парче пиле по начин, който подсказваше, че има проблеми с координацията.
	— Никога не съм спала край пътя — отговори Изидор и благоприлично добави: — Слава богу!
	— Аз просто не разбирам това семейство! — възкликна Симиън и остави приборите си. — Изидор, вие имахте достъп до неограничено количество пари. Освен че имате значително наследство от родителите си, по всяко време можехте да изтеглите от моите средства. Защо сте пътували с разни панаири? Защо всички се държат толкова странно, когато стане въпрос за пари?
	— Майка не знае, че имаш толкова много пари — обърна се Годфри към брат си и примигна като бухал. — Мисли, че изобщо нямаме.
	— Знае — осветли го мрачно Симиън. — Тя преглежда всички счетоводни книги. Просто не може да се раздели дори и с пени от тях.
	Годфри се намръщи.
	— Искаш да кажеш…
	Изидор стрелна съпруга си с поглед. Братчето на Симиън имаше объркания вид на дете, което са лъгали.
	— Не се съмнявам, че Нейна светлост е показала своето уважение към съпруга си, като е продължила да управлява имението по начина, по който го е правил и той — каза тя.
	Годфри се разведри.
	— Да, разбира се! Татко никога не правеше излишни разходи. Смяташе, че това е въпрос на чест.
	— Няма никаква чест в това да не плащаш на работниците за честно свършената работа — заяви Симиън.
	На лицето на Годфри отново се изписа покруса. Изидор направи още един опит.
	— Когато посетих тази къща, преди много години, си спомням колко се учудих от скромния начин на живот, който водеше баща ви. Но по време на един откровен разговор с майка ви тя ми съобщи, че той се смята само за пазител на херцогството и се надява да предаде имението си на своя наследник непокътнато, без да пропилее състоянието си, както правят толкова много благородници.
	Годфри посегна към бюфета и бутилката с вино, но Изидор го изгледа заплашително и той свали ръката си. Взе вилицата, но след миг Симиън наля вино и в трите чаши.
	— Много ще съм ви благодарен, ако ми разкажете как така вие и леля ви сте стигнали дотам да дрънкате на цигулка по панаирите, като се има предвид произходът ви, да не говорим за нашия брак — каза той с леден глас. Очевидно Изидор беше виновна за това, че когато беше на дванайсет, не постъпи доброволно в някой манастир, където да очаква завръщането му.
	— Някои хора са на мнение, че леля ми е един от най-великите цигулари на всички времена — каза Изидор.
	Годфри си беше доял пилето и сега изглеждаше леко объркан.
	— Значи е била по-добра от господин Макгърди — измънка той. — Макар че той свиреше на дайре с десния си крак, докато свиреше на цигулка.
	— Леля ми свиреше само на цигулка.
	Симиън отново остави вилицата си.
	— През последната седмица имам чувството, че живея в два различни свята едновременно, и чутото сега само затвърждава това впечатление. Нима искате да кажете, че леля ви е била изключително търсена и не сте пътували с разни панаири?
	— Не сме — отговори Изидор. — Тя отдавна се беше споразумяла с френския двор да отиде там за Великден. Нали разбирате, кралица Мария Антоанета обича музиката. Леля ми изнасяше солови изпълнения пред нея в градините на Версай. Понякога се промъкваше в големия лабиринт и започваше да свири. Придворните дами започваха да бродят из лабиринта, докато не я намерят само като следват звука на музиката.
	— Много бих искал да го видя — обади се Годфри.
	— Бих искал да мога да свиря на някой музикален инструмент — каза Симиън. — Веднъж, на един индийски пазар, чух как един възрастен господин свири на инструмент, подобен на цигулка. Музиката беше толкова прекрасна, че заплаках.
	— _Заплакал_ си? — попита Годфри с писклив глас. — Ти си заплакал пред хората?
	Симиън му се усмихна.
	— Няма нищо срамно в това един мъж да плаче.
	„Нито пък да е девствен“ — помисли си кисело Изидор.
	— Аз мисля, че е срамно — отсече Годфри. — И знаеш ли, братко, мисля, че е малко срамно, че си дошъл на вечеря без шалче. И без жилетка. Нейна светлост… — тук се позапъна и думите се сляха в размазан поток — … Нейна светлост е херцогиня. Ти не проявяваш уважение към нея. Или не изпитваш уважение към нея. — Изглеждаше малко объркан, но непоколебим.
	Симиън погледна въпросително Изидор.
	— Съгласна ли сте с брат ми, че големината или наличието на шалче определят колко голямо е уважението, което един мъж изпитва към една жена?
	— Това е някакво начало — отговори сладко тя. — После идва ред на уважението към мнението на жената, разбира се.
	Трябваше да му признае едно: беше интелигентен. Веднага я разбра.
	— Не че няма да уважавам мнението на съпругата си…
	— Това е твоята съпруга! — намеси се Годфри.
	— Но когато възникне неотложна ситуация, трябва да има един човек, който да поеме отговорността.
	— Неотложна ситуация — повтори Изидор и вложи в гласа си щедро количество презрение. — За каква неотложна ситуация си мислите?
	— За каква ли не. — Той вдигна чашата си. Над ръба й очите му изглеждаха тъмни и сериозни. — Попадал съм в достатъчно трудности, Изидор, за да знам, че опасността дебне от всички посоки.
	— Например?
	— Някога нападал ли те е лъв? — попита Годфри. Определено заваляше думите. Изглеждаше ужасно сънен и май малко му се гадеше.
	— Не и напоследък — отговори Симиън.
	— Годфри, искате ли за малко да се настаните в креслото ми? — попита Изидор.
	Той просто се загледа в нея, докато Симиън не се обади:
	— Годфри.
	Гласът му беше тих, но изпълнен с безусловен авторитет.
	— Годфри се запрепъва към креслото, седна и очите му веднага се затвориха.
	— Такъв пример ли му давате? — попита Изидор.
	— Предполагам, че ще свърши работа.
	— Можехте да избегнете тази ситуация. Третата чаша вино му дойде прекалено.
	— Беше въпрос на мъжка гордост. Мисля, че това е първата вечеря, на която предлагат на Годфри достатъчно вино, за да му прилошее. По-добре да прекали и да си научи урока тази вечер, отколкото на някое по-голямо събитие.
	— Не съм съгласна с вас, че във всеки брак трябва да има по един генерал — каза Изидор.
	— Обичайната представа за брака — заобяснява Симиън — е, че мъжът трябва да бъде този водач. Виждал съм няколко успешни брака, в които беше вярно обратното. Един от двамата участници в този брак трябва да бъде приет като водач.
	В другия край на стаята Годфри дишаше тежко. Изидор предпочиташе да пробва първото съблазняване в живота си без пиян тринайсетгодишен в ъгъла.
	Но Симиън бе говорил сериозно, когато каза, че ще изчакат до първата брачна нощ. Наистина щеше да си тръгне и да я остави. Изидор трябваше да опита _нещо!_
	Тя се наведе към него така, че пищните й гърди увиснаха напред.
	— Бихте ли казали на лакея пред вратата, че Годфри е заспал? — попита тя. — Може би Хънидю трябва да го придружи до стаята му.
	— И да вдигне тези съдове — каза Симиън. Звучеше така, сякаш си имаше работа с далечна позната, която му с предложила сладкиш. Изидор вече беше чувала този тон. Симиън умееше да става все по-спокоен, все по-дистанциран. И преди го беше виждала…
	Това означаваше, че се чувства заплашен.
	Чудесно!
	Тя се облегна назад и си помисли, че гърдите й са си свършили работата.
	— Ако обичате — добави тя.
	Той стана, отвори външната врата и размени няколко думи с лакея. Миг по-късно Годфри излезе от стаята с несигурна походка и позеленяло лице.
	— Ще повърне в храстите — каза Симиън.
	Малката къщичка отново се затвори около тях, закътана, прелестна, романтична. А после вратата се отвори и Хънидю влезе с блюда от круши, задушени в портвайн, но след миг изчезна и ги остави с чаши искрящо вино.
	Изидор флиртуваше с мъжете от години. Тя сведе клепачи и хвърли на Симиън сънлив поглед изпод мигли.
	Той беше зает да реже крушата си и не забеляза. Тя изчака един миг, но той изглеждаше толкова съсредоточен върху крушата, сякаш обезкостяваше фазан. Чудесно! Изидор се обърна към собствената си круша и отчаяно се опита да измисли някаква съблазнителна тема. Не й хрумна нищо, затова се чу да изрича най-неромантичното възможно нещо:
	— Кога мислите, че ще поправят тоалетните?
	— Днес с Хънидю огледахме тръбите — отговори Симиън и вдигна глава към нея. — Целите са изгнили. Можете ли да повярвате — първоначалните тръби са били дървени. Естествено, след по-малко от година са изгнили от водата.
	— Баща ви навярно е бил един от първите, които са инсталирали тоалетна в дома си — каза Изидор. — Било е много напредничаво от негова страна.
	— Ако се съди по кореспонденцията, която намерих, предложили са му тоалетните почти без пари — отвърна Симиън, без да се церемони. — Уговорили са се да позволи на производителите да използват името му и да изрази одобрението си. Мисля, че производителите са се отказали от тази идея, когато той е отказал да заплати дори тези никакви пари, като е заявил, че тръбите не работят добре. А след това тръбите са изгнили и не е имало кой да ги поправи.
	Изидор преглътна хапката си.
	— Сигурно е много трудно да съдите родителите си от позицията на възрастен човек — изрече колебливо тя. — Моите умряха, когато бях съвсем млада, затова ги познавах само като родители, а не като хора.
	— Те бяха ли добри с вас?
	— О, да. Бяха италианци, нали разбирате, и представата им за семейния живот се различаваше от тази на много английски родители. Имах бавачки, разбира се, но и двамата ми родители всеки ден идваха в детската стая. Прекарвах много време с майка си.
	— А след смъртта им сте били изпратена тук, при моята майка?
	— Докато леля ми не ме отведе.
	— Струва ми се, че дори леля ви наистина да е дрънкала на цигулката си край пътя, това е било правилното решение — измърмори той, като остави вилицата и ножа си.
	— Съпругата на един бъдещ херцог да свири срещу някое и друго пени заедно с господин Макгърди? — позасмя се тя.
	— Майка ми е с труден характер — отговори Симиън. — Леля ви е била права. Нямах право да я критикувам преди малко. На никого не му влиза в работата какво сте правили през времето, което сте прекарали с леля си. Най-малко на мен, като се има предвид дългото ми отсъствие.
	Изидор усети, че под ключицата й се заражда някаква топлина. Тя обаче не беше от чувственост и след известно време нейният така наречен съпруг понечи да излезе от къщичката, без да си позволи дори най-малката дързост. Всъщност без да изрече дори една дума, която би могла да се изтълкува като флиртуване.
	— Чакайте! — обади се Изидор, когато той сложи ръка на дръжката на вратата.
	Той се обърна.
	Тя тръгна към него — без типичния си сънен поглед, без лека усмивка на интерес, без нито един от триковете, с чиято помощ беше поваляла мъжете в краката си. Просто се приближи до него и вдигна глава, огледа преценяващо силната линия на челюстта му, леко непокорната подстрижка, широките рамене. Той приличаше на мъж, на възрастен. Голям мъж.
	През тялото й премина лека тръпка на нервност, тъй като до този момент си беше играла единствено с момчета. В напрежението и огъня, който гореше у Симиън, имаше нещо различно.
	— Бихте ли ме целунали за лека нощ? — попита тя.
	— Да ви целуна ли?
	— Да. Така правят женените двойки.
	Помисли си, че Симиън ще възрази, че не са женени, но той просто пристъпи напред, наведе глава и я целуна.
	Всичко свърши след секунда. Изидор едва усети допира на коравите му устни, лекия аромат на нещо… на него… мъжествен, леко екзотичен. И той се отдръпна.
	Тя го погледна и примигна. Целувката не се оказа това, което бе очаквала. Не беше толкова хубаво.
	— Проклятие! — Гласът му беше тих, но същото важеше и за нощта.
	— Какво?
	— Това не ви беше първата целувка, нали?
	— Всъщност беше — отговори Изидор. — Макар че… — И тя млъкна. Защо беше чакала, защо беше избягвала толкова много устни, защо никога не бе позволила на някого да я целуне? Целувката не беше нищо. Нищо особено.
	Но той отново се приближи към нея.
	— Всичко е наред — обади се припряно тя, защото усети, че смята пак да я целуне.
	Този път ръцете му я обгърнаха бавно и тя имаше време да види равнините на лицето му, очите, вперени право в нейните, начина, по който тялото му се извисяваше над нейното. Когато този път устните му докоснаха нейните, не се отдръпнаха веднага.
	Изидор беше виждала целувки. Знаеше, че хората се целуват с отворена уста, че жените се вкопчват в любимия си така, сякаш коленете им всеки момент ще се подгънат.
	Знаеше всичко това, но все пак.
	Този път той я целуна страстно — не мимолетна ласка, а повеля. Ръцете му се плъзнаха около нея, подпряха се на стената и тялото му се приближи до нейното. Изидор усети силата му, топлината му и ахна. Устните й се разтвориха, неговите също. Стори й се, че през тялото й преминава вихрен пламък. Вкусът на Симиън, усещането, целувката му, тялото му…
	Тя потръпна, измърмори нещо — шум, вик. Езиците им се срещнаха и запяха. Умът й кипна и тя обви ръце около врата му. Всичките й мисли за съблазняване, за деликатни младоженки англичанки се стопиха.
	— Да — прошепна тя срещу устните му. Тялото й се притисна до неговото. Сега не усещаше гърдите си като големи предмети, чиято цел беше да привличат мъжете. Сега горяха, пареха там, където се търкаха в жакета му. Той я привлече още по-плътно до себе си и от гърлото й се изтръгна още един лек стон. Той я целуна страстно, притисна я към стената. Изидор искаше да отвори очи, но желанието я поглъщаше, стопяваше гласа й, логичните й мисли и плановете й. Можеше само да се вкопчи в него и да отвърне на целувката й. Езикът й докосна неговия и се отдръпна.
	Стана по-смела, откликна на приглушения стон, който сякаш се изтръгна от гърдите, а не от устата му.
	Най-накрая той се отдръпна.
	— Това първата ви целувка ли беше? — попита Изидор, когато най-после си възвърна дар слово.
	За миг той не каза нищо. Светлината на огъня хвърляше отблясъци върху косата му. Половината му лице беше потънало в сянка.
	Най-накрая отговори тихо:
	— Не.
	— О! — Изидор не знаеше какво е искала да чуе. Естествено, че Симиън имаше опит с целувките. Как бе могъл… как бяха могли.
	— Беше ми втората — уточни той. — Първата беше преди една-две секунди, но не съм сигурен, че двете са от една и съща категория.
	А после си тръгна и затвори вратата зад гърба си с полъха на вечерния вятър.


>	Глава 18

	_Ревълс Хаус_
	_1 март 1784 г._
	Когато се събуди на следващата сутрин, Изидор видя, че ръми. Тя се изкъпа, седна край камината и зачете „Нилски разкази“, докато Лусил се суетеше около тоалета й.
	Но нямаше полза. Изидор не искаше да седи в малката си къщичка, докато Симиън беше сам в господарската. Не искаше да чака като покорна малка мишка посещението на котката — той да намери време да обсъдят края на брака си. А освен това с брака им не беше свършено, нищо че той не го знаеше.
	Само след няколко секунди тя вече отърсваше дъжда от шапката си с перо и я подаваше на Хънидю.
	— Ваша светлост — каза той. — Мога ли да ви поднеса чай?
	Изидор поклати глава и огледа високото преддверие. То не изглеждаше ужасно, макар че мраморът се беше напукал, а ламперията на една от вратите изглеждаше ожулена.
	— Какво се е случило? — попита тя и се приближи да огледа още преди да си съблече палтото.
	— Кучето на покойния херцог ужасно драскаше — отговори Хънидю. Изидор започваше да го опознава и разбра, че този тих тон издава ужасно неодобрение.
	— Трябва ни малко хартия — обърна се тя към него и подаде капещото си палто на един лакей. — И перо. Ще направя списъци на всичко, което трябва да се свърши, и спокойно мога да започна с преддверието.
	Тя започна да обикаля покрай стените, като гледаше картините, ламперията и плесента.
	— Ще ми позволи ли Ваша светлост да действам като ваш секретар? — попита Хънидю с тон, в който се смесваха удивление и благодарност.
	— Да, благодаря ви — отговори тя. Беше открила малка картина до вратата, водеща към салона — изкривена, със счупена рамка. Но представляваше прелестно изображение на куче с гълъб. — Това ли е въпросното куче?
	Хънидю, който тъкмо изпращаше един от лакеите да донесе бързо хартия, се обърна.
	— Точно така, Ваша светлост. Предишният херцог накара да нарисуват кучето му в много пози.
	— Прелестна е — промълви Изидор. — Художникът получи ли си заплащането?
	— Да — отговори за нейна изненада икономът.
	Изидор кимна.
	— Херцогът в кабинета си ли е?
	— Работи. Боя се, че прислужничките откриха цял куп хартии в един от шкафовете в господарската спалня — обясни Хънидю. — Изглежда, че сред тях има изоставени сметки.
	— А майката на херцога?
	— Нейна светлост рядко излиза от спалнята си преди обед — отговори Хънидю. — Прекарва сутринта в молитва.
	Изидор се опита да си представи как майката на Симиън се моли, не успя и влезе в най-голямата всекидневна.
	Жълтия салон — назова името му Хънидю. Всъщност някога кремавите дамаски бяха избелели до сивкаво. Но пропорциите на стаята бяха очарователни. Някога около корниза в горния край на стените бе имало фина ивица от гипс в синьо и златно.
	— Очевидно ще ни трябват нови завеси — каза Изидор. — Диванът изглежда добър и му трябва само претапициране. Много се съмнявам, че ще успеем да свършим цялата работа навреме, ако разчитаме само на местните хора; дали да не натоварим всички мебели и да ги пратим в Лондон? Помня, че херцогиня Боумонт ползваше работилницата на господин Джордж Седън.
	Лицето на Хънидю разцъфна в усмивка.
	— Съгласен съм, Ваша светлост — отговори той и понижи глас: — Мога ли да предложа да изпратим заплащането заедно с мебелите? Боя се, че херцогът има да се бори с доста лоша репутация.
	— Ще платим двойно — отговори Изидор. — Бих искала да претапицират мебелите колкото се може по-скоро. — Всъщност колкото повече си мислеше за миналата нощ и онази целувка… — Бих желала тази къща да блести и да е годна за живеене след десет дни, Хънидю. Вие какво мислите?
	Усмивката му се стопи и на нейно място се появи леко притеснение.
	— Трудно ми е да си го представя.
	— От опит знам, че парите в брой правят чудеса. Разполагаме ли с каруца за всички тези мебели?
	Да, Ваша светлост — отговори Хънидю. — Имаме, но…
	Изидор му се усмихна.
	— Имам ви пълно доверие.
	Икономът се изпъна и кимна.
	— Ще положа всички усилия.
	— Хайде да сложим тези жълти дивани и онзи големия там в списъка. Божичко, това арфа ли е?
	Хънидю кимна.
	— Без нито една струна — отбеляза Изидор. — По-добре да направим два списъка. Един комплект мебели трябва да замине право за Лондон с инструкции или да ги ремонтират, или да ги претапицират. Другите могат да отидат на тавана. Арфата е от тях. Ще ни трябват и мазачи — силуетът на стаята е прекрасен, но стените имат нужда от пребоядисване. Онова пресичащо се синьо и златно до тавана трябва само да се освежи.
	Хънидю започна да нахвърля списъка си.
	— Да, Ваша светлост.
	— Слава богу, че това огледало не е счупено — продължи Изидор и спря пред високо три метра и половина огледало, инкрустирано в ламперията. — На кого е онзи портрет най-отгоре, в медальона?
	— Негова светлост — отговори Хънидю — като момче. На полилея — добави той — му липсва само една редица стъклени перли.
	— Отбележете си го — каза Изидор. — Ужасно съм привързана към новите столове с бродирана тапицерия, Хънидю, и те ще изглеждат великолепно в тази стая… може би с черешови цветчета на бледожълт фон?
	Вратата зад тях неочаквано се отвори и Изидор се обърна. На прага стоеше вдовстващата херцогиня. Изглеждаше изпита и някак избеляла, но онази заядлива светлина, която си спомняше Изидор, все още блестеше в очите й.
	Изидор незабавно направи толкова дълбок реверанс, че едва не седна на пода. За един дълъг миг задържа главата си почтително сведена, преди да измърмори:
	— Ваша светлост, каква чест! Не исках да ви безпокоя в толкова ранен час.
	— Хънидю — каза херцогинята, — сигурна съм, че си имате предостатъчно работа.
	Изидор се обърна към иконома:
	— Ако можете да уредите въпроса с каруцата, както говорихме, скоро ще дойда при вас.
	Вдовстващата херцогиня се настани на един от диваните, така че Изидор последва примера й.
	Свекърва й изобщо не си направи труда да се занимава с встъпления.
	— С вас никога не сме можели да се понасяме — каза мрачно тя, — но необходимостта си е необходимост, затова трябва да се сработим въпреки това.
	— Много се радвам да ви видя в такова добро здраве, Ваша светлост.
	По-възрастната жена подразнено махна с ръка.
	— Хората от моето поколение не обичат такива ласкателства. Пет пари не давате за здравето ми, но предполагам, че се интересувате от сина ми също колкото и аз. Прекарахте ли известно време с него? — присви очи тя.
	— Да. Снощи двамата вечеряхме с Годфри.
	Изражението на херцогинята се смекчи.
	— Годфри е добро момче. Виж, първородният ми син… — Тя поклати глава. — Аз не съм от поколението, което говори със заобикалки, затова ще ви кажа направо, че е неуравновесен. Отначало си помислих, че може да успея да го запазя в тайна от вас достатъчно дълго, за да предотвратя евентуално анулиране на брака, но си дадох сметка, че при съпруг и съпруга не могат да минат обяснения за мозъчна треска. Ако съпругът ми беше станал неуравновесен, аз щях да го разбера. Предполагам, че и вие сте го разбрали.
	Изидор прочисти гърло.
	— Той със сигурност има оригинално мислене.
	— Той е луд. С размекнат мозък. Ако останете омъжена за него, ще ви причини много унижения.
	Точно това си беше помислила самата Изидор в началото.
	— _Но все пак_ — продължи майката на Симиън — той е херцог. Това е факт и никой не може да му отнеме тази титла, все едно дали прилича на обикновен крадец или не. — Тя отправи леден поглед към Изидор. — Мога ли да отбележа, че вие сте доста възрастна и едва ли ще успеете да си намерите друг съпруг? Никога няма да намерите равен на херцог. Все пак сте италианка и тъй нататък — ще извадите късмет, ако си хванете някой барон.
	Изидор дори не си направи труда да отговори.
	— Той е херцог и това ви прави херцогиня — продължи свекърва й. — Това не е без значение. Ще бъдете една от най-високопоставените дами в цялото кралство. Хората може и да говорят зад гърба ви за навиците и склонностите на съпруга ви, но никога няма да ви го кажат в лицето. А кого го интересува какво говорят зад гърба ви?
	Макар и с усилие, Изидор успя да затвори уста.
	— Няма нужда да се правите на изненадана! — сопна се херцогинята. — Лично аз не съм губила и минута в мисли за това какво говорят хората зад гърба ми. Ще ви посъветвам и вие да направите същото. Не сте родена за херцогиня, но все пак ви избрахме много внимателно.
	— Избрахте ме заради зестрата, която ви предложи баща ми — прекъсна я Изидор, обзета от нарастваща ярост. Как можеше една майка да говори така презрително за сина си? Вярно, Симиън наистина не беше като другите, но…
	— Той ни увери, че сте послушно момиче — отсече свекърва й със смразяващ тон.
	— Значи е сбъркал — отговори Изидор и оголи зъби в подобие на усмивка.
	— Това го разбрах още в мига, в който ви видях — отговори херцогинята. — Бяхте само на дванайсет, но по-безочлива от всяка слугиня. Тогава си помислих, че от годежа нищо няма да излезе, и навярно щеше да стане точно така, ако синът ми не беше отказал да се върне в Англия. Разбира се, страдаше от мозъчна треска.
	— Никаква мозъчна треска не е имал! — прекъсна я Изидор.
	— Сложете си ръкавиците! — изръмжа херцогинята. — Една херцогиня никога не показва ръцете си голи пред хората. Виждам, че да направя от _вас_ истинска херцогиня ще бъде също толкова трудно, колкото да приведа сина си в приемливо състояние.
	— Синът ви е повече от приемлив — отговори Изидор и сложи ръкавиците на масата пред себе си с известна прецизност.
	Това беше сигнал за война. Херцогинята, която до този момент приличаше на остарял булдог, ненадейно изпъна гръб и заприлича на дог.
	— Предвиждам как името на стария род Козуей ще бъде покрито с кал и мръсотия.
	Изидор й се усмихна благо.
	— Ще положа всички усилия да извадя мръсотията от тази стая, да не говорим за тази _къща_, която мирише по-ужасно от всеки коптор.
	— Една херцогиня не се принизява да се занимава с такива маловажни въпроси.
	— Вашата — и използвам тази дума умишлено, — _вашата_ къща прилича на порутената колиба на някой обеднял селянин. Тази къща мирише на нужник, мебелите се разпадат, а прислужниците не получават заплати. Аз може и да не съм възпитана от херцог, но баща ми щеше да се засрами да се държи с хората, които зависят от него, по начина, по който сте се държали вие с персонала си.
	Тя млъкна, но херцогинята все още не изглеждаше готова да изложи своята страна на спора, затова Изидор продължи:
	— Баща ми щеше също така да се срамува, ако беше допуснал къщата на предците му да стане толкова занемарена.
	— Не е занемарена! — изръмжа херцогинята. — Някои от мебелите може да са се поразклатили и да имат нужда от поправка, но проблемите с…
	Изидор обаче едва започваше.
	— Прозорците са счупени — каза тя. — Има изкорубени дървени части, които трябва да се сменят. Коминът в западното крило се е срутил, доколкото виждам. Баща ми, Ваша светлост, щеше да нарече това само с една дума: _срам!_
	В помещението се възцари тишина.
	Лицето на херцогинята беше почервеняло и тя сякаш се беше издула леко, както правят жабите, преди да заквакат. Изидор посегна и взе ръкавиците си от масата.
	— Може би ще се чувствате по-удобно, ако се оттеглите в покоите си — каза тя с равен глас. — До няколко часа всички мебели на долния етаж ще бъдат изнесени и изпратени в Лондон за поправка или за подмяна.
	Това най-накрая накара херцогинята да заговори.
	— С какво право смеете да вършите подобни неща? — изкрещя тя.
	Изидор стана.
	— С моето. — Тя си сложи ръкавиците пръст по пръст. — С правото си на херцогиня Козуей.
	— Ще разорите имението!
	— Глупости! Имението Козуей е едно от най-богатите в Англия, а дори и да не беше, аз наследих цялото състояние на баща си. _Аз_, Ваша светлост, съм навярно най-богатата жена в цялото кралство, с изключение на Техни кралски височества. Да не говорим, че синът ви донесе от Африка цяло състояние във вид на тигрови рубини. Ако пожелаем да позлатим цялата къща, за да се вижда чак от Лондон, можем да си го позволим.
	— Така върви светът! Младите пилеят състоянието, което старите събират с такива усилия, за дрънкулки, за дреболии, за позлатени стени…
	— В нашия случай — прекъсна я Изидор с отсечен глас — младите ще харчат по необходимост, за да поправят занемаряването и щетите, нанесени от нехайството.
	— Не смейте да ме наричате нехайна! — Херцогинята скочи от мястото си и в салона се разнесе шумно скърцане на корсет. — Аз може и да не съм смятала, че счупеният прозорец е ужасно важен, и със сигурност никога не съм се гордяла да съм една от най-богатите жени в кралството, за разлика от вас, но се грижих за това имение. Обичам го. То е…
	Тя се обърна, много прецизно, излезе от стаята и затвори вратата след себе си.
	— О. _проклятие_! — измърмори Изидор. Беше я оплескала. — От характера ми е — каза тя на глас, загледана в ръкавиците си.
	Вратата отново се отвори и влезе Хънидю, следван от цял куп яки мъже.
	— Ваша светлост ще бъде ли така добра да ни помогне да подберем мебелите за каруцата?


	Преди края на сутринта долният етаж беше опразнен. Нямаше я дори масата в трапезарията.
	— Издраскана е — обърна се Изидор към Хънидю. — Този черен дъб много ми харесва, но има нужда от поправка. А и, честно казано, бих предпочела маса с по-изящни очертания. Мисля си да поръчам пълен комплект за трапезарията от Жорж Жако. Той изработи прелестен комплект за кралица Мария Антоанета в нейния Малък Грианон.
	Хънидю ахна.
	— От Франция ли, Ваша светлост?
	— Да, разбира се — отговори Изидор и започна да отмята на пръсти нов списък. — Мебелите заминаха за работилницата на господин Седън. Днес следобед ще пратя човек при синьора Анджелико да й възложи да ушие нови завеси и още един при Антоан Жозеф Пеир за счупената скулптура в балната зала. — Тя млъкна, защото Хънидю изглеждаше объркан. — Мосю Пеир изпълни няколко поръчки за моето _palazzo*_ във Венеция и по една случайност сега е в Лондон. Сигурна съм, че ще ни помогне.
	[* Дворец (ит.). — Б.пр.]
	— _Palazzo_ ли? — попита Хънидю.
	Изидор му се усмихна.
	— Ако не беше толкова далеч, щях да докарам мебели оттам. Мосю Пеир украси всичките ми стени във Венеция с прекрасни цветя в стила, който обичам най-много.
	— До следващата седмица ли? — попита икономът със слаб глас.
	— Дотогава няма да е свършил, разбира се.
	Тя се обърна, защото чу, че вратата на кабинета се отваря. Кабинетът беше единственото помещение на първия етаж, от което все още не бяха извадили мебелите. Симиън излезе оттам. Косата му стърчеше във всички посоки, а под очите му тъмнееха сини кръгове.
	— Хънидю — каза той, очевидно без дори да я забележи, — чували ли сте за братята Вербек?
	Икономът се намръщи.
	— Искат голяма сума и макар че не се изразяват ясно, мисля, че говорят за лов. Помислих си, че авторът на писмото може да е германец.
	— Сигурно имате предвид Върби, от селото — досети се Хънидю и лицето му се проясни. — Това вече са глупости! За лов, така ли казва? От време на време Върби ходеше с баща ви и му чистеше оръжията — само когато херцогът нямаше кого друг да вземе. Братята Вербек, как ли не!
	Симиън се обърна към Изидор и се поклони.
	— Извинете, херцогиньо, не ви видях.
	Това беше лъжа. Изидор беше усетила мига, в който вратата му се отвори. Усещаше присъствието му дори зад вратата. А в секундата, в която се озоваха в една и съща стая, желанието се изпъна помежду им като невидима нишка.
	Тя обаче му се усмихна. Той искаше да съхрани илюзията, че води живот без желание, без страх.
	— Добро утро.
	Погледът му се плъзна към нея и макар че беше мръсна и уморена, Изидор ненадейно се почувства изтъкана от извивки и женска красота.
	— Чух някакво загадъчно трополене — каза той, защото се съвзе пръв. — За бога, Хънидю, какво се е случило тук?
	— Нейна светлост изпрати всички мебели в Лондон — отговори Хънидю. Той не беше глупак и сега отстъпваше заднешком към коридора. — Ако ме извините, Ваша светлост, Ваша светлост, трябва да проверя обяда. — Той се закова на място. — Масата!
	— Ще обядваме във вдовишката къща — успокои го Изидор. — Нейна светлост несъмнено ще предпочете лек обяд в покоите си, както снощи.
	— Какво стана с масата? — полюбопитства Симиън, след като икономът изчезна. — Да не й е паднал някой крак?
	— О, не! — отговори Изидор. — Изпратих всичко в Лондон, точно както каза Хънидю. Искате ли да видите?
	Двамата влязоха в трапезарията. Без мебели и без плесенясалите пердета помещението изглеждаше широко и ехото отекваше шумно. Хънидю беше изпратил прислужници в мига, в който изнесоха обзавеждането, и сега дори стените блестяха.
	— Би трябвало къщата да може да посреща гости най-късно до няколко седмици — каза Изидор, тъй като липсата на каквито и да било мебели сякаш беше накарала Симиън да онемее.
	— Махнали сте всички мебели?
	В гласа му имаше овладян гняв, от който очите на Изидор се присвиха.
	— Не съм ги махнала — отговори тя. — Е, наистина махнах някои. Но всичко, което може да бъде ремонтирано, пътува към Лондон.
	Симиън отиде до вратата, която водеше до огромната всекидневна, и се спря. Изидор знаеше точно какво вижда: осеяният с петна под, на който доскоро имаше два изтъркани обюсонски килима и цял куп мебели, повече или по-малко повредени.
	— Махнали сте всичките ми мебели — промълви Симиън и прокара ръка през косата си.
	Изидор впери поглед в гърба му. Раменете му изглеждаха много напрегнати.
	— Предполага се, че тези мебели са и мои — каза му тя.
	— Ако останем женени — напомни й той и рязко се извъртя към нея. — Нямате право да махате всяка една мебел в тази къща. Тук живеят хора. Тук живея аз. Можехте поне от учтивост да ме помолите за разрешение.
	— За разрешение! — повтори Изидор. — Разрешение за какво? Какво щяхте да ми кажете — че искате да запазите килима, който кучето на баща ви е използвало за нужник, или другия, който беше разцепен в средата?
	— Вие подигравате ли се с мен?
	Навярно имаше жени, които в този момент щяха да се снишат от страх. Изидор обаче никога не се беше снишавала пред никого, дори пред майката на Симиън, и нямаше намерение тепърва да започва.
	— Определено! — отговори тя. — Така ви се пада.
	— Вие… — започна свирепо той и млъкна.
	— Да?
	И после, когато той не отговори:
	— Сигурен ли сте, че не искате да облечете в думи ужасното ми престъпление? Престъплението да изпратя мебелите за поправка, така че тази къща да стане поне обитаема, ако не гостоприемна?
	— Къде ще вечеря майка ми? — попита той.
	Изидор отвори уста… и я затвори.
	— Във вдовишката къща?
	— Наистина ли си представяте как ние четиримата доволно се приютяваме в онзи ъгъл?
	— Хънидю ще намери по-голяма маса — заяви Изидор.
	— Бихте ли били така добра в бъдеще да се съветвате с мен, преди да се захванете с начинания като това да опразните цялата къща? — попита той.
	Отново се беше овладял. Изидор за малко да въздъхне. Когато беше разярен, у него имаше нещо великолепно.
	Не че искаше да го разярява, каза си тя.
	— Разбира се — отговори тя. — Веднага. Всеки път. Ще ви задавам толкова много въпроси, че накрая ще се уморите да ме слушате.
	Той я стрелна със саркастичен поглед, но поне устата му се отпусна.
	— Какво, за бога, може да се е случило с тази стена? — и опита той и се приближи, за да огледа една цепнатина в ламперията.
	— Баща ви я е ритнал — отговори тя.
	— Баща ми…
	— — Очевидно баща ви е ритнал ламперията след игра на карти. Ритнал я е с такава сила, че кракът му се заклещил в стената, преди лакеите да го измъкнат.
	Симиън се обърна и прокара ръка през косата си.
	— Изидор, да не съм се побъркал? Това нормално поведение ли е за едно английско семейство?
	Тези думи я накараха да се усмихне.
	— Откъде да знам? Аз съм италианка, нали не сте забравили?
	— Цяла сутрин четох едни крайно неприятни писма. Всичките са отпреди шест-седем-осем години и не само че във всички тях става въпрос за пари, но и баща ми ги е отхвърлил до едно.
	Той беше красив мъж: строен, едър, с вид на дивак. Дори очите му бяха красиви, макар и изпълнени с разочарование.
	Той отново прокара ръка през косата си.
	— Наистина ли съм луд, Изидор?
	— Не — отговори тя без колебание. — Трябва да ви кажа, че тази сутрин имах спор с майка ви.
	— Не се съмнявам, че майка ми е проявила голяма енергия в този спор, и се извинявам. — Той се облегна на стената до нея.
	— Изпуснах си нервите — призна Изидор и го погледна в очите. — Тонът ми беше много груб. И казах някои неща, които ми се иска да не бях казвала.
	— Такъв е целият ми живот в Англия — измърмори той и погледна към нея.
	Коленете на Изидор ненадейно омекнаха. Той щеше да я целуне… щеше… ето че я целуна. Сега устните му й се сториха по-познати. Той облиза нейните и тя едва не се разкикоти, но после обви врата му с ръка и го привлече към себе си.
	Всички мисли излетяха от главата й в мига, в който телата им се срещнаха. Той беше целият корави мускули, а тя — податлива мекота. И двамата миришеха на прах. Но под праха и лекия мирис на мастило Изидор усети онази екзотична чистота, която беше самата му същност. Това я накара да се разтрепери. Накара я да обвие ръце на врата му и да не го пуска.


>	Глава 19

	_Ревълс Хаус_
	_1 март 1784 г._
	_Следобед, същия ден_
	Симиън си даваше сметка за свирепото разочарование, което го изпълваше: разочарование от баща му всеки път, докато прехвърляше купищата неплатени сметки, разочарование от самия себе си. Снощи се върна от вдовишката къща, затвори се в кабинета и не излезе, преди цифрите да започнат да плуват пред очите му.
	Но не баща му беше коренът на проблема. _Тя_ беше коренът. Симиън можеше да оправи къщата и да плати сметките. Но не можеше да оправи това, което се случваше с него, когато беше близо до Изидор. Зърнеше ли я, започваше да се чувства като животно на лов, сякаш дори косъмчетата на тила му знаеха къде точно в стаята се намира тя.
	Най-накрая, толкова късно, започна да проумява цялата поезия за желанието и страстта, на която преди не обръщаше внимание. Валамксепа често рецитираше стиховете на Руми, поет, живял преди петстотин години; Симиън ликуваше, защото беше освободен от притесненията, описвани от поета. Руми обаче се оказа прав: разумът беше безпомощен пред страстта, която изпитваше той към Изидор. Искаше единствено да се оттегли в някоя спалня с нея _и… и да я_ покрие.
	Като животно.
	Не като внимателно човешко същество с принципи, като мъжа, за когото винаги се беше смятал.
	Само че започваше и за това да се тревожи.
	Накрая остави перото си и осъзна от какво точно се страхува: когато се оженеше за Изидор, щеше да се откаже от своята същност. Щеше да се _отдаде_ на бурни изблици на чувства. Майка му и жена му щяха да срутят къщата със скандалите си. Нямаше да може да се противопоставя на Изидор, защото жадуваше за нея с такава сила, че не можеше да мисли.
	Прилоша му — онова познато замайване на главата, което чувстваше навремето, когато някой тигър започнеше да обикаля около него и хората му.
	Наближаваше опасност.


	Съпругата на херцога беше също толкова разтревожена. Изидор искаше да бъде херцогиня. Мислеше така още преди завръщането на съпруга си, а сега, когато Симиън се оказа толкова красив, че й омекваха коленете, това желание стана още по-силно.
	И все пак животът с него щеше да бъде изпълнен с унижения.
	Изидор можеше да понесе всякакъв публичен срам. Симиън спокойно можеше да се разхожда из Лондон без перука и да тича в Хайд Парк по долни гащи. Проблемът беше, че той не я харесваше особено.
	Виждаше го в начина, по който се съпротивляваше на привличането си към нея, на прикрития хлад в очите му, когато тя описваше какви промени е замислила за къщата му. Просто в начина, по който я гледаше.
	Съпруг, който не я харесваше. Не това беше очаквала, макар да не можеше да каже, че изобщо се е замисляла по въпроса. Жените я харесваха. Мъжете я желаеха. Тя се възхищаваше на някои от тях, но повечето просто ги търпеше.
	Изидор седна на един от малкото столове, останали в къщата. Навярно заслужаваше презрението, което виждаше в очите на Симиън. Все пак тя не беше такава, каквато той искаше.
	Но какво можеше да направи? Как можеше да накара един мъж да я хареса? Да я _хареса_? Какво харесваха мъжете у съпругите си? Чувство за хумор, другарство в общия живот…
	Другарство в общия живот. Тя можеше да му помага повече.
	Скочи от мястото си. Той не спираше да разпитва иконома за една или друга сметка. Ако имаше нещо, в което много я биваше, то беше да разследва.
	— Хънидю, бих искала да посетя селото — каза тя след няколко минути. — Ако ми приготвите вана, ще се преоблека.
	— Кога ще желаете да е готова каретата, Ваша светлост?
	Изидор погледна към прашните си поли.
	— Ще ми отнеме поне два часа да се приведа в приличен вид.
	Отне й три, но накрая се качи в каретата с абсолютната увереност, че е идеално облечена: точно като херцогиня, но не прекалено пищно. Беше взела Лусил и един лакей с дебела кесия. _Нямаше_ да пазарува на кредит.
	В селото имаше пет-шест места за клиенти: пекарна, месарница, ковачница, кръчма и магазин, в който май продаваха всичко, от платове до керамични кани. Имаше и църква. Изидор се поколеба за миг. Свещеникът несъмнено беше важна личност в едно село, но за какво можеше да си говори тя с един свещеник?
	Две секунди по-късно вече беше в общия магазин. Там беше тъмно, защото от тавана висяха какви ли не предмети. Една маса беше отрупана с платове, панделки, копчета, готварски приспособления и буталка за масло.
	— Ваша светлост — попита шепнешком Лусил, — какво, за бога, правим тук?
	Точно тогава един мъж с изпито лице и толкова хлътнали бузи, че в тях сякаш бяха зейнали малки пещери, се приближи и се поклони дълбоко.
	Изидор си свали ръкавиците.
	— Мога ли да ви помогна? — попита той.
	— Да, бих искала да купя нещо.
	Изражението му не се промени.
	— Панделка?
	В тона му се долавяше непочтителна нотка, макар и лека. Сякаш една херцогиня можеше да иска само хубава панделка, като малко дете, или може би сякаш една херцогиня може да си позволи само панделка.
	— Един топ вълнен плат — каза Изидор, спирайки се на най-големия и полезен артикул, който видя. Трябваше да купи нещо голямо, нещо, което да вдъхне на търговеца увереност, че херцогство Козуей е платежоспособно.
	— Един топ плат — повтори той. — Разбира се, Ваша светлост.
	Значи знаеше коя е тя. Изидор чу някакъв странен засмукващ звук и бузите на мъжа ненадейно се прибраха навътре. Той се обърна, издърпа един топ червеникавокафява вълна и го стовари пред нея.
	— Това ще свърши ли работа? Струва по осем шилинга на ярд*. Колко ярда ще желаете? В този магазин приемаме само пари в брой.
	[* Мярка за дължина. 1 ярд е равен на 0,941 м. — Б.пр.]
	Това не беше достатъчно. Съвсем не.
	— Искам още — каза Изидор.
	— Още плат ли? — Той отново засмука шумно бузите си. — Имам син, сив, зелен и още червеникавокафяв. Колко ярда ще ви трябват тази сутрин, Ваша светлост?
	Подиграваше й се. Изидор присви очи.
	— Много — отговори тя и го озари с ослепително ведра усмивка. — Навярно всеки ярд, с който разполагате. Много обичам платовете.
	— Вълната — отговори той — я обичат всички. — Обърна се и изрева: — Платовете!
	Изидор взе кесията от лакея си.
	— Колко къщи има в селото?
	— Двайсет и три.
	Ще купя по пет ярда на къща.
	— Има няколко колиби край реката.
	— В такъв случай ще купя плат за двайсет и седем къщи, тоест сто трийсет и пет ярда, ако не бъркам. — Тя отвори кесията си.
	— Това са над хиляда шилинга! — промълви търговецът с глас, който прозвуча леко задавено.
	— Хиляда и осемдесет — уточни бодро Изидор. — Тоест, петдесет и четири лири. — Тя ги отброи, а после демонстративно остави на тезгяха една гвинея.
	— За доставка във всяка къща в селото.
	Търговецът почти се усмихна.
	Тя остави на тезгяха още една гвинея и очите му се разшириха. Последва трета. Купчинка злато. Изидор демонстративно ги струпа на нестабилна планина.
	Чу се ясен звук от всмукване. Никой не издаде нито тук. Дори лакеят сякаш беше затаил дъх.
	— Къщите са двайсет и седем — каза Изидор. — Ще добавя още една гвинея, за да осигурите конци към платовете.
	— Да — съгласи се мъжът с почти задавен глас. — Но няма нужда…
	— Аз съм херцогиня Козуей. Винаги плащам стоките, които купувам, както и, естествено, за доставката им.
	— Няма нищо по-ценно от вашето време, господин…
	— Господин Мопсър, Ваша светлост, Хари Мопсър.
	Изидор протегна ръка.
	— Господин Мопсър, за нас беше удоволствие да се отбием в магазина ви.
	— Бла-бла — запъна се той, но накрая все пак успя да изрече: — Ваша светлост.
	Тя излезе царствено от магазина, прикривайки усмивката си. В пекарната поръча двайсет и седем месни пая. В църквата, след като все пак измисли какво да каже на викария, обеща да построи нова камбанария.
	Когато най-накрая стигна до ковачницата, Изидор вече се чувстваше като посланик в чужда страна. Преди малко свещеникът посрещна с огромен ентусиазъм идеята й да даде на всяка къща в селото по един топ вълнен плат; лекарката й довери, че всяка седмица изпраща в Ревълс Хаус по няколко сладкиша в памет на майката на покойния херцог; Изидор веднага плати стойността на пет години такива сладкиши.
	Ковачницата имаше ниска врата и беше изпълнена с остър мирис, като от сяра.
	— Тук няма какво да купуваме — възрази Лусил.
	— В такъв случай просто ще поздравим ковача — отговори ведро Изидор.
	Когато влезе в ковачницата, можеше да види само нисък таван, почернели мертеци и слабото сияние на огъня. Преди да успее да каже нещо, нейният лакей се провикна:
	— Херцогиня Козуей!
	Разнесе се дрънчене и един мъж, застанал пред огнището, се изправи. Нито се поклони, нито дори се усмихна. Просто сложи ръце на хълбоците си и се загледа в нея по начин, който никак не беше мил. Носът му беше крив, а хлътналите му очи приличаха на въглени, извадени от собствения му огън.
	— _Новата_ херцогиня, предполагам — каза той.
	Изидор примигна.
	— Чисто нова херцогиня — продължи провлечено той. — Охранявана от лакей, който да ви защити, в случай че някой гладуващ селянин успее да хвърли към вас шепа кал.
	Създаваше впечатление за невероятна сила, но беше удивително мършав. Зад нея Лусил издаде приглушен звук, като мишка, която бърза да избяга.
	— Иска ли ви се да имате малко кал? — попита Изидор и го погледна в очите.
	— Херцогиня, която не се бои от обиди… Колко странно!
	— Не съм забелязала обиди — каза Изидор и протегна ръка, за да спре лакея, който направи застрашителна стъпка напред. — Според моя опит хората се държат най-неучтиво с тези, които са им равни.
	— Тези хора укоряват ли се взаимно с разкази за гладуващи деца? За жито, което гние още преди да го ожънат, заради лошо семе? За предателство и груба незаинтересованост от страна на хората, които трябва да проявяват най-голяма загриженост?
	Сърцето на Изидор биеше лудо. _Това_ беше същината на проблема. Тя се огледа и видя трикрако столче, покрито с прах. Без колебание се приближи до него, седна и скръсти ръце в скута си.
	Лусил, ще ви бъда благодарна, ако с Джон ме изчакате в каретата. Аз ще поостана и ще си поговоря с господин…
	— Пег — каза ковачът. — Сайлъс Пег.
	— О, не, Ваша светлост! — простена Лусил и погледна към вратата така, сякаш виждаше райските двери.
	Изидор я прикова с поглед на херцогиня и само след секунда ковачницата опустя.
	— Можете да седнете — каза тя.
	Сайлъс Пег само я погледна.
	— Ако желаете.
	— Сядам само когато съм сред равни. — Зъбите му бяха много бели. — Херцогиньо.
	Изидор остана с категоричното впечатление, че според него не е достойна да му бъде равна.
	— Моля ви, разкажете ми за децата — каза тя — и за житото.
	Той сви устни.
	— Освен ако не искате да реша, че сте от хората, които би трябвало да проявяват загриженост, но не си правят този труд — продължи тя.
	— Чух, че младият херцог плаща просрочени сметки — каза господин Пег.
	— Всички сметки — поправи го Изидор. — Плаща всички сметки, които дължи херцогството, всички до една.
	Ковачът изсумтя.
	Изидор остави мълчанието да се проточи.
	— Трябват ни акушерка и аптекар — каза най-после той. — Мостът над реката е напукан и опасен и пощальонът вече не идва в селото.
	— Акушерка ли? — попита Изидор. — Има ли хирург?
	— Пастърби, в съседното село — отговори ковачът. — Не мога да се сетя за никой, който може да си го позволи. — Той се обърна и извади с щипци една конска подкова от огнището, което пламтеше в алено и според Изидор вонеше като огнището на самия пъкъл. А после, сякаш нея изобщо я нямаше, ковачът постави внимателно подковата върху наковалнята си, взе един чук, вдигна го над главата си и го стовари на точното място с оглушителен тътен.
	— Има ли училище в селото? — вмъкна въпроса си Изидор между замахванията на чука.
	Той се подсмихна подигравателно.
	— Училище ли? Сигурно се шегувате.
	Тя зачака.
	— Училищата се създават само по повеля на херцогството — каза най-после той и обърна подковата с дългите щипци.
	— Имало ли е някога училище?
	— Откакто се помня, не.
	— А акушерка?
	Този път чукът му май се стовари леко накриво, защото подковата изведнъж профуча покрай бузата на Изидор и се удари в стената.
	Изидор не се обърна. Просто впери нетрепващ поглед в ковача. Той изглеждаше леко пребледнял. Остави чука си много внимателно, взе едно столче и седна срещу нея.
	— Какво ще се случи на човек, който убие херцогиня? — попита ковачът почти приятелски.
	Изидор му се усмихна с очи, но не и с устни.
	— Ще увисне на бесилото — осведоми го тя.
	Той опря ръце на коленете си.
	— Старият херцог избра един тукашен ковач, за да направи подпорите на моста над реката, след като аз отказах да работя за него. Той смеси пясък и желязо, за да спести пари. Мислеше си да поиска на херцога два пъти повече и може би да си покрие разходите.
	— Защо изобщо се е захванал?
	— Който не приемеше поръчка на херцога, той караше да го арестуват за нещо. Така поне си мислеха хората.
	— Вие обаче не сте в затвора — отбеляза Изидор. — Удивително.
	Той приличаше на много малко кученце: лаеше много, но не хапеше — отговори категорично господин Пег. — След като отказах да работя за него, той вече не стъпи тук, но не се случи нищо друго. Нищо, което… — Той млъкна.
	— Какво?
	— Нямаме акушерка — отговори той. — Не можеше да остане, защото никой не можеше да й плаща. Аз се оправям, защото на конете винаги им трябват подкови, и лекарката се оправя, защото на хората им трябва хляб. Но почти всички други търговци си тръгнаха. Хората не разбират колко е важна господарската къща тук, в провинцията. Нали разбирате, там спряха да плащат на прислужниците или им плащаха само веднъж годишно. Никой не може да издържи с половин надница. Местните хора вече не можеха да работят там.
	— Кой тогава работи в момента в Ревълс Хаус?
	— Само отчаяните. Хънидю е свестен човек и не пуска истински престъпници.
	Изидор кимна.
	— Мостът — каза тя. — Надниците, училището, аптеката, пътят за пощальона. И акушерката?
	Погледът му стана безизразен.
	— Да.
	Тя отново огледа вонящата мръсна ковачница. До стената имаше легло, покрито със сиво одеяло. Това не беше къща. Това беше просто място за пребиваване. И все пак той, изглежда, живееше тук.
	— Жена ви загубила ли е бебе? — попита Изидор.
	— Зависи как ще го погледнете. Бебето остана в нея, така че никога не го видях.
	Изидор сведе поглед към мръсния под, защото болката в очите му беше прекалено голяма. Но.
	— Значи бебето не се е родило?
	Тя не вдигна глава, но той продължи да говори с дрезгав глас, изпълнен с онзи мъжки гняв, който придружава болката:
	— Болките на Джоан продължиха два дни. Намерих хирурга от съседното село, Пастърби, принудих го да дойде. Но вече беше късно.
	Все още, без да поглежда към него, Изидор го чу как става и затрополява към стената, за да вдигне подковата.
	Постави я върху наковалнята и я удари с чука, този път по-леко и по-тихо.
	— Може би щеше да умре дори и с акушерка. — Още един удар на чука. — Но умря сама и в мъки, докато аз препусках към съседното село. И заради това…
	— Тя е знаела, че идвате — каза Изидор. — Че се опитвате да й помогнете.
	— Заради това се изпиках върху мраморния ковчег на херцога — продължи ковачът и се извърна към нея. — И затова почти убих снаха му.
	Изидор кимна.
	— Няма ли да изпаднете в истерия и да избягате с писъци? — попита той.
	— Тук научавам толкова много неща — каза тя. — Веднага ще изпратя Хънидю да почисти семейната гробница.
	За миг настъпи тишина, след което той издаде някакъв странен лаещ звук. Изидор примигваше, за да прогони сълзата, която искаше да се отрони против волята и, и не разбра какъв е звукът. Чак после осъзна, че той се смее. И не спира.
	Тя стана и изтърси задната част на палтото си.
	— Господин Пег, имам нужда от човек, който да ми помогне.
	Той спря да се смее и я погледна.
	— Сигурно няма да се учудите, че искам херцогините да предплащат.
	— Свещеникът ми каза, че има много гробове без надгробни плочи, защото хората не можели да си ги позволят. Аз му казах, че херцог Козуей ще ремонтира църковния двор и ще се погрижи всеки гроб да получи плоча.
	Той я погледна.
	— Моята Джоан има плоча.
	Тя кимна.
	— Ще ми помогнете ли да се погрижа всеки, който не е бил такъв късметлия, да получи плоча?
	— Късметлия? — изсумтя той.
	— Да — повтори Изидор. — В някои отношения не е имал късмет, но в други — да.
	— Исусе Христе! — измърмори той. — Херцогиня философка! Точно това му трябва на това село.
	— Богата философка — уточни Изидор.
	Той тръгна към вратата пред нея и я отвори широко.
	— Както казах, Ваша светлост, точно от това има нужда селото.


>	Глава 20

	_Ревълс Хаус_
	_2 март 1784 г._
	_Следващия ден_
	Изпъкналите очи на човека от Лондон напомняха на Симиън за една дървесна жаба, която беше видял в Мароко. Новодошлият носеше жилетка от виненочервено кадифе, която в даден момент навярно беше принадлежала на някой аристократ. Сега се изпъваше над внушителния корем на господин Меркин.
	— Ваша светлост — каза той и се поклони толкова, колкото му позволяваше коремът.
	— Много ви благодаря за помощта за този проблем — каза Симиън.
	— Цялата ми работа е свързана с отходните тръби — каза господин Меркин. — Никой не познава вътрешността им по-добре от мен.
	— Всъщност не е отходна тръба — започна Симиън. — Баща ми е инсталирал водна тоалетна…
	— Отходна тръба — прекъсна го бодро господин Меркин. — Само защото не работи добре, не означава, че не е отходна тръба. Оттук усещам мириса й, затова защо не кажете на иконома си да ми я покаже и ще преценя ситуацията.
	Симиън стана.
	— Ще ви заведа лично. Много съм любопитен какво решение ще измислите.
	— Това мога да ви го кажа веднага — рече господин Меркин и смръкна щедра глътка енфие, докато излизаше от стаята преди Симиън. — Виждал съм го безброй пъти. Трябва да тече, а не тече. Хората могат да правят мръсотии, но не могат да ги изриват.
	— Аха — измърмори Симиън.
	— Трябва да сложим тръби — продължи господин Меркин.
	— Не съм сигурен, че следвам мисълта ви за мръсотиите? — попита Симиън.
	Двамата стигнаха до вратата на тоалетната на първия етаж. Хънидю, с изражение на префинена агония, махна на един лакей да свали филцовото одеяло, закачено плътно на стената, така че да покрива цялата врата.
	— Това е главното място — каза господин Меркин. — Всички останали тоалетни се изливат в ямата тук. Ще пратя хората си да влязат. Ще трябва да изринем всичко. Разбирате, нали?
	— На това се надявах — отговори Симиън.
	— Ще трябва да го изнесем през входната врата — продължи специалистът. — Някои хора са получавали сърцебиене при тази мисъл, но няма друг начин. Тръбите са блокирали; трябва да изринем всичко, до последно, а после да извадим всички тръби и да ги сменим. Досега със сигурност са се разпаднали на части.
	— Може би трябва просто да…
	Лакеят свали последния ъгъл на зеления филц и отвори вратата; без да се замисля, Симиън отстъпи крачка назад. Миризмата се надигна към ноздрите им, гъста и противна като лондонската мъгла. Стори му се, че си има работа с нещо, което притежава тегло и маса. Може би дори живот.
	Господин Меркин тръгна напред, сякаш не усещаше нищо.
	— Няма нужда Ваша светлост да идва — промълви Хънидю с преднамерена нотка на героизъм. — Аз ще придружа господин Меркин и ще видя дали има нужда от помощ.
	— Възможно ли е нещо да е умряло тук? — попита Симиън и почувства как пребледнява. — Веднъж видях село, пометено от чумата, и тази миризма ми се струва тревожно позната.
	— Винаги има такава вероятност! — провикна се Меркин в отговор. — Плъховете имат нужда от въздух, както всички други създания. Ако някой от тях е паднал вътре, значи е умрял само след минути. Аз просто… — Разнесе се шум от трошене на дърво — Отстранявам седалката, за да видя колко е голяма дупката.
	Миг по-късно се отдръпна и Симиън изпита странно задоволство, когато видя, че бърше чело с червена кърпичка.
	— В много лошо състояние е.
	— Как бихте могли да изринете ямата? — попита Симиън.
	— О, моите хора ще го свършат. Ще сложим подвижна машина за изпомпване и ще го товарим в колички. Вашият човек каза, че искате най-доброто, и точно това получихте. Доведох Стражата на мъртъвците.
	Симиън отстъпи назад и Хънидю затвори вратата на тоалетната с изражение на човек, който затръшва вратата пред диво животно.
	— Какво е Стражата на мъртъвците?
	— Стражата на мъртъвците — повтори Меркин. — Най-добрите в Лондон. Вие, разбира се, ще им платите двойно, но си заслужава. „На триците скъп, на брашното евтин“, както казвам винаги. Момчетата ще слязат долу след секунди и ще го изчистят така, че ще заблести като чиния. Разбира се, ще трябва да го поддържате, Ваша светлост. Никакви такива глупости повече. Ще трябва да проверявам тръбите ви на всеки три месеца; два пъти на ден трябва да изливате чиста вода. Мога да уточня всичко с иконома. Ако обичате отходните си тръби, и те ще ви обичат.
	Симиън чу как Хънидю издаде някакъв подобен на стържене звук. Това май означаваше, че не е във възторг от идеята да обича отходните тръби.
	— Стражата на мъртъвците? — настоя той.
	— Онази част от Стражата, която разчиства труповете — отговори Меркин. — Тези, които се гмуркат и ги вадят от реката, разбира се. Но има и такива, които умират в някоя къща, без да ги намерят. Има и убийства, разбира се. Стражата на мъртъвците не се занимава с обикновени убийства. Но когато имате такива, които са наистина противни? Те са вашите хора!
	От веселия му глас на Симиън малко му прилоша.
	— Винаги ги използвам за такива задачи — продължи Меркин. — Те са долу, в кръчмата, и ме чакат, Ваша светлост, и ако ме извините, ще започваме работа.
	— Разбира се — отговори Симиън.
	— Най-напред ще сложа долу една тръба. Трябва да изведа този газ, иначе момчетата ще се гътнат. Няма никакъв въздух. После с иконома ви ще измислим как да извадим нечистотиите от къщата с възможно най-малко проблеми. И ще помоля Ваша светлост да се махне.
	— Да се махна ли? Не мога да се махна. Аз…
	— Да се махнете — повтори господин Меркин. — Струва ми се, че в момента издържате на миризмата, но това не е нищо. Утре сутринта трябва да се махнете от къщата и да не се връщате преди вдругиден, Ваша светлост. Същото важи и за всички останали. Икономът може да остане с мен, за да е сигурен, че сребърните прибори няма да изчезнат.
	— Ще отворим всички врати и прозорци и ще изпуснем всичкия газ. Това ще ни отнеме цял ден и цяла нощ, може би два дни. Ще слезем долу, ще изпразним цялата яма и ще я измием. После ще сменя тръбите, но това е друга работа.
	— Вие лично ще слезете ли в дупката? — попита Симиън, защото не можеше да си представи как лъскавият господин Меркин слиза в отходна яма.
	— Не, не! — отговори нетърпеливо Меркин. — За това си имам Стражата на мъртъвците. Когато става въпрос за обикновена работа, използвам двама копачи на кал. А сега трябва да тръгвам, Ваша светлост. Ще съм ви много задължен, ако утре сутрин сте напуснали къщата. Както можете да си представите, в града всеки момент може да изникне нужда от Стражата, затова трябва да започвам.
	Той млъкна и придърпа надолу жилетката си, за да покрие по-добре корема си.
	— Трябва да ви кажа още едно нещо, Ваша светлост. Стражата на мъртъвците не са мои служители, затова не мога да гарантирам за поведението им.
	— Кое у тях ви притеснява? — попита Симиън.
	— Това, че може да има кражби. Моите копачи на кал ги познавам.
	— Копачи на кал ли? — прекъсна го Симиън.
	— Момчета, които са израснали в калта на Темза! — отговори нетърпеливо Меркин. — Избирам най-добрите и моите момчета не крадат. Но Стражата на мъртъвците са разбойници. Те ходят там, където няма да стъпи никой друг в цял Лондон. Приемат задачи, с които никой друг не се заема. Те смятат, че стоят извън закона, разбирате ли?
	Хънидю нададе стон.
	— Имате нужда от тях, Ваша светлост, защото не мога да накарам никой друг да слезе долу и да изрине тези мръсотии. Те са единствените.
	— Дори и ако им платим…
	— Дори да ми дадете всичките пари на света, пак няма да стигнат. Освен това, ако пратя там долу някой от моите хора, клетият глупак най-вероятно ще умре и тогава ще трябва да се оправям и с мъртво тяло, _ако_ долу вече няма друго такова. Казвам ви, че тази миризма е много тревожна. — Той рязко се обърна и погледна към Хънидю. — Някой да е изчезвал от къщата през последните години? Някоя прислужница да е избягала без предупреждение или нещо такова?
	Хъдиню се изправи в цял ръст.
	— Категорично не.
	— Добре. Там долу има газ, разбирате ли? Не въздух. Момчетата от Стражата на мъртъвците имат дробове от стомана. Виждал съм ги в действие и ви казвам, че могат да отидат там, където никой друг не може — на дъното на Темза, например. Могат да задържат дъха си по-дълго, отколкото би трябвало да е възможно.
	— Хънидю — поде извинително Симиън, — трябва да изринем тази яма, колкото и неудобства да създаде това на домакинството.
	— Те са свикнали да влизат вкъщи, където някой е умрял преди един-два месеца — продължи Меркин, пъхна палци в джобовете на жилетката си и за кратко се залюля на пети. — Вземат всички пари, които намерят у трупа, и смятат, че им се полагат. Същото е с удавниците. Ако намерят някоя джунджурийка в такава къща, кого го бърка? Няма живи роднини, нали разбирате? В противен случай са щели да намерят нещастника, преди да се разложи.
	— Разбира се — увери го Симиън.
	— Ще преместя всичко в хамбара — каза Хънидю. — И ще го пазя.
	— Това ще е достатъчно — отговори Меркин. — Те всъщност не са обирджии.
	— Само крадци — подметна Хънидю.
	— Може да вземат туй-онуй — разни неща, които са оставени пред погледа им, — но както казвам, Ваша светлост, вършат работа, с която никой друг не се наема. — Той се обърна. — Сега, ако ме извините, трябва да започна с приготовленията. Господин Хънидю ми показа къде в хълма излизат тръбите. Ще ги издърпаме оттам, поне докато се строшат в ръцете ни, докато Стражата на мъртъвците си върши работата.
	След тези думи той си тръгна.
	— Ще остана в къщата, Хънидю. Можете да пренесете сребърните прибори в моя кабинет. Тъкмо започнах да оправям ситуацията с документите на баща си.
	— Във вдовишката къща има много хубаво бюро — подхвана икономът с успокоителен тон. — Веднага ще прехвърля там всичките ви документи. Ако Ваша светлост ме извини, трябва да се погрижа за много неща. Не вярвам на тези злосторници и не искам да ги виждам близо до сребърните прибори. Трябва да ги махнем от къщата. И да заковем всичко, което можем.
	Симиън се върна в кабинета си и седна. Беше оставил сложно писмо от господин Кинерд отворено на бюрото си. Опита се да се съсредоточи в подробното описание на градската къща на площад „Сейнт Джеймс“. Покривът беше протекъл и таванските помещения се бяха намокрили; плъховете си бяха направили гнезда в кухнята…
	Мирисът на отходната тръба сякаш се беше просмукал в кожата му. Симиън помириса ръкава си, но явно си въобразяваше. Или пък.
	Той стана. Преди два часа се беше изкъпал, но беше време пак да си вземе вана.


>	Глава 21

	_Ревълс Хаус_
	_2 март 1784 г._
	Изидор влезе в къщата късно следобед и завари прислужниците да тичат насам-натам, понесли различни орнаменти и една малка статуя. Най-накрая откри Хънидю, който направляваше движението.
	— Какво става?
	— Ще чистят отходната тръба — обясни икономът. — Дойдоха хора от Лондон и настояват да опразним къщата. Вдовстващата херцогиня отказва да напусне.
	— О! — измърмори Изидор.
	— Изпратиха мастър Годфри да пренощува една-две вечери у свещеника. Свещеникът е специалист по латински, а мастър Годфри трябва да опресни знанията си, щом ще заминава на училище.
	— Дали да не поговоря с херцогинята? — попита Изидор и със закъснение осъзна, че това е странен въпрос към един иконом. Хънидю обаче беше нещо повече от иконом.
	— Смятам, че не е препоръчително — отговори той, без да му мигне окото. — Щом Нейна светлост е решила, че няма да напусне покоите си, значи няма да ги напусне, ако ми простите дързостта.
	— Сигурна съм, че сте прав — съгласи се Изидор. — Къде мога да намеря съпруга си? Искам да говоря с него за вчерашното си посещение на селото.
	Обичаше да употребява тази дума — „съпруг“. Това караше цялата ситуация да изглежда не толкова отчайваща, макар че нямаше представа как една-единствена дума успява да го постигне.
	— Той е в покоите си, Ваша светлост.
	— О! — промълви тя и млъкна.
	— Просто преглежда някои документи — успокои я Хънидю. — Можете да влезете, когато решите, Ваша светлост, без да го притеснявате. А сега ви моля да ме извините. — Един лакей мина с усилие покрай тях с кутия, пълна със сребърни свещници. — Изнасяме от къщата всичко ценно. Трябва да наглеждам… — И той се отдалечи с припрян поклон.
	Изидор се качи по стълбището, стигна до вратата на господарската спалня и я отвори. Симиън не работеше върху документи.
	Стоеше с гръб към нея. С гол гръб.
	Какъв красив гръб само! Силен и мускулест, със същия златист загар като лицето му. Изидор замръзна на прага. Докато го наблюдаваше, той посегна към топка сапун на малката масичка отляво. Водата се плъзна по кожата му, по вдлъбнатините на мускулите, когато той прокара дясната си ръка по лявата. Мехурчетата се плъзнаха по кожата му като мънички целувки.
	Въздухът ухаеше на нещо силно и сладко. Изидор никога не беше усещала мирис на парфюм по него. Не че някога беше имала истинска възможност да помирише…
	Той сведе глава и прокара пръстите си през блестящата си, мокра, чиста коса. Дъхът на Изидор секна, когато той подпря ръце от двете страни на ваната и стана.
	Тялото му изобщо не приличаше на нейното. Благодарение на италианската си майка тя беше надарена с много извивки. В зависимост от това колко силно стягаше корсета си, талията й беше тънка, а гърдите и хълбоците й се издуваха отгоре и отдолу — не леко, не с английска стройност, а с пищност на латинска плът.
	В тялото на Симиън нямаше нищо пищно. То беше изваяно от мускули, дори хълбоците. Докато стоеше прав, последните мехурчета се плъзнаха по гърба и краката му. Хълбоците му бяха хлътнали отстрани. Пръстите на Изидор потръпнаха и тя ненадейно осъзна, че въображението й проследява мехурчетата по мускулите на гърба му, които се раздвижиха, когато той се пресегна за кърпа. Наведе се напред… може би тези негови едри бедра идваха от бягането? Изидор беше чувала, че някои мъже си слагат подплънки в панталона, за да изглеждат по-внушителни. Симиън имаше мускули на пристанищен работник.
	Сега беше извадил единия си крак от ваната и подсушаваше другия. Изидор понечи да се отдръпне безшумно.
	— Не си тръгвайте! — нареди той, без да вдига глава.
	Навярно беше забелязал, че вратата е отворена, и сигурно си беше помислил, че е влязъл някой лакей. Изидор отново направи крачка назад и започна да затваря вратата.
	— Изидор.
	Тя остана с отворена уста.
	Движейки се с обичайния си контрол, той уви кърпата на кръста си и се обърна. Изидор остана с отворена уста.
	— Съжалявам, че прекъснах банята ви — каза тя с равен глас. — Исках да поговорим за отказа на майка ви да напусне къщата. — Тя преглътна. Гърдите му не бяха покрити със сплъстени косми. Тя виждаше формата и големината на всеки мускул, виждаше как трябва да изглежда човешкото тяло.
	— Откъде разбрахте, че съм тук? — попита тя и се насили да го погледне в очите. Разбира се, неговите бяха абсолютно спокойни, неразгадаеми.
	— Ароматът ви — каза той.
	Тя прочисти гърло.
	— Сапунът ви има много интересна миризма.
	Колко глупаво прозвуча! Думите увиснаха във въздуха помежду им. Очевидно това беше идеалната възможност да съблазни Симиън.
	— На кардамон — каза той.
	— Предполагам, че сте го намерили някъде на изток? — попита Изидор и с отчаяние си помисли, че звучи като абсолютна глупачка.
	— В Индия — отговори той. — Това е подправка, която се използва и при готвенето.
	— Колко интересно! — успя да промълви тя.
	Бялата кърпа леко се смъкна на хълбоците му; без да се замисля, тя погледна по посока на движението и после рязко вдигна очи обратно към лицето му. Той просто я гледаше с любезен въпрос, сякаш се намираха във всекидневната и я беше попитал желае ли чаша чай.
	Не можеше да го съблазни. Нямаше представа как да започне и това, което й се струваше лесно, докато беше в Лондон, всъщност изобщо не беше лесно. Той не изглеждаше ни най-малко заинтересован от факта, че тя е в спалнята му, докато той е почти гол.
	Освен това…
	Той беше толкова голям. Всичко у него беше голямо, от раменете до краката.
	Тя направи реверанс, търсейки спасение в официалността.
	— Моля да ми простите, че прекъснах банята ви — каза тя, направи крачка назад и се обърна да си тръгне. Затвори вратата толкова бързо, че тя леко се тресна и звукът отекна из целия коридор.
	От другата страна на вратата Симиън отпусна стиснатите си зъби, изруга приглушено и захвърли проклетата кърпа. Изидор сякаш не забеляза колко е изпъната отпред, макар че със сигурност беше видяла, че той всеки момент ще загуби контрол. Беше побягнала така, сякаш към нея препускаше цяла орда пустинни воини с извадени мечове.
	Симиън погледна надолу към своя меч и се строполи в един стол. Исусе Христе, каква каша! Не смееше да се докосне от страх да не избухне. Допреди малко седеше в банята и мислеше за нея: за начина, по който косата й блестеше като омачкана черна коприна, в очакване да я изтъкат и одеяние, в което един мъж да зарови лице, да усети как гали бузата му, а после и други части от тялото му.
	Кръвта му вече кипеше, когато чу онова леко почукване, а после, преди да е дошъл на себе си, вратата се отвори и влезе тя.
	Той, естествено, разбра веднага. Кой друг и тази къща ухаеше на жасмин? Дори и в къща, която вонеше като отходно място, Симиън знаеше кога Изидор е наблизо, защото ароматът й го обгръщаше.
	Но истинският аромат на Изидор не беше жасмин. Нейният аромат се долавяше под свежия, чист мирис на цветето — нещо, което възбуждаше сетивата му повече от всеки парфюм, караше го замаяно да си представя как заравя лице в косата й, как целува кожата й, как я облизва от главата до петите.
	Смущаващо. Такава беше ситуацията.
	Изидор беше като главня и гореше по-ярко от всяка друга жена, която бе познавал някога. Симиън можеше да приеме този брак… и да прекара живота си в обикаляне около нея като дивак с безценно магаре, което трябва на всяка цена да опази от кражба.
	Имаше ли избор?
	„Човек винаги има избор. Ако си казва, че няма, значи лъже — лъже по възможно най-ужасния начин — защото почти винаги човек, който си казва, че няма избор, вече е решил да направи грешния избор.“ Гласът на Валамксепа прокънтя в ушите му и му се стори ненавистен, макар да разбираше, че това е истината. Естествено, че имаше избор. Знаеше, че може да уреди да анулират брака, точно както призна адвокатът, и английските закони да вървят по дяволите. Все пак беше херцог. Един от най-високо поставените хора в страната, по-нисш само от кралските особи, той можеше да размаха парите и властта си като тояга и да постигне невъзможното за другите.
	Но така ли беше правилно? Така ли беше етично? Изидор вече нямаше да бъде херцогиня. Но той всъщност се дразнеше при мисълта, че някога се е представяла като лейди Дел’Фино. Тя беше…
	Осъзна, че пак е стиснал зъби, и отново се овладя. Тя беше негова само на думи. На думи.


>	Глава 22

	_Площад „Менсфийлд“ номер едно_
	_Лондонската резиденция на лорд Броуди_
	_2 март 1784 г._
	Намираха се на соарето, което лорд Броуди даваше в чест на узрялата си за омъжване дъщеря — ужасно дребосъче с пъпчиво лице и ситно къдрава коса — и Джема обикаляше из стаите и се опитваше да изглежда така, сякаш не търси съпруга си.
	Мадам Бертие я поздрави.
	— Ваша светлост, елате да видите кой пристигна току-що от Париж! Разбира се, вие се познавате много добре.
	Джема изпита разочарование. Това беше маркиза дьо Нертуи, една от най-нелюбимите й особи в цяла Франция. Във френския двор смятаха Джема и маркизата за големи съперници, макар че Джема така и не разбра за какво се съревновават. Но несъмнената им взаимна неприязън правеше клюкарки като мадам Бертие много щастливи.
	Както винаги тоалетът на маркизата заемаше повече място от Тауър. Само защото го сметна за задължително, Джема плъзна бавен, многозначителен поглед по подплатената перука на маркизата и задържа очи върху всяка от четирите препарирани птици. Изглеждаха прелестно и бяха черни и бели, разбира се. Маркизата винаги носеше само черно и бяло.
	Джема направи дълбок реверанс.
	— Но разбира се, че познавам маркизата — каза тя. Усмивката й беше на идеалната граница между безразличието и признанието.
	Маркизата имаше почти безизразното лице на жена, която разбира от грим и го използва много умело. Всъщност щеше да изглежда привлекателна, ако не беше тази нейна слабост към черното и бялото, която привличаше вниманието към тоалетите й вместо към лицето й. Тези превземки, както неблагосклонно си помисли Джема, я караха да изглежда много по-възрастна от своите двайсет и седем години.
	— О, това е _delicieuse_ херцогиня Боумонт! Колко се зарадваха всички дами във френския двор, когато се върнахте в Англия! Както знаете — обърна се маркизата към мадам Бертие, — херцогинята е такава застрашителна конкуренция за вниманието на господата!
	„Добър удар — помисли си Джема. — Успя едновременно и да ме поласкае, и да отбележи склонността ми към изневери.“ Тя разпери ветрилото си и се усмихна над ръба му.
	— Какъв прекрасен тоалет носите, _madame!_ Иска ми се и аз да имах смелостта да тръгна срещу модата, както правите вие. Сигурна съм, че ако хълбоците ми бяха широки като вашите, щях да съм отчайващо тромава, но вие се справяте с такава лекота!
	Маркизата беше прекалено обиграна, за да настръхне. Вместо това отправи към Джема сладка, дяволита усмивка.
	— А аз се възхищавам на тези великолепни цветчета на роклята ви, херцогиньо. Разбирам защо винаги сте с толкова малки обръчи… когато една жена е надарена с такава внушителна гръд, големите обръчи неизменно я карат да прилича на пясъчен часовник. Или на копа сено. Вкусът ви към дрехите е _толкова_ възхитителен!
	— Смятате ли да останете задълго при нас? — поинтересува се Джема.
	— О, човек пътува, за да избяга от _ennui*_ на живота! — въздъхна маркизата. — Честно казано, без вашите забавления, които да вдъхват живот на Париж, той се превърна в ужасно пуританско място.
	[* Скука (фр.). — Б.пр.]
	„Още един удар“ — помисли си Джема. Този обаче не беше толкова силен. У маркизата имаше някаква лека умора, сякаш беше загубила интерес към словесните дуели, към размяната на духовити коментари, в които прекарваше дните си във Версай.
	Всъщност, като я погледна по-внимателно, видя, че под пудрата бузите й са доста измършавели.
	Джема хвана маркизата подръка — нещо, което никога не би направила във Версай — и махна с ръка на мадам Бертие да не ги следва.
	— С маркизата ще се поразходим, за да могат всички да ни се възхитят. Това е много великодушно от моя страна, тъй като маркизата ще ме засенчи с елегантността си.
	Едно време маркизата щеше да се засмее по начин, който да покаже, че е напълно съгласна. Сега не каза нищо. Това беше почти изнервящо.
	Двете тръгнаха през тълпата, като кимаха на познатите си. Джема нито за миг не се отклони от посоката към салона на дамите. Когато влязоха, завариха вътре три разговарящи дебютантки, които благоразумно избягаха. Джема се обърна към прислужницата, която се грижеше за посетителките в салона:
	— Чувствам се много отпаднала. Моля ви, застанете пред вратата и не пускайте никого.
	Прислужницата веднага хукна.
	Маркизата седна тежко, сякаш повалена от теглото на огромните си обръчи. Тя се беше състарила и вече не приличаше на онази жена, която Джема бе видяла за последно преди две години — жената, която си проправяше път във френския двор с остри думи и смях, мачкаше лекомислени кавалери с украсените си със скъпоценни камъни обувки, създаваше — и разбиваше — репутацията на други дами само с един подигравателен поглед.
	Открай време не беше мила. Но пък беше силна.
	— А сега — започна Джема и седна срещу нея, — добре ли сте, _Madame la Marquise_*? Не приличате на себе си.
	[* Госпожо маркизо (фр.). — Б.пр.]
	Маркизата избухна в смях — отговора, който винаги даваше на всичко. Но бързо млъкна и звукът, който последва, приличаше повече на неконтролируемо хълцане. Джема зачака.
	— Виждали ли сте съпруга ми? — попита най-накрая маркизата с дрезгав глас.
	— Не — отговори Джема. — Доколкото знам, той не е в Лондон. — Тя се поколеба.
	Но маркизата заговори, преди Джема да измисли тактичен въпрос.
	— Той замина. Тръгна след _une femme*_ в Англия. Каза, че щял да остане съвсем кратко — само няколко седмици. Но минаха осем месеца.
	[* една жена (фр.). — Б.пр.]
	— Наистина дочух някакъв подобен слух — каза Джема внимателно.
	Маркизата стискаше в ръка кърпичка от фина дантела; за миг Джема си помисли, че ще започне да я разкъсва като безумна героиня от някоя пиеса. Но не: тя разтвори ръка и кърпичката падна на земята.
	Падна на пода, цялата намачкана, и погледите на двете жени се срещнаха над нея.
	— Ето така се отнесе той с мен — промълви маркизата. — Като с парче мръсен плат, което може да захвърли, след като го е изцапал!
	— О…
	— Трябва да го намеря. Просто трябва!
	В думите й бълбукаше някаква потисната ярост, от която Джема потръпна. Прииска й се да излезе от стаята.
	— Искате ли да се върне при вас? — попита тя.
	— Този… този _salaud*!_ Никога! Но искам да му кажа в лицето какъв човек е. Искам да кажа на неговата _petite amie**_ каква жена е тя! Искам… искам да…
	[* Мръсник (фр.). — Б.пр.]
	[** Малка приятелка (фр.). — Б.пр.]
	Джема се пресегна и сложи ръка върху нейната.
	— Простете ми за дързостта — каза кротко тя, — но какво ще промени това?
	Маркизата вдигна глава.
	— Той ме напусна.
	Джема ненадейно си спомни, че маркизата е дъщеря на херцог и е роднина на френското кралско семейство. В този миг приличаше на кралица, чиито поданици по необяснима причина са избягали тайно в друго кралство.
	— Той нямаше право да ме напуска!
	— Понякога мъжете проявяват изключителна глупост — каза Джема.
	— Той ме унизи пред двора. Той… той ми причини голяма мъка.
	За маркизата, помисли си Джема, това беше все едно да каже, че съпругът й я е пребил на пазара.
	— Но какво се надявате да…
	— Едва ли бих могла да се надявам, че ще се разкае. Днес вече никой никога не се разкайва. Това е също толкова старомодно, колкото и верността. Но той ме унизи, смъкна ме до своето ниво. Той трябва да…
	Тя млъкна.
	Джема кимна.
	— И аз се изправих пред този проблем преди много години. Съпругът ми беше пределно ясен, че не изпитва уважение към мен и че обича друга жена. Затова години наред живях във Франция. Трябваше ми много време, за да разбера, че брачният обет не контролира сърцето.
	Лицето на маркизата се сгърчи.
	— Съпругът ми беше влюбен в друга жена — повтори Джема. — И каквото и да бях казала или направила, нямаше да променя това обстоятелство. Моят съвет е — и говоря сериозно — да не го следвате. Създайте си свой живот. Аз невинаги бях щастлива в Париж, но често бях удовлетворена.
	Маркизата отвори ветрилото си, но Джема зърна сълзите, които проблеснаха в очите й. Тя стана и протегна ръка.
	— Трябва да се върнем на бала. Мъжете се деморализират, когато установят, че жените разговарят помежду си. Страхът им от някакъв заговор ги кара да ценят твърде високо добродетелта у жените. И в резултат стават по-консервативни.
	Маркизата се подсмихна. Това не беше смехът, който си спомняше Джема, но горе-долу приличаше на него.
	Когато излязоха от салона, Джема видя Елайджа, небрежно облегнат на стената, съвсем близо до вратата. Не можа да се сдържи: усмивката избликна в сърцето й и се стрелна към устните. Маркизата й отправи кисел поглед.
	— Изглежда, че мъжете не са единствените, които оценяват добродетелта — каза тя. — Внимавайте да не станете консервативна, херцогиньо.
	Това беше почти на нивото на предишната й заядливост.
	Елайджа се поклони пред маркизата и поднесе ръката й към устните си.
	— Вие сте очарователна както винаги — каза той с онзи свой глас на политик, който винаги звучеше невероятно искрено, сякаш предричаше, че ще вали, докато капките вече падат върху шапката му.
	Маркизата се отдалечи, но хвърли поглед през рамо и улови погледа на Джема. На лицето й беше изписано нещо като завист или ярост.
	— Никога не си позволявайте да се чувствате удобно, херцогиньо. Аз допуснах тази грешка.
	После се обърна, полите й изсвистяха шумно и тя изчезна в балната зала.
	— Божичко, колко неудобно ме кара да се чувствам тази жена! — възкликна Елайджа. — Цялата в черно и бяло. Прилича на шахматна дъска.
	Джема затвори ветрилото си.
	— Да, но е красива. Не мислиш ли?
	— Несъмнено. — Той се поколеба. — Вилиърс е тук. Попита ме дали с теб сме започнали третата партия от състезанието.
	И ти какво му каза? — попита тя и вдигна поглед към лицето му, към острите му скули, дълбоките очи, уморената интелигентност.
	Казах му, че само си мечтая да те видя със завързани очи в леглото — каза той и погледна към нея. Това трябваше да е шега…
	Но не беше.
	Очите му бяха сериозни.
	— Така ли? — попита Джема. Беше й трудно дори си поеме дъх, за да го изрече.
	— И му казах, че при тези обстоятелства бих предпочел той незабавно да завърши своята партия.
	— Искаш да кажеш, че ако хората подозират, че имам _affaire_ с него, ще решат, че нашето дете не е наше.
	Той кимна. Но разговорът сякаш обхващаше много повече от това, което изричаха, толкова много повече. Сърцето на Джема биеше учестено в гърлото й.
	— Аз не… — Тя прочисти гърло и започна отначало. — Аз не искам да играя последната партия.
	Лицето му стана съвсем безизразно. За миг той остана неподвижен, без да отклони поглед от нея. А после на устните му се появи онази негова абсолютно очарователна усмивка и той се поклони.
	— В такъв случай, милейди, за нищо на света няма да ви подтиквам към нещо, което ви е неприятно.
	И той се отдалечи. Джема остана да гледа след него.
	— Партията с Вилиърс — уточни тя.
	Но него вече го нямаше.


>	Глава 23

	_Вдовишката къща 2 март 1784 г._
	_Ранната вечер_
	Документите на Симиън бяха прехвърлени във вдовишката къща. Когато Изидор влезе, той седеше зад малко бюро, но веднага стана, като подпря едната си ръка на бюрото и стисна с другата лист хартия.
	Изидор седна, полагайки всички усилия да забрави, че когато го видя за последен път, той беше гол.
	— Тъй като снощи не дойдохте да вечеряте при мен, нямах възможност да ви кажа, че отидох в селото. Купих сто трийсет и пет ярда вълна и двайсет и седем месни пая.
	Той примигна и остави листа.
	— Да не би ненадейно да сме започнали да изпитваме нужда от месни пайове? Или от вълна?
	— Това е подарък от херцогството за селяните. За да възстановим добрите отношения. Всички в селото ще получат по един месен пай и по пет ярда вълна от херцога и херцогинята.
	— Аха. — Той погледна към листа хартия пред себе си. — Ходихте ли в магазина на Мопсър?
	— Да. От него купих вълната.
	Симиън стисна зъби.
	— Получих писмо от него. Иска да му платя за свещи, които са били купени преди много години.
	— Предполагам, че има много такива писма. Очевидно хората са смятали, че баща ви ще ги прати в затвора, ако не го снабдяват с исканите стоки и услуги, дори когато не е плащал — отговори Изидор с ведър тон, свали си ръкавиците и започна да ги приглажда на коляното си.
	За миг очите на Симиън се спряха върху тях, после той продължи:
	— Изидор, принуден съм да плащам сметки, за които съм сигурен, че са фалшифицирани.
	— О!
	— Например набързо изчислих сумите в писмото на Мопсър. За да изхабим свещите, които той твърди, че е изпращал в къщата през последните пет години, сме държали запалени между седем и девет свещи във всяка стая в тази къща цял ден и цяла нощ.
	Изидор прехапа устна.
	— Но канделабрите…
	— Това е ако изчислим скоростта на горене на четири часа, макар че повечето свещи всъщност изгарят приблизително за шест — продължи той и скръсти ръце на гърдите си. — Хънидю казва, че канделабрите не са палени от години.
	— Мопсър навярно се опитва да компенсира за други сметки, които баща ви не е платил — отбеляза Изидор.
	— Или пък е мошеник, който се възползва от ситуацията.
	— Наистина не мисля, че е така — възрази Изидор. — Във всеки случай го помолих да изпрати по пет ярда плат във всяка къща в селото. Имаме двайсет и седем къщи, така че това прави повече от сто ярда.
	— Двайсет и седем ли казахте?
	— Ако включим и колибите край реката — потвърди Изидор.
	— В селото има деветнайсет къщи — заяви Симиън. — В тринайсет от тях живеят хора. Край реката наистина има две сгради, които приличат на колиби, но те са сред тези деветнайсет. Той е крадец.
	— Всички в селото са страдали ужасно заради особеностите на баща ви — възрази Изидор. — Научили са се да настояват, без да мислят, и може би да увъртат. Ковачът, Сайлъс Пег, ми каза, че мостът е извънредно несигурен, защото стоманата е примесена с пясък. Самият Пег отказал да приеме поръчката на баща ви заради предишни неплатени сметки, затова ковачът от съседното село получил работата, но само след като изпратил на херцога двойна сметка, за да се опита да покрие разноските. — Гласът й затихна.
	Симиън се мръщеше толкова силно, че веждите му почти се бяха събрали.
	— Искате да кажете, че ковачът от съседното село е изпратил фалшива сметка.
	— Защото е бил принуден! — извика Изидор. — Пресметнал е, че баща ви ще плати най-много петдесет процента, затова решил, че ако направи сметката два пъти по-голяма, може поне да си покрие разноските.
	— Очевидно точно такива неща са тласнали баща ми към лудост.
	— Лудост — повтори Изидор и млъкна.
	— Сигурно е бил луд — каза Симиън и размести документите на бюрото си. За миг вниманието на Изидор беше привлечено от красотата на дългите му пръсти. Той извади лист хартия. — От една шивачка в селото. Моли го да й плати за две кръщелни роклички. _Кръщелни_ роклички. Той така и не й платил.
	— Ако се съди по възрастта на брат ви, предполагам, че сметката е отпреди тринайсет години — каза Изидор.
	— Бил е болен много дълго време — каза Симиън. — Това е единственото обяснение.
	— Баща ви отбелязал ли е защо е отказал да плати?
	— Казва, че рокличките не му харесали и тя трябвало да си ги вземе. Писмото няма дата, но предполагам, че е отказал рокличките чак след кръщавката.
	— Не мисля, че трябва да обвиняваме Мопсър за така наречената лудост на баща ви.
	Изидор забеляза, че Симиън пак е стиснал зъби.
	— Отвсякъде са му пращали неверни сметки. Смятал с, че е обграден от престъпници, които му искат пари, и до известна степен наистина е било така.
	— Били са отчаяни.
	— Предполагам. — Той отново подравни листите. — Сега не мога да направя нищо друго, освен да платя тези сметки, дори и да са надути.
	— Най-важното е хората да се уверят, че сме почтени — каза Изидор. — Да покажем ясно, че ще плащаме сметките си честно и навреме.
	— Не съм убеден, че най-добрият начин да го постигнем е да дадем пари на крадец като Мопсър.
	— Той няма да успее да ви излъже — отбеляза Изидор. — Ако съдя по това, което ми казахте днес, вие сте в състояние да отброите всяка свещ, която ще изгорим в бъдеще.
	Ръцете му замръзнаха.
	— Това не звучи като комплимент.
	Изидор стана и заобиколи ъгъла на бюрото му. Протегна ръка и прокара пръст по гъстата му ненапудрена коса. Трябваше да признае, че така изглежда съблазнителна. Беше свикнала с мъже, чиито рамене бяха покрити с купчинки бял прах, а косата им беше втвърдена от помада, накъдрена или напудрена. Но косата на Симиън блестеше с блясъка на здравето, спускаше се по челото му на разрошени къдрици.
	Той погледна въпросително към нея и очите им се срещнаха. Пръстът й се плъзна от косата към силното му чело, по носа му, към устните.
	— Да ме разсеете ли се опитвате? — попита той с леко заинтересован глас.
	Изидор веднага седна на коляното му.
	— Това възможно ли е?
	— Да.
	— Значи се опитвам. — Тя обви врата му с ръце, но за нейно смущение той не я прегърна в отговор. Всъщност в очите му се четеше израз, който не беше…
	— Защо така осъдително? — попита Изидор. — Забранено ли е на съпруга да целува съпругата си, дори когато тя може да не му остане задълго съпруга?
	— Опитвах се да разбера дали виждам някаква повторяемост — каза той.
	Изидор въздъхна вътрешно. Той ухаеше на сливи — остро и чисто. Когато застанеше достатъчно близо до него, не можеше дори да си спомни как миришат тоалетните. Устните му бяха красиви, затова тя вдигна глава и ги докосна със своите.
	Той леко докосна устните й с уста, но после решително я бутна назад.
	Изидор усети как в гърдите й пламва болка. Сведе поглед към пода, докато се опитваше да измисли някакъв елегантен начин да слезе от скута му, без да изглежда обидена.
	— О, _проклятие!_ — изръмжа той. А после неочаквано я целуна — истинска целувка. Тя просто беше докоснала с устни неговите, но той не си направи труда да се занимава с нещо леко и закачливо. Целуна я така, както говореше: открито нападение, абсолютно директна, трогателно честна целувка. Целувка, която казваше: „Искам те.“
	Зъбите им се удариха, той изви врата си под различен ъгъл и тогава целувката му изведнъж каза: „Ти си моя. Моя си.“
	Изидор отметна глава назад, вкопчи се в него, остани целувката да затрепти през тялото й като блещукащи огнени искри. Притисна се по-близо до него. Знаеше, че това, което чувства, е просто страст. Добрата стара страст. Страстта, установи тя, я караше да трепери и да се разтапя отвътре. Караше я да забрави, че той проявява признаци, че е същият скъперник като баща си.
	Страстта накара ума й да кипне и единствената мисъл, която замаяно премина през главата й, беше нещо като безкрайно повторение на: „Не спирай!“
	Той, разбира се, спря.
	— През всички тези години се опитвах да избягвам целувките, защото хората ми казваха, че не водят до нищо добро — някак си успя да изрече Изидор, като се овладя. Постара се да запази тона си безгрижен, сякаш не полагаше огромни усилия гърбът й да остане изправен.
	Погледът му пламтеше като на някой хищник. Тя простена и опря чело на рамото му.
	— Не ми казвайте, че ще се извините.
	— За какво?
	— Задето ме целунахте. Изглеждате така, сякаш мислите, че сте извършили смъртен грях.
	— Не. — Но Изидор си помисли, че не звучи убедено.
	— Никога ли не губите контрол? — попита тя, ненадейно заинтересувана.
	— В какъв смисъл?
	Дори отговорите му бяха внимателни и обмислени.
	— Ругаете ли? — попита обнадеждено тя. — Споменавате ли напразно името Божие? Богохулствате ли?
	Той се замисли.
	Тя се замисли над факта, че на него му се налага да се замисля, и реши да се опита да спре да употребява любимия си епитет — _bastardo_. Макар че й напомняше за майка й, която беше добра католичка…
	— Понякога — отговори той накрая.
	— За какви случаи говорим? Когато ви е гонил някой лъв, или когато сте си ударили лакътя в касата на вратата?
	В тъмните му очи проблесна усмивка, която я развълнува така, както опера — италианец.
	— Когато ме е гонил лъв.
	Тя се усмихна леко.
	— Така си и помислих.
	Погледът му отново стана сериозен.
	— Ако човек е подготвен за всякакви случайности, няма нужда да реагира със страх или гняв, когато се изправи пред непознатото.
	— Защото няма непознато?
	— Точно така.
	— Значи никога няма да ми крещите?
	— Надявам се, че няма. Бих се срамувал, ако започна да крещя на съпругата си. Или на когото и да било от подчинените си.
	Веждите на Изидор се сбърчиха, а гръбнакът й се изправи сам.
	— На когото и да било от подчинените си? И един от тях е вашата съпруга?
	— В моето отношение към брака няма нищо необичайно, Изидор — каза той. — Не искам да проявявам неуважение. Доколкото ви опознах, смятам, че вие общувате по-добре с хората от мен, по-начетена сте от мен и сте по-великодушна от мен. Ако бяхте капитан на кораб, щях да съм горд да служа под ваша команда.
	Тя присви очи.
	— Но се притеснявам. — Той като че ли подбираше думите си много внимателно. — Лично аз не бих избрал да пръскам пари в магазина на Мопсър.
	Изидор се изправи и каза:
	— Освен че му платих за вълната, му дадох двайсет и седем гвинеи.
	За миг Симиън остана с отворена уста.
	Вие… какво?
	— Дадох му двайсет и седем гвинеи. Заради доставката на вълната.
	— Искате… искате да кажете полупенита, нали? Дали сте му… дали сте му _двайсет и седем гвинеи_?
	Тъй като самата тя крещеше много, Изидор открай време не вярваше на хората, които твърдяха, че никога не го правят. Тя рязко се обърна.
	— Вие направо го изревахте — отбеляза тя с известно задоволство.
	Симиън беше скочил от стола си, но успя да се овладее. Гласът му стана спокоен, но очите му пламтяха от гняв.
	— Знаете ли колко пари са двайсет и седем гвинеи?
	— Вие така и не се завърнахте, за да заживеете с мен като със своя съпруга — напомни му тя. — Затова, когато навърших деветнайсет, се заех с управлението на имението си.
	Симиън впери поглед в съпругата си.
	— Много се гордея с вас — каза той сковано.
	Това беше катастрофа, абсолютна катастрофа. Изидор беше самото въплъщение на сукуба — жена, която сломява решимостта и мъжеството на мъжа и го превръща в овесена каша.
	— Вие изобщо не се гордеете с мен! — кресна му тя. Ненадейно заприлича на италианка повече от обикновено.
	Той откъсна мислите си от тази посока. Какво значение имаше, че гласът й беше придобил дрезгава нотка, която го караше да потръпва като куче, дочуло гласа на господаря си. Точно това беше проблемът. А тя продължаваше да говори за зестрата си.
	Симиън дълбоко си пое въздух, овладя се, напомни си, че е само една малка песъчинка на брега на вечността.
	— Извинявам се, задето не се върнах и не се погрижих лично за зестрата ви — каза той.
	— Това не беше само зестрата ми! — изкрещя тя.
	— Повишавате глас.
	— Вие също! И наистина не беше само зестрата ми. Аз наследих имението на родителите си, кретен такъв!
	Кретен ли? — попита бавно той.
	— _Cretinof_* — потвърди тя. Очевидно напълно беше загубила контрол. Около косата й летяха мастиленочерни кичури и тя действително го сочеше с пръст, сякаш му беше гувернантка. — За какво си мислите, че говоря?
	[* Кретен (ит.). — Б.пр.]
	— За зестрата си — отговори той, насочвайки мисълта си в правилната посока.
	— Тринайсет лозя — осведоми го тя и направи крачка към него. — _Palazzo_ във Венеция, на Канале Гранде, къща в планините край Флоренция, която майка ми наследи от баща си — дук от рода Медичи, — и къща в Триест, която е принадлежала на моята прабаба по бащина линия.
	Симиън отвори уста, но тя направи още една крачка към него. Очите й пламтяха от ярост.
	— При мен работят общо над двеста _подчинени_. — В гласа й кънтеше унищожително презрение. — Нито един от тях не живее вкъщи, които вонят на изпражнения! Нито една от моите къщи не е заобиколена от пустеещи земи! Нито една от моите сметки не е неплатена! _Нито една!_
	Истината в думите й му подейства като удар.
	— Права сте.
	— Тези сметки трябва да бъдат изплатени като жест на добра воля и понеже на този етап не можете да установите със сигурност кой ви мами и кой не. И нека ви напомня, Симиън, че в този случай измамникът е баща ви: той е поръчвал стоки и услуги, без да плаща за тях.
	— Аз никога… — започна той и млъкна. — Никога не съм мислил по въпроса в такава светлина. Трябваше да се досетя, че майка ми не е в състояние да управлява това имение. Ако бях обръщал повече внимание на писмата от адвокатите си, навярно щях да разбера, че баща ми си е загубил ума.
	Гневът в погледа й се превърна в съчувствие. А той мразеше това. Всъщност мразеше самата нея. Поклони се.
	— Ако ме извините, имам ангажимент.
	Обърна се и излезе, без да чака тя да му разреши.
	Излезе право навън. Валеше, но въздухът ухаеше на сладко и силно. Птиците не обръщаха внимание на дъжда и продължаваха да пеят. Зад него един лакей едва не се изтърколи през вратата и изблея нещо за палтото му. Без да му обръща внимание, Симиън се отправи към запуснатите градини.
	Зад гърба си чу забързани крачки и се обърна, готов да изръмжи укор. Хънидю трябваше да се научи къде му е мястото.
	Но беше Изидор.
	Тя тичаше по пътеката след него, вдигнала във въздуха един абсурдно кокетен, розов, надиплен чадър. Косата й псе още беше разрошена и по раменете й подскачаха къдрички, докато се приближаваше към него: Той едва не слезе от пътеката, за да се скрие зад някой храст, но се спря.
	Тя се закова пред него. Той се стегна, но в очите й нямаше и капка съчувствие. Вместо това изглеждаше раздразнена.
	— Мисля, че трябва да създадем правило — каза тя.
	— Какво? — попита той. Усещаше устните си сковани. Чувстваше се леко смутен — нещо, което му се случваше често край нея. — Какво правило?
	— Да не излизаме и да не обръщаме гръб на другия насред някой спор. — Тя пъхна ръка в неговата и наклони чадъра си. Лицето й блестеше от дъжда. Една капка се изтърколи по бузата й.
	Симиън я избърса с пръст.
	— Съжалявам — каза Изидор.
	— И аз.
	— Предполагам, че сте се чувствали прекрасно в Африка, далеч оттук.
	Симиън въздъхна наум. Ако се съдеше по съчувствената нотка в гласа й, тя очевидно започваше да разбира причините, поради които беше избягал в Далечния изток в мига, в който навърши седемнайсет.
	— Аз не излизам в дъжда — каза той, макар че очевидно не беше вярно. — Аз съм практичен, внимателен и овладян човек.
	Тя се засмя и смехът й му хареса ужасяващо много.
	— Самата аз никога не излизам в дъжда и абсолютно никога не сядам на мокри пейки — каза тя и седна на една пейка от ковано желязо, която блестеше от вода. Вдигна поглед към него и се засмя, а той седна до нея.
	Сега дъждът едва ръмеше и се търкаляше по врата му по-неубедителен, но все така студен начин.
	— Когато майка ми умря — сподели Изидор, — започнах да изпитвам такъв страх, че не можех да дишам.
	Той спря да мисли колко му е студено на задника и хвана пръстите й. Тези пръсти бяха малки и топли.
	— Нощем лежах будна и си мислех, че дъхът ми изпълва цялата стая и не ми оставя въздух, който да вдишвам.
	Симиън си помисли дали да не изтъкне очевидното, — че в страха й няма никакъв смисъл, — но преглътна тази забележка. Изидор не беше човек, който обича да му изтъкват очевидното.
	— Кога изчезна това чувство? — попита той.
	— Накрая казах на леля си.
	— И тя успя да ви успокои?
	— Не. Не успя да ме убеди, че не съм права. — Той се обърна и видя, че тя му се усмихва. Устните й бяха меки и с цвят на рубин, като цвете на бреговете на река Ганг.
	— О! — измърмори безнадеждно той и изпадна в онова състояние на копнеж, което го завладяваше, когато се намираше край Изидор. Първата й оценка за душевното му здраве беше вярна. Беше чакал прекалено дълго да преспи с жена и сега си беше загубил ума.
	— Искам да кажа, че не ме бива много да си променям мнението — поясни Изидор. — Това, което се опитвам да ви кажа…
	— Как го преодоляхте? — попита неочаквано той. — Това случваше ли се, когато ви доведоха да живеете тук, в тази къща?
	Тя кимна.
	— Наистина бях малко полудяла. Лежах в леглото и затаявах дъх с надеждата да се запася достатъчно, за да не умра, преди да се е зазорило.
	Той пусна ръката й и я прегърна.
	— Изидор.
	Тя въздъхна и отпусна глава на рамото му. Той усети аромат на цветя и на онова друго нещо: есенцията на Изидор.
	— Какво каза леля ви?
	— Каза ми да пея. Каза, че пеенето всъщност създава въздух, че когато напълниш дробовете си и издишаш с песен, въздухът в стаята се разширява. — Тя погледна към него. — Няма ли да ми кажете, че тази идея е налудничава?
	Той я целуна по върха на носа — малък, прав нос. Много красив нос. Някакво усещане в тила му подсказа, че страстта към носа на една жена навярно е само началото на дълъг списък с безумия.
	— Не.
	Тя отново отпусна глава на рамото му и той я прегърна по-силно.
	— Не спирах да пея. Майка ви го приемаше особено тежко, когато пеех на масата. Но, разбирате ли, трябваше да пея, защото всеки път щом усетех стягане в гърдите, това означаваше, че в стаята няма достатъчно въздух. — Гласът й заглъхна. — Знам, че е налудничаво.
	— Аз не съм скърбил за баща си — каза Симиън. — Мисля, че дори не повярвах истински в смъртта му, не и преди да се върна тук и да заваря имението в това състояние.
	— Навярно сте му много ядосан — каза тя с прозаичен тон.
	— Ядосан съм на себе си — отговори Симиън. — Той очевидно си е загубил разсъдъка, а аз така и не се върнах у дома и не разбрах. Ако бях в Англия, щях да го осъзная. Щях да разбера.
	— Но нямаше да можете да направите нищо — каза Изидор. — Преди четири години видях баща ви в операта. Беше напълно нормален.
	— На външен вид може би — отвърна горчиво Симиън.
	— Както и в собствените си представи. Какво бихте могли да му кажете? „Татко, мисля, че си луд. Защо не почна да плащам аз сметките?“
	Симиън се замисли по въпроса. А после се сети колко му е студено на задника и дръпна Изидор да стане. Тя се извъртя и погледна към задните си части.
	— Мокра сте — каза той, а после направи нещо, което го шокира: сложи ръка направо върху влажните й поли. — И студена.
	Тя, разбира се, носеше фусти под полите си. Както и някакво приспособление, което държеше полите издути отстрани. Но те бяха целите мокри и се залепиха за кожата й. Той усети под ръката си закръглена, топла извивка.
	Простена, сложи и двете си ръце там и я привлече към себе си, като завладя устата й.
	— Какво… — започна тя, но той й отне думата: започна да я целува и не спря, преди тя да се озове притисната до него, обвила врата му с ръце.
	Той обаче не помръдна своите. Не мислеше, че може. Тя го целуваше и говореше едновременно. От време на време той различаваше кратки думи, името си, някоя фраза, някой тих стон. Пробва да гризне устната й и тя се притисна към него. Значи й харесваше!
	Ненадейно тя опря устни във врата му, започна да смуче и кръвта забушува в тялото му. Някъде отдалеч дочу стенанието, което се надигаше в гърлото му, но не му обърна внимание. Беше опиянен от сладката закръгленост под ръцете си. Виеше му се свят, а кръвта му кипеше. Можеше да я отведе у дома още сега. Можеше да я отведе в спалнята и да я хвърли на леглото. Тя беше негова съпруга, негова съпруга, негова.
	Тази дума му възвърна разсъдъка. Той с усилие разтвори пръстите си и остави роклята й да падне свободно. Тя измърмори нещо и го привлече още по-близо. Той изчака един миг и вдигна глава.
	Тя погледна към него. Очите й бяха замъглени от желание.
	— Мисля, че сте права — промълви той. — Чаках прекалено дълго.
	Тя го погледна и примигна.
	— Преди да легна с жена — уточни той.
	Ръцете й паднаха край хълбоците. По бузата й се изтърколи една дъждовна капка.
	— Защо го казвате?
	Той й отговори искрено:
	— Когато ви целувам, ми се струва, че губя разсъдъка си.
	Това й хареса. Безнадеждността в очите й изчезна, а онази трапчинка разцъфна на бузата й като небесен дар. Симиън искаше да целуне тази трапчинка, но се спря.
	— Може би това просто ви прави част от семейството? — подметна тя.
	Той беше зает да наблюдава устните й и не разбра какво му казва.
	— Когато пеех из цялата тази къща, както и през половината нощ, аз бях полудяла — поясни Изидор и на устните й трепна усмивка. — Когато баща ви е отказвал да плаща сметките, той е бил полудял.
	— А майка ми? — осведоми се Симиън и вдигна вежда.
	— Скръб — отговори Изидор. — Скръб. Тя не е полудяла, но почита паметта му така, както може.
	— Аха! — Тук имаше нещо важно, но Симиън не можеше да мисли за него точно сега, затова я улови за ръката и се обърна към къщата. По дългите й мигли трепкаха дъждовни капки. Той можеше да ги види — блестяха като натрошени диаманти.
	— И какво пеехте? — попита той отчаяно. Разбира се, че не можеше да спре тук, на пътеката, и да оближе миглите й! Започваше да си губи разсъдъка.
	— Каквото ми хрумнеше — отговори ведро Изидор. — Нали разбирате, не съм много музикална. Не бих искала да си мислите, че съм допринесла за цялостния чар на къщата.
	— По това време вече миришеше ли? — попита той ужасен.
	— О, не! — успокои го Изидор. — Съвсем не. Хънидю не каза ли, че са инсталирали тоалетните преди пет години? Това беше преди единайсет. Спомням си, че майка ви се дразнеше особено много, когато пеех една балада за някаква отчаяна дама, която скочила от скала, защото забременяла. Научих я от бавачката си, но майка ви смяташе, че е неделикатна.
	— Представям си — измърмори Симиън, леко ободрен.
	— Майка ви не мислеше, че съм истинска дама. И аз наистина не съм, Симиън. Все още пея на неподходящи места и в неподходящи моменти. Вие може и да не ругаете, но аз ругая. Приличам на майка си, а тя беше италианка с бурни страсти.
	— Знам. — Симиън знаеше, че навярно трябва да се възползва от мига, за да изтъкне, че Изидор не би желала да бъде със суховат, педантичен човек като него, че ще бъде по-щастлива с някой по-страстен. Но вместо това каза:
	— Много съжалявам за родителите ви, Изидор. — И отново я прегърна.
	Тя не каза нищо и двамата се запътиха към дома под падащия дъжд. Когато стигнаха до вдовишката къща, дъждът се бе превърнал в истински английски порой — от онези, които се леят косо.
	Хънидю ги посрещна на вратата на вдовишката къща и съобщи:
	— Преместихме среброто, всички дребни ценности и по-малките картини в Западната галерия, както и севърския порцелан.
	— Къде ги сложихте? — попита Симиън, докато гледаше как Изидор се отдалечава. Полите й бяха мокри и полепнали по задната част от краката й. Сега, когато знаеше какво е да я усеща в ръцете си, никога вече нямаше да бъде същият.
	— В западната плевня — отговори Хънидю. — Лакеите ще спят там, разбира се. Отпратих всички прислужнички за няколко дни. Готвачката ще бъде в селото, тъй като пекарката любезно ни позволи да използваме кухнята й.
	Изидор затвори вратата на спалнята и Симиън с усилие откъсна поглед от нея.
	— Майка ми?
	— Вдовстващата херцогиня отказва да напусне Ревълс Хаус. Освен това отказва да ни позволи да преместим скъпоценностите й; нищо в нейната стая не е докоснато.
	— Аз ще остана с нея, разбира се — въздъхна Симиън.
	— Възползвах се от възможността да изпратя всички мебели от господарската спалня в Лондон за обновяване — каза Хънидю, без да се смущава. — Вие и херцогинята трябва да останете тук, във вдовишката къща. Боя се, че ще бъдете настанени доста интимно.
	Симиън му отправи остър поглед, но лицето на Хънидю не трепна.
	— Сложете легло във всекидневната — каза той. — Надявам се, че ще успеете да ми намерите нещо, Хънидю?
	Съвсем ясно видя, че това искане не се хареса на иконома, но просто се отдалечи без нито дума повече. В деня, в който се уплашеше от собствения си иконом, щеше да знае, че наистина е достоен за съжаление.


>	Глава 24

	_Гор Хаус, Кенсингтън_
	_Лондонската резиденция на херцог Боумонт_
	_3 март 1784 г._
	Джема се взря с невиждащ поглед в огледалото над тоалетката си. После разтвори омачкания лист хартия и отново го прочете.
	Вътре пишеше същото, каквото и преди минута.
	Негова светлост херцог Боумонт изпращаше поздрави на херцогинята и се извиняваше за това, че бележката е написана от секретаря му, но днес нямаше възможност да й напише нищо. За съжаление утрешният ден се очертаваше също толкова напрегнат. Много съжаления и т.н. Подпис: господин Кънингам, секретарят на Елайджа.
	Елайджа никога не беше правил подобно нещо, никога не й беше писал чрез секретаря си, докато живееха в една и съща къща. Предадоха й бележката заедно с едно писмо от снаха й и покана за вечеря от лейди Касълмейн, сякаш съпругът й беше най-обикновен познат.
	Той се беше отдръпнал от нея. Елайджа се беше оттеглил обратно в кабинета си в сградите на Адвокатската колегия.
	Очевидно я беше разбрал погрешно.
	Беше мъчение да не го вижда. Тъкмо се беше върнала от закуска, на която Елайджа не дойде. А бе подлудила камериерката си с изпробване на две рокли за закуска, преди да избере подходящата, за да влезе в трапезарията възможно най-свежа и елегантна.
	Само за да чуе от иконома, че Негова светлост е решил да не закусва. Естествено престори се, че й е все едно.
	Имаше ли нещо по-унизително от това да живееш под погледа на прислужници, които са едновременно наблюдателни и интелигентни? Понякога Джема имаше чувството, че е актриса в пиеса, а й се струваше, че е загубила способността си да се преструва. Брижит, нейната камериерка, със сигурност подозираше. Икономът Фоул също, по всяка вероятност.
	Беше толкова унизително да въздиша по съпруга си! Да се заслепява от погледа му и вниманието му до мига, в който той неочаквано я лиши от тях.
	Може би Елайджа имаше уговорка с любовницата си. Джема си го каза просто за да провери колко силна ще е болката. Но днес тя вярваше във версията за любовница също толкова, колкото и в самото начало на брака им. Навремето никога не би могла да си помисли, че Елайджа има любовница. Просто не можеше да си представи, че той става от нейното легло само за да приеме онази жена в кабинета си по пладне.
	Дори и сега…
	Дори и сега не можеше да го повярва.
	Джема впери невиждащ поглед в чашата си. Да не би да смяташе, че е прекалено красива, за да я пренебрегнат? Единственият човек, който я беше пренебрегнал, тъй да се каже, бе собственият й съпруг. Може би най-правилно би било да каже, че единственият човек, който някога бе проявявал безразличие, беше собственият й съпруг.
	За миг пред очите й се появи образът на Вилиърс. Отмъщението се намираше само на една крачка от нея. Нямаше нужда да гледа как съпругът й ще предпочете Камарата на лордовете пред нейната компания със същия интерес, с който би предпочел партия билярд пред партия макао. Можеше да се обърне към Вилиърс. Цял Лондон щеше да разбере само часове след като двамата се появяха някъде заедно.
	Елайджа щеше да бъде унизен и така му се падаше.
	Но още докато си го представяше, знаеше, че не може — или няма — да го направи. Вилиърс не беше пионка, а мъж. Опасен мъж: красив, духовит мъж, в когото една жена лесно можеше да се влюби. Точно в това се състоеше опасността: във факта, че можеше да се влюби в него.
	Това наистина щеше да означава край на брака й.
	По някакъв начин в нейните представи този край така и не беше настъпил, дори когато избяга във Франция и Елайджа не я последва, дори първия път, когато се озова в леглото с друг мъж. Дори когато се самоизтезаваше, като си спомняше потвърждението на Елайджа, че обича любовницата си.
	Той нито веднъж не каза, че обича _нея_, Джема, съпругата си. Това със сигурност бе достатъчно за края на един брак, нали?
	През годините, в които живя във Франция без него, невидимите връзки изтъняха. Спомените и приключенията й с други мъже ги отслабиха.
	Но те така и не се скъсаха.
	И сега всички тези спомени бяха ярки и свежи в ума й: сватбата им, когато тя почти не го познаваше, но сърцето й се изпълни с възторг, щом го видя да я чака в катедралата „Сейнт Пол“. Първата им брачна нощ, когато тя беше толкова непохватна, а той така внимателен, макар и (както си мислеше сега, от дистанцията на времето) _доста_ резервиран. Но, разбира се, той беше влюбен в друга жена. И все пак.
	Бракът с някого създаваше навик на ума, начин на мислене и говорене. Някаква дълбока интимност, която оцеляваше дори след удари като този, който беше понесъл техният брак.
	Нещо, което можеше да се нарече любов.
	Странна, неуловима, незаслужена. Джема не беше направила нищо, за да заслужи любовта му, и предпочиташе да мисли, че той не й я бе дал. В последно време си мислеше, че вижда в очите му нещо нежно, почти копнеж, но…
	Но по някакъв начин тя беше изляла любовта си тогава, в началото на брака им, и не можеше да си я вземе, колкото и да се опитваше.
	Колкото и той да я отблъскваше.
	Може би… може би правеше от мухата слон. Елайджа работеше прекалено много. Открай време се преработваше — затова миналата година припадна в Камарата на лордовете. От преработване и безсъние.
	Може би трябваше да му напомни, че животът не е само работа. Би могла.
	Но от мисълта да отиде в кабинета му й прилошаваше. Спомняше си как изглеждаше косата на любовницата му, разпиляна над ръба на писалището му. Той със сигурност го беше запазил — голямо, солидно дъбово писалище, което издържаше без усилие тежестта на една яка жена.
	Когато Джема влезе, то изобщо не скърцаше, макар че Елайджа със сигурност нахлуваше в жената със сила.
	Всичко това беше останало толкова далеч в миналото, а все пак беше толкова близо, че можеше да го докосне.
	Не можеше да отиде в кабинета му. Ами ако отидеше и видеше някаква следа от сегашната му любовница, ако имаше такава?
	Или й беше казал, че в последно време няма любовница?
	Дори не можеше да си спомни. Такава важна подробност, а я беше забравила!
	Джема стана. Писмата се разпиляха по килима. Каза си, че не е жена, която седи и кърши ръце. Беше жена, която…
	Която отива и _взема_ някой мъж, стига да пожелае.
	Вече не беше наивно момиченце. Ако искаше да види съпруга си, значи щеше да го види. И, разбира се, щеше да накара писарите да му съобщят за пристигането й, така че ако Елайджа се забавлява с някоя жена, да може да я избута през задния вход.
	За да го посети, й трябваше извинение. Напразно се опита да измисли нещо важно. Защо би могла да се отбие в кабинета му? Защо една съпруга би се отбила при съпруга си? Само за да съобщи, че в някакви планове за близкото бъдеще е настъпила промяна. Ако, например, ненадейно беше решила да напусне Лондон и да отиде за няколко дни в провинцията. Можеше да отиде в провинциалната им къща и да провери как върви обновяването на Северното крило.
	Ненадейно погледът й беше привлечен от едно писмо на пода и я осени прозрение: знаеше къде ще отиде. Снаха й, скъпата Робърта, й беше написала писмо, пълно със забавни, леко съжалителни подробности за баща й, който се канеше да се ожени за жена, с която се беше запознал на Вартоломеевия панаир. Това беше достатъчно лошо само по себе си, но към него се добавяше фактът, че младоженката, както пишеше Робърта, си изкарвала прехраната, като си закачала рибя опашка и говорела в стихотворна форма — а бащата на Робърта беше маркиз.
	Разбира се, Джема трябваше да се отбие в кабинета на Елайджа и да му съобщи, че маркиз Уортън и Малмсбъри е отдал сърцето си на русалка и че самата тя смята да посети Робърта и да види лично русалката. Може би щеше да принуди Елайджа да я заведе на обяд или на езда в парка. Погледна през прозореца и видя, че ръми.
	Езда в дъжда.
	Тя, Джема, нямаше да напусне Лондон, преди да е получила още една целувка.
	Това беше тъжната истина.
	За последните девет години съпругът й я беше целунал два пъти — и двата пъти неотдавна. А тя го беше целунала веднъж. Като някоя просякиня се вкопчваше в спомена за тези целувки.
	Това беше. Решено. Щеше да нареди на Брижит да стегне багаж за кратко пътуване, а междувременно щеше да отиде в кабинета на Елайджа. Ако го нямаше, щеше да почака. И когато той най-накрая пристигнеше, щеше да го целуне за довиждане.
	В усмивката на устните й трептеше радост, която я изнерви, щом зърна отражението си в огледалото.
	Кога се беше случило всичко това?
	Кога…
	Тя се извърна настрани. Човешкото сърце нямаше обяснение — покойната й майка постоянно го повтаряше.


>	Глава 25

	_Вдовишката къща_
	_3 март 1784 г._
	Продължаваше да вали.
	Изидор седеше до прозореца и наблюдаваше как дъждът се плъзга по бодлите на розовия храст. Можеше да живее и без да е херцогиня. Ако трябваше да е честна, това щеше да я измъчва. Вярно, години наред беше мислила за себе си като за херцогиня, все едно дали се представяше като лейди Дел’Фино, или не.
	Но в крайна сметка какво означаваше да бъде херцогиня?
	Това беше само титла. Симиън просто беше единственият мъж, към когото си бе позволила да изпита желание. Навярно имаше стотици привлекателни мъже, които я чакаха да ги открие. Можеше да възложи на адвоката да разплете нишките на брака им, после да отиде в Лондон и да започне да флиртува с всеки мъж, когото срещне.
	Чувстваше се тъжна като дъждовните капки.
	Когато Лусил се появи, развълнувана от изпразването на къщата, Изидор започна мълчаливо да се облича. Защо трябваше да съблазнява Симиън? Това навярно беше възможно най-лошата основа за един брак. По всяка вероятност по-късно той щеше да я обвини за това — да я сметне за някоя Йезавел, която го е подмамила в нежелан от него брак.
	Тя отхвърли прелестната рокля, предложена от камериерката, и посочи към една в синьо-черно, избродирана с къпинови клонки. Беше скромна и подходяща. Изидор я обличаше за църква.
	Когато излезе от стаята, Козуей вече седеше зад бюрото във всекидневната с подредени на куп документи пред себе си. Изидор усети прилив на раздразнение — задето беше толкова красив, така овладян, толкова невлюбен в нея.
	Той, разбира се, нямаше вина за това.
	— Ако ме извините за натрапването — каза той и стана, — помислих си, че може да закусим заедно. Разбрах, че Стражата на мъртъвците е влязла в ямата и е започнала с изриването. Хънидю помоли да си сервираме сами, защото е накарал цялата прислуга да пази среброто — поне онези прислужници, които не са осъдени да пазят части от къщата.
	— Мили Боже! — промълви Изидор и седна, преди той да издърпа стола й. — Ще платим ли допълнителна надница за претърпените неудобства на онези, които са принудени да вдишват миризмата?
	— Чудесно предложение.
	Тя взе една кифличка и я намаза много внимателно. Двамата можеха да бъдат приятели. Нямаше причина да изпитва меланхолия. Пред нея лежеше цял свят от мъже.
	— Какво трябва да свършите днес?
	— Оставих най-трудните писма за накрая — отговори Симиън.
	— В какъв смисъл трудни? Исканията им неоснователни ли ви се виждат?
	— Не. Приех съвета ви и платих всички, за които имах съмнения.
	Тя остави кифличката в чинията си и почувства как усмивката й става по-широка.
	— Много великодушно от ваша страна, като се има предвид колко се боите да не ви измамят.
	— Не го направих от великодушие — осведоми я Симиън. — Всъщност не мисля, че това е проява на особена доброта.
	Изидор не можа да измисли какво да каже, затова отхапа от кифличката.
	— Обичам да пазя своето — продължи той.
	„Аз бях ваша“ — помисли си тя с известна горчивина.
	— Това са писма, които загатват за други простъпки — каза Симиън.
	— От какъв характер? — попита Изидор с жив интерес.
	Симиън стана, извади от купа лист тъмна хартия за писма и й го подаде. Писмото беше написано с наклонен, елегантен почерк и от него все още се излъчваше слабото ухание на рози. Не беше дълго, макар че горчивината правеше фразите саркастични и изразителни.
	Изидор вдигна глава.
	— Любовницата на баща ви, предполагам?
	— Една от тях.
	— Една ли? Колко са?
	— Има четири такива писма. И още пет или шест, които не са толкова умолителни.
	— Пет или шест! Това прави…
	— Поне десет жени — потвърди Симиън с равен тон.
	Изидор прехапа долната си устна.
	— Доколкото разбирам, това е обичайна практика. Десет може да изглеждат много, но баща ви беше възрастен човек и.
	— Всичките десет писма са от последните му шест години.
	— Ами… — промълви Изидор, мислейки трескаво, — Той определено е бил _енергичен_.
	Симиън стисна зъби. Очевидно енергичността на баща му никак не му допадаше.
	— Поне майка ви не знае — продължи Изидор, опитвайки се да намери нещо положително в цялата история.
	— Всъщност знае.
	— Откъде знаете?
	Вместо отговор той стана, взе още един лист хартия и й го подаде. Това писмо не беше толкова горчиво: то печално настояваше херцогът да изпълни поне някои от обещанията, които е дал — за малка къщичка, отбелязваше авторката, както и за издръжка след края на връзката. В самия край с тънкия почерк на херцогинята бе нанесена бележка, отбелязваща плащане на четиристотин лири.
	— Четиристотин лири! — възкликна Изидор. — Поне _тя_ си е получила къщичката.
	— Да. — Гласът му беше толкова непреклонен и изпълнен с ярост, че Изидор отново млъкна. — Вашият баща имаше ли любовница? — попита той най-накрая.
	— Не мисля. Майка ми… — и тя млъкна.
	— Какво?
	— Щеше да го убие — каза тя накрая. — Вие казахте, че съм притеснително емоционална, Симиън. Наследила съм го от майка си. Тя имаше ужасен темперамент и от време на време изпадаше в ярост и започваше да крещи. — Този спомен я накара да се усмихне.
	Симиън изглеждаше ужасен.
	— Отначало баща ми възразяваше — продължи Изидор, — но накрая започваше да се смее. Тогава и тя се разсмиваше и това беше краят.
	— Струва ми се, че съм се завърнал при семейство, което никога не съм познавал — каза Симиън. — Изобщо не подозирах, че баща ми плува в море от измами и ощетява всички, от занаятчиите до любовниците си. Боя се, че всеки момент ще ми поискат изплащане на дългове от комар.
	— Той комарджия ли беше?
	— Нямам представа. До момента никой не се е обърнал към мен във връзка с неплатени дългове от комар. Но явно изобщо не съм го познавал.
	— Може би никой не е в състояние да разбере истински някого — промълви колебливо Изидор.
	Симиън остави ножа и вилицата и те рязко издрънчаха.
	— Аз съм човек със самообладание и навици, Изидор. Не обичам хаоса.
	— Знам — съгласи се тя. В този миг меланхолията й се стори почти приятна.
	— Ненавиждам — наистина ненавиждам — това усещане, че във всеки един момент може да изплуват неприятни истини за семейството ми. Като дете не бях от наблюдателните и не забелязвах почти нищо, освен споровете на родителите си. Но дори и на тях почти не обръщах внимание. Бях изцяло завладян от мечтите си да пътувам.
	Тази мисъл я накара да се усмихне.
	— Още от съвсем малък?
	— Напуснах страната веднага щом станах достатъчно голям. Баща ми мислеше, че ще пътувам една година. Аз знаех, че ще бъде много повече, макар че не го подчертах. Но щях да се върна, ако знаех, че семейството се разпада.
	— Колко сте се променили! — отбеляза Изидор. — Някога сте копнеели за приключения, а сега като че ли искате тихия живот, който тогава сте презирали.
	— Има и такова нещо като прекалено много приключения — подметна сухо той. — Почти убит от нужник — това е много добър пример за приключение, погледнато отблизо.
	— След като платите сметките, няма да има хаос, който да ви притеснява — успокои го Изидор и продължи, защото трябваше да го изрече: — Много мислих за вашето нежелание да се ожените за мен, Симиън, и мисля, че първоначалният ви инстинкт е бил правилен. Аз не съм подходяща съпруга за вас. Адвокатът беше ясен, че можем да прекратим брака си, и смятам, че трябва да го сторим.
	Той беше взел ножа си, но го остави много внимателно. Изглежда, нямаше желание да говори, затова тя продължи:
	— Ще бъдете много по-щастлив с някоя като вас — някоя овладяна и организирана жена. Аз не съм особено овладяна, Симиън. А вие дори не сте виждали най-лошата ми страна. В дългосрочен план постоянно ще ви смущавам.
	— Започвам да се съмнявам в представата си за брака — каза той, но гласът му беше скован.
	— Знам, че е така — настоя Изидор и бутна настрани чинията си. — С вас станахме приятели, не мислите ли? Може би защото и двамата нямаме опит. Но вие нарекохте страстта временно чувство и съм сигурна, че сте прав. Никога преди не съм си позволявала да изпитвам нещо подобно.
	— Много се надявам!
	— Защо? — попита тя. — Нима не предпочитате да _бях_ и изпитала страст и да се бях овладяла? Всъщност няма значение — отговори си тя сама. — Мисля, че ще се чувствате много по-непринудено с жена, която е овладяна като вас.
	— Звучи така, сякаш ми предлагате лична секретарка — отбеляза Симиън.
	— Съвсем не! — възрази Изидор. Темата започваше да я увлича. — Ще ви намерим някое мило момиче.
	— Хрисимо?
	— Тази дума звучи толкова непривлекателно! Може би не точно хрисимо, но вие наистина ще се чувствате по-непринудено с по-покорна жена. Аз не съм покорна, Симиън. Ни най-малко. Години наред съм живяла така, както искам. Преди не си давах сметка за това, но се боя, че съм станала мъжкарана.
	Той ахна, но тя забеляза веселата искрица в очите му.
	— Не!
	— Смейте се колкото искате! — отсече тя. — Всъщност сте благодарен, че го казвам, и не се преструвайте, че не е така. Както казах, ще ви намерим някое пленително английско момиче, за което самообладанието и благоразумието са втора природа.
	— Като майка ми?
	— Майка ви ли? — повтори тя и загуби нишката на разговора.
	Той я погледна замислено.
	— Майка ми е усвоила уроците на баща ми толкова добре, че е продължила налудничавия му метод за плащане на сметките години след смъртта му. Единствената следа от бунт, която открих, е, че е платила толкова щедро на любовницата му. Ако можеше да разбере, той щеше да бъде ужасно недоволен. Но това само по себе си говори за известна липса на страст, не сте ли съгласна? Трудно ми е да повярвам, че не е знаела за съществуването на всички тези жени.
	Изидор наистина не знаеше какво да мисли за майката на Симиън.
	— Вие не харесвате страстта — напомни му тя. — Тя ви притеснява. Майка ви навярно изпитва същото. Все пак, ако съпругът е решил да кръшка, какво може да направи съпругата?
	— Вие какво бихте направили, ако аз си намеря любовница?
	Изидор дори нямаше нужда да мисли.
	— Ще ви убия — отговори тя и се усмихна, за да посмекчи остротата на думите си. — Ето, нали виждате, Симиън? Аз ще бъда ужасно смущаваща съпруга.
	— Не възнамерявам да си търся любовница, или любовници — осведоми я Симиън.
	— Това е достойно за възхищение. Сигурна съм, че така съпругата ви ще бъде много по-щастлива.
	— Става ми лошо, като си представя как вие ми избирате съпруга.
	— Разбира се — увери го Изидор с ведър тон, — аз изобщо не възнамерявам да се намесвам.
	За миг настъпи тишина, затова тя добави:
	— Естествено самата аз ще си търся съпруг, така че няма да имам време да ви намеря подходящата млада дама. И двамата ще трябва да се справим сами с тази задача.
	— Няма ли да ви е неприятно, ако спрете да бъдете херцогиня?
	— О, не! — увери го нехайно тя. — За мен титлите нямат особено значение.
	— Ако помислите, може да решите другояче.
	— Ако се окаже така, просто ще се помъча да си хвана някой херцог — успокои го Изидор. — Херцог Вилиърс е изненадващо привлекателен. Двамата отидохме с моята приятелка Хариет на увеселението на лорд Стрейндж. Не подозирах, че Вилиърс е толкова духовит.
	— Проблемът не е у вас, Изидор, а у мен.
	— И преди сте го казвали — отвърна Изидор раздразнено. — Напълно разбирам, че ме смятате за жена, която създава прекалено много тревоги. Приех го. Всъщност, както току-що ви казах, реших, че съм съгласна с вас. Ами ако аз искам да имам съпруг, който да проявява страстен интерес към _мен_?
	Той я измери с непроницаем поглед.
	— Да, тогава какво?
	— Не искам съпруг, който да е винаги спокоен и организиран — осветли го тя. — Баща ми изпитваше дълбока любов към майка ми.
	— Сигурен съм, че е било така.
	— Той никога не би си намерил любовница — не от страх, че майка ми ще му се разкрещи, а защото двамата бяха партньори. Изправяха се заедно срещу света. Дори когато… — за миг гърлото й се стегна, но тя все пак го изрече, — дори когато не можех да го понеса, бях доволна, че умряха заедно. Просто не можех да си представя единия без другия.
	— Били са късметлии.
	— Вие нямаше да мислите така — каза тя. — Те често се караха. Понякога надвиваше майка ми, а друг път — баща ми. Мисля, че като цяло майка ми надвиваше по-често. Помня как ги заварвах да се целуват. И си спомням как майка ми ме изпращаше в детската стая и завличаше баща ми и те да дремнат.
	Устните на Симиън се извиха в усмивка.
	— Години наред си мислих, че всички големи спят следобед. За разлика от мен, баща ми не възразяваше.
	— Сигурно.
	— Искам да получа това, което имаха родителите ми. По някакъв странен начин съм благодарна, че не се върнахте у дома веднага щом навърших шестнайсет. Постоянно си повтарях, че искам просто приемлив брак. Но сега разбирам, че съм била готова да ви приема всякакъв, стига да склоните да се върнете от пустинята, защото всъщност нямах избор.
	Тя стана, направи бърза крачка към камината, обърна се и го погледна.
	— Трябва да ви благодаря, Симиън. Никога не съм помисляла, че имам избор, затова не си позволявах да мисля какво искам аз от брака си.
	— И какво искате?
	Той се беше изправил веднага след нея. Гласът му звучеше малко странно — доста задавено, затова тя погледна към него. Той обаче изглеждаше абсолютно същият: безстрастният, спокоен Симиън. Поне беше достатъчно учтив да не избухне в шумно, открито ликуване веднага щом чу думите й.
	— Искам да бъда харесвана — каза му тя. С всеки изминал миг се чувстваше все по-добре. — Мисля, че бих желала да се влюбя. О, и искам да бъда ухажвана. Знаете ли, много мъже са се опитвали.
	— Не се съмнявам. — Изражението му наистина беше малко недоволно.
	— Цветя и тем подобни — продължи Изидор. — Понякога дори бижута, когато мъжете още не бяха разбрали какъв човек съм. Бих искала да имам брак, в който… — Тя млъкна. — Как мислите, дали е прекалено много да се надявам, че съпругът ми винаги ще се вслушва в мнението ми?
	— Да.
	Тя сбърчи нос.
	— Значи през повечето време. И бих искала да преживея цялата страст, която вие не желаете. Не желая да водя тих, сдържан живот. Бих искала да преживея приключения. — Всъщност започваше да изпитва радост само при мисълта за това.
	Ненадейно той се озова точно пред нея. Движеше се като някакъв хищник, но пък като че ли не знаеше какво точно иска да каже.
	— Симиън? — попита тя.
	Той не я целуна, макар че от погледа му коленете й омекнаха.
	— Просто искам да знаете, че ви харесвам, Изидор.
	Тя не можа да измисли отговор.


>	Глава 26

	_Грейс Ин, №4_
	_Кабинетът на херцог Боумонт_
	_3 март 1784 г._
	_Следобед на същия ден_
	Когато пристигна в кабинета на Елайджа в сградите на Адвокатските сдружения, Джема беше сигурна, че изглежда възхитително. Тоест, беше толкова сигурна, колкото можеше да бъде жена, току-що прекарала три часа в обличането на рокля от кехлибарена коприна, бродирана с клонки с бели цветя. Обувките й бяха поръбени с тъмнозлатист ширит и увенчани с катарама със скъпоценни камъни. Косата й беше леко вдигната и напудрена, украсена с бижута, които подхождаха на скъпоценните камъни на обувките.
	Елайджа най-вероятно нямаше да забележи подробностите, но една жена се чувства по-уверена, когато е идеално издокарана от главата до петите.
	Когато за пръв път отиде в работните стаи на Елайджа, скоро след като се ожениха, беше пладне и вътре нямаше никого. Джема прекоси поредица от стаи с ламперия от тъмно дърво и портрети на сериозни тантурести мъже, докато накрая се озова в светая светих на Елайджа. Този следобед сцената, която я посрещна, беше съвсем различна. Тя отвори вратата към преддверието и видя, че е пълно с мъже, които си крещят.
	Настъпи кратка тишина, докато те обръщаха глава и я поглеждаха, а после отново изригна шум. Джема обаче забеляза как един нервен чиновник хвърля поглед към нея и се втурва към вътрешните стаи, затова остана на мястото си.
	Пред нея стояха двама видни лондонски търговци, или поне Джема предположи така, съдейки по облеклото им. Те спореха с трети мъж — със сигурност правителствен чиновник — за нещо, което наричаха „гнездото на заразата“. Преди Джема да разбере къде може да се намира това гнездо, се появи личният секретар на Елайджа с измъчен вид.
	Господин Кънингам си проправи път през групичките джентълмени и в мига, в който стигна до нея, подхвана извинителна реч.
	— Всичко е наред — успокои го Джема. — Струва ми се много интересно.
	— Днес е сряда, Ваша светлост — каза той, докато я водеше към стаята, от която беше дошъл. — Боя се, че в сряда винаги цари безредие. Е, всъщност и във вторник. И…
	— И във всички други дни — допълни Джема. — Кои са тези господа?
	— Молители — отговори той. — Може би ви е известно, че в Източноиндийската компания работят много хора, чиято единствена задача е да съобщават на членовете на парламента какво компанията би искала да се направи. В работните стаи на Негова светлост винаги е пълно с такива хора, които се надяват да говорят с него. В последно време има ужасно много хора, които предлагат всевъзможни решения за настоящата вълна от смазващи грабежи.
	— Четох за това — каза Джема. — Но какво, за бога, може да предложи Боумонт на горките ограбени хора?
	— О, ние не се безпокоим за жертвите — осведоми я господин Кънингам. — В момента правителството се чуди какво да прави с престъпниците, след като ги заловят. Навремето ги пращахме в колониите, но след войната с Америка вече е невъзможно.
	— Разбира се — съгласи се Джема. — Това е все едно ловецът на плъхове ненадейно да напусне града. Няма кой да се справи с плъховете.
	— Опитахме се да ги заселим в Западна Африка, но не се получи — каза господин Кънингам, докато си проправяше _път_ през второ помещение, също толкова, ако не и по-претъпкано с мъже. — Имаме цял куп престъпници, пратени на затворническите кораби — извадени от обръщение военни кораби на котва в Темза, можете ли да повярвате?
	— Предполагам, че всеки ден се опитват да избягат — каза Джема. Двамата влязоха в трета стая, пълна с молители, които оживено си бъбреха. — Господин Кънингам, има ли някое по-удобно време да посетя съпруга си?
	— О, не, така е от сутрин до вечер — отговори господин Кънингам през рамо.
	— Божичко! Не съм идвала от години, но изобщо не подозирах…
	— Благодарение на факта, че се радва на благоразположението на господин Пит, но също така и на уважението на господин Фокс, Негова светлост често се озовава в незавидната ситуация на посредник в постигането на компромиси.
	Най-накрая стигнаха до стая, в която имаше само няколко слаби като тръстика мъже, които забързано пишеха нещо.
	— Ако дойдете насам, Ваша светлост — каза господин Кънингам, — херцогът ще се радва да ви приеме в личния си кабинет.
	Джема мина през вратата, а господин Кънингам изчезна нанякъде.
	Кабинетът на Елайджа беше красиво обзаведен, с камина в стил рококо, точно от тези, на които Джема най-много се възхищаваше, с няколко изящни стола пред нея. Съпругът й вече беше станал, беше заобиколил бюрото си и се приближаваше към нея. Но Джема видя хладната резервираност в очите му и сърцето й се сви.
	— Трябва да поговорим — каза тя. — Съжалявам, че те притеснявам в момент, в който толкова много хора напират да им отделиш от времето си. — През затворената врата едва-едва се чуваше ехото от гръмогласни разговори.
	— Заповядай — каза Елайджа и я поведе към малък диван.
	Тя вдигна вежда.
	— Черешов туил? Много хубаво.
	Приличаше досущ на столовете в нейния салон в Париж.
	— Възхитих им се, когато ги видях в твоята къща — каза той простичко. И добави: — Караха ме да мисля за теб.
	Джема не знаеше как да изтълкува това. Наистина ли искаше съпругът й да я помни заради два стола? Той седна не до нея, а отсреща.
	— Получих забавно писмо от Робърта. Баща й ще се жени за своята русалка — каза тя. — Не мога да устоя на изкушението да я посетя и лично да се запозная с русалката. Мислех да тръгна днес следобед или най-късно утре. Това исках да ти кажа.
	— Много мило от твоя страна да ми го съобщиш лично — каза той. — Русалка. Много бих искал да срещна русалка.
	— Тази сутрин се надявах да се видим.
	Тези думи бяха прекалено откровени, но просто изскочиха от устата й.
	За миг той не каза нищо.
	— Аз съм…
	— Знам, че си зает — прекъсна го тя. — Прекалено отдавна сме женени, за да се лъжем, Елайджа.
	— Според мен колкото по-дълъг е един брак, толкова повече неистини се натрупват.
	Само като зърна усмивката му, сърцето й подскочи и това й беше ужасно неприятно.
	— Бих предпочела да е обратното. Помислих си, че може да си ми изпратил онази бележка, защото си възприел погрешно последните думи, които ти казах.
	Очевидно съпругът й беше майстор в изкуството на мълчанието.
	— Казах ти, че не желая да играя последната партия в състезанието си с херцог Вилиърс — уточни Джема и затаи дъх.
	Изражението на Елайджа не се промени и тя сведе поглед към облечените си в ръкавици ръце. Като истинска глупачка навярно просто си беше въобразила, че това е причината. Ето, с колко молители си имаше работа той! Наистина не можеше да се прибере у дома, защото беше зает. Тя _беше_ глупачка. Сърцето й биеше в ритъм с укорите, с които не спираше да се обсипва.
	Той прочисти гърло.
	— Мога ли да седна до теб, херцогиньо?
	Джема почувства как устните й се извиват в усмивка — толкова нежен беше тонът му.
	— Да — отговори тя задъхано и добави: — Херцоже.
	— Мислех, че искаш да сложиш край на _нашата_ последна партия — каза той и седна до нея.
	Тя свали ръкавиците си, протегна ръка и го докосна по бузата.
	— Пак изглеждаш уморен, Елайджа.
	— Значи не е била _нашата_ последна партия? — попита той с онази учтива настоятелност, която най-вероятно му беше помогнала да се изкачи до върха на правителството.
	— Имах предвид партията с Вилиърс — потвърди Джема. — Смятам да се предам, без да играя третата партия.
	— Той няма да го приеме добре.
	Джема се засмя.
	— Съжаление към съперника си ли изпитваш?
	— На Лиополд открай време не му върви в любовта.
	— Ще играя с него други партии — каза Джема, — но не и със завързани очи. И не в леглото.
	Устните му леко докоснаха нейните — едва доловимо, но този допир накара Джема да потръпне. Това, което я трогна, не беше чувствеността, а привързаността, която издаваше този жест. Миналото им беше изпълнено с толкова много гняв.
	— И аз трябва да напусна Лондон. Пит свика събрание в къщата си в провинцията, тъй като парламентът е във великденска почивка и няма да работи няколко седмици.
	Съжалението в погледа му беше дълбоко и неподправено.
	— Колко дълго? — попита тя и се запита дали е възможно една брачна двойка да изпитва същото въодушевление като двама млади влюбени.
	— Ще му кажа, че трябва да се върна за фестивала на краля — отговори Елайджа и отново я целуна. Но това не беше целувката, която искаше Джема, затова тя обви ръка около неговата и го привлече надолу към себе си. Той ухаеше на Елайджа. Вкусът му беше… о, това беше вкус на сложен характер, власт и нещо, което ужасно й напомняше на.
	Но тази мисъл се стопи в мига, в който устните му се раздвижиха над нейните, властно, заповеднически. Чувството на радостно посрещане беше толкова силно, че Джема усети как в очите й напират сълзи.
	Той не я докосна по никакъв начин. Нейните ръце не се плъзнаха по раменете му и не разместиха перуката му. Двамата само се докоснаха по този най-близък, най-интимен от всички начини.
	Продължаваха да се целуват, когато някой силно почука на вратата и господин Кънингам подаде глава в кабинета. Джема видя как на лицето му се изписва огромна изненада. Разбира се, господин Кънингам навярно знаеше за разпадането на брака й повече от самата нея.
	Елайджа обаче дори не се обърна.
	— Какво има, Рансъм? — попита той, без да откъсва поглед от нея. На устните му играеше странна, крива, лека усмивка.
	— Още едно бягство от затворническия кораб, който е на котва в Темза, близо до моста Блекфрайърс — отговори Кънингъм и се отдръпна от вратата.
	— Казах им, че е ужасна идея да ги държат там — измърмори Елайджа.
	— Да държат престъпници на военни кораби? Или да държат тези кораби в Темза?
	— Значи знаеш за това? Ти не спираш да ме изненадваш, Джема — каза той и отново наведе глава.
	— Когато се прибереш, вече ще съм заминала — каза тя след известно време, задъхана, щастлива и уплашена едновременно.
	— Не трябва да те пускам да ходиш никъде — каза той.
	Струваше й се, че приглушеният шум във външните стаи става все по-силен с всяка изминала секунда.
	— Ще искат да направя обръщение пред Камарата и да дам предложение какво да предприемем — измърмори той и отново обхвана лицето й с длани.
	— Какво ще кажеш? — успя някак да попита тя.
	— Аз винаги… — прокара той устни по нейните — … съм казвал, че е ужасна грешка… — още една целувка — … да използваме военни кораби.
	Шумът навън се надигна почти до кресчендо и Джема се освободи и стана. Но не можеше да понесе мисълта да си тръгне. Още не.
	— Защо? — попита тя.
	Типично в свой стил Елайджа прие въпроса сериозно.
	— Повечето от осъдените са безработни ветерани от различни войни. Не могат да си намерят работа, затова се насочват към грабежи и още по-лоши неща. Военните кораби са ужасни затвори: хората постоянно се опитват да избягат. И един от всеки четирима умира през първите си три години там.
	— Гнездото на заразата! — ахна леко Джема. — Чух мъжете да говорят за това в преддверието.
	Елайджа кимна.
	— Ти си добър човек — каза Джема и оправи шалчето му.
	Той хвана ръцете й, обърна дясната и целуна дланта.
	— Невинаги.
	— Но тогава, когато е най-важно — промълви тя.
	— Започвам да си мисля обратното. Възможно е _ти_ да си най-важното нещо, Джема. За мен. — За миг той задържа ръцете й, после ги пусна.
	— Ще дойда направо на яхтата на краля на двайсет и шести, Джема. И ще те потърся.
	До този миг тя така и не беше разбрала какво имат предвид хората, когато казват, че нечие сърце запяло, но то като си проправяше път обратно през претъпканите кабинети, в които всички спореха за милосърдие към осъдените, депортиране в далечни земи, изгнание, екзекуция, бесилка… не можеше да потисне глупавата усмивка на устните си.
	Или песента в гърдите си.


>	Глава 27

	_Вдовишката къща_
	_3 март 1784 г._
	Изидор не желаеше да вечеря задушевно със Симиън. Това щеше да бъде прекалено болезнено. След като години наред беше мислила за него като за свой съпруг, някаква част от нея не можеше да престане. Всъщност тази част си имаше име — тялото и й.
	Стигаше й само да го види, за да изпита желание да го целуне. Ако вечеряха заедно — само двамата — можеше да се изложи по някакъв начин.
	Бяха прекарали следобеда в четене на последния куп документи. Възникна спор за едно от писмата, защото в него ставаше дума не за пари, а за любов. Според Изидор това влошаваше още повече ситуацията. Жената заслужаваше повече от стандартния подарък от четиристотин лири, за който двамата се бяха разбрали.
	— Може да не й трябват средства — изтъкна Симиън. — За разлика от останалите, тя не споменава да й е давал някакви обещания.
	— Но тя знае, че е женен. Той е херцог и тя е адресирала писмото до него. Защо ще пише, ако не са й трябвали средства?
	— Тя го е обичала.
	Изидор взе писмото.
	— Обръща се към него с малкото му име.
	— Моли го да я посети. Казва, че й липсва.
	— Горката ви майка! — промълви Изидор.
	Симиън примигна.
	— Тъкмо си мислех, че е приятно да открия, че баща ми не се е добрал до леглото на тази жена с обещания за пари, а после е изчезнал. Тя не изглежда сърдита.
	— Не, просто самотна. Възможно е баща ви да се е държал почтено с нея. Може би тази любовница живее добре, с всички необходими удобства.
	— Може да е богата вдовица — каза Симиън и в гласа му прозвуча нещо като копнеж.
	— Съжалявам — каза тихо Изидор.
	— Аз също.
	И това беше краят.
	През целия следобед, докато потъмняваше от светложълто до златисто, светлината в стаята не спираше да танцува в косата му. Изидор започваше да изпитва някаква глупава любов към ненапудрени коси. Светлината създаваше впечатлението, че в косата на Симиън има кичури, които са почти сини. Когато я хванеше с ръце и я отметнеше назад, един кичур винаги падаше обратно на челото му.
	Изидор продължи да шава неспокойно. Знаеше, че тялото й изпраща какви ли не коварни сигнали — сигнали, които противоречаха на решимостта й да намери мъж, който да я ухажва.
	Защото, колкото и любезно да беше от страна на Симиън да каже, че я харесва, това не беше достатъчно.
	Изидор искаше някой да я обича.
	След всички тези години, в които си внушаваше, че с радост ще приеме своя херцог, какъвто и да се окаже той, беше открила, че ако има избор, би желала да бъде обичана с дълбока страст. Такава, каквато беше виждала в очите на баща си, когато се наведеше да целуне майка й.
	Защо досега не беше осъзнала колко е важна любовта?
	Последното, което искаше, бе да бъде предадена от някаква си непокорна страст по ненапудрена коса и въвлечена в нещо със Симиън — нещо, което щеше да превърне брака им в свършен факт.


>	Глава 28

	_Ревълс Хаус_
	_3 март 1784 г_.
	След като часове наред преглежда документите за простъпките на предишния херцог, Изидор изпита чувството, че полудява също толкова сигурно, колкото покойния си свекър.
	— Мисля, че майка ви се задушава в онази къща — каза тя. — Ще видя дали ще успея да я изкуша да дойде да вечеря с нас.
	Симиън вдигна глава, очевидно стреснат.
	— Така ли?
	— Или поне ще се опитам — отстъпи тя. — А вие можете да разчистите тези писма, в случай че се съгласи.
	— Досега упорито отказваше.
	— Не е редно да остава в къща, пълна с такова зловоние! — отсече Изидор и стана.
	— Ще ви подкрепя, ако ми позволите да довърша тази бележка и да разчистя всички писма, които може да разстроят майка ми.
	— Значи не мислите, че ще успея сама?
	— Бих бил шокиран, но само защото знам колко е упорита майка ми, а не защото се съмнявам в уменията ви да убеждавате. Но заради зловонието бих предпочел да дойда с вас.
	Изидор излезе навън да го почака, но след пет минути се изнерви прекалено много. Нямаше да припадне от миризмата. Къщата й във Венеция страдаше от постоянни проблеми с вонята от каналите, но тя никога не беше губила съзнание.
	Влезе в къщата през балната зала и зловонието незабавно я удари в носа. В голямото преддверие се вдигаше някакъв шум и тя внимателно отвори вратата. Един мъж мина покрай нея с количка. Изидор погледна към количката и веднага съжали.
	Той не я видя, затова тя се изкачи незабелязано по стълбите. Всъщност сега почувства вонята още по-силно.
	Почука на вратата на вдовстващата херцогиня, но в отговор чу нещо като лай.
	— Ваша светлост? — провикна се тя. — Аз съм херцогинята. Ще отворите ли вратата?
	След секунда вдовстващата херцогиня отвори вратата, за да може да отправи намръщен поглед към Изидор.
	Младата жена се приведе в дълбок реверанс.
	— Херцогът не остави ли лакей да ви пази?
	— Онзи глупак започна да повръща! — отговори раздразнено вдовстващата херцогиня. — Какво, за бога, правите тук? От тази воня всеки може да повърне, не само хората от долните прослойки. Трябва веднага да си тръгнете.
	— Дойдох да ви помоля да дойдете при нас във вдовишката къща — каза Изидор. Честно казано, наистина започваше да й прилошава от миризмата. — Ще ни донесат вечеря от селото. Не можете да се храните тук.
	— Не мисля, че изобщо мога да се храня.
	Изидор осъзна, че вдовстващата херцогиня е съвсем бледа. Петна от руж червенееха на бузите й като макове.
	— Ваша светлост, настоявам да напуснете тази къща заедно с мен. Лошо ви е, защото няма въздух.
	— Лошо ми е от вонята — отговори херцогинята, но се подпря на облегалката на един стол. — Мислех, че ще мога…
	Изидор я хвана за ръката.
	— Можете да се върнете в покоите си веднага щом станат годни за обитаване — започна предразполагащо тя.
	— Не се дръжте с мен като с дете! — сопна се вдовстващата херцогиня, но направи крачка към вратата. — Не мога да оставя бижутата си.
	— Те ще…
	— Няма да отида никъде без бижутата си. Никой не разбира колко са ценни те за мен.
	Изидор кимна.
	— Значи ще ги вземем с нас.
	— Освен това пишех писма — продължи херцогинята. — И тях трябва да взема. Трябва да довърша кореспонденцията си.
	Изидор погледна към отрупаната с листи и принадлежности за писане маса.
	— Няма да можем да ги носим. Това кутията ви за бижута ли е? — попита тя и взе една изящна кутийка от розово дърво със сребърни пантички.
	— Едната — отговори вдовстващата херцогиня. — Другата е тук.
	И тя кимна към една много по-голяма кутия, кожена и украсена с избеляло кадифе.
	— Божичко! — промълви Изидор след миг. — _Наистина_ тежи.
	— Аз ще нося малката — оповести херцогинята. — Дайте ми я. Предполагам, че всички лакеи са избягали от къщата.
	— В хамбара са — обясни Изидор.
	— Това са глупости! — измърмори херцогинята и взе кутийката от розово дърво. Отвори вратата на спалнята си и миризмата ги удари като юмрук. Вдовстващата херцогиня залитна назад.
	— Внимавайте! — възкликна Изидор. — Ваша светлост, искате ли да доведа сина ви? Лакеите могат да ви изнесат навън.
	— Уморих се да съм стара! — отсече херцогинята. — Ще изляза от тази стая на собствените си крака.
	Двете заслизаха по стъпалата. Когато стигнаха до най-долното, видяха в преддверието двама мъже. Изидор никога не беше виждала по-мръсни създания. По краката им беше полепнала мръсотия, ризите им също бяха опръскани с мръсотия. Част от лицата им беше покрита с червени носни кърпи, но косата и кожата им бяха омазани със засъхнали изпражнения.
	Този, който се намираше по-близо до най-долното стъпало, се ухили. Зъбите му бяха ослепително бели на фона на кърпата върху носа му.
	Вдовицата издаде някакъв странен, подобен на давене звук и пръстите, които стискаха тези на Изидор, се отпуснаха.
	— Ваша светлост! — обади се остро Изидор и дръпна свекърва си да слезе от най-долното стъпало.
	Вдовстващата херцогиня отвори уста като риба на сухо.
	— Това е… това е…
	— Съгласна съм, но трябва да продължим.
	— Божке, божке, виж ти! Дами, които виждат неща, които не са за тях — обади се един бодър глас.
	Изидор вдигна глава и срещна погледа на трети мъж, който току-що беше излязъл от помещението с тоалетната. Веднага разбра, че този член на Стражата на мъртъвците е абсолютен негодник — подсказа й го абсолютно безизразният му поглед, както и усмивката, която не беше истинска усмивка.
	— Джак Бартълби, командир в Стражата на мъртъвците — обърна се той към нея. — А вие двете сигурно сте херцогини. Изпитвам слабост към аристократите. Наистина. Когато кралят минава с каретата си в неделен ден, винаги подвивам коляно, нали, момчета?
	— Да, Джак — обади се някой.
	— Жалко, херцогиньо, но господин Меден задник* отиде навън, в хълмовете, за да се оправи с някакъв малък проблем с тръбите. Ще трябва ние да ви помогнем.
	[* Игра на думи: на английски името на иконома Хънидю означава „медена роса“, което звучи сходно с Хънибът („меден задник“). — Б.пр.]
	Най-близкият мъж протегна ръце, покрити със засъхнало кафяво.
	Вдовстващата херцогиня издаде звук, сякаш се задушаваше, и стисна по-силно кутията с бижута.
	— Тц, тц! — измърмори неодобрително Бартълби. — Обиждаш дамите, Уиглет. Винаги си бил прекалено припрян. Дамите обичат благите думи, сладките приказки, нали така?
	— Сър — каза Изидор, — ще съм ви благодарна, ако се отдръпнете, за да изведа свекърва си на открито. От липсата на въздух й става лошо.
	— Аз ще ви помогна! — предложи сърдечно Бартълби. — Да, разбира се. Ще взема тази кутийчица, която държи дамата…
	— Не я пипайте! — обади се херцогинята. Гласът й беше странно немощно подобие на обичайния й властен тон. — Няма да допусна да докосвате.
	Сега и тримата стояха с протегнати ръце. Изидор направи крачка настрана, като дръпна вдовстващата херцогиня със себе си. Можеше да излезе не през входната врата, а през балната зала. На тези мъже им харесваше да предизвикват страх. На лицата им беше изписано някакво странно удоволствие.
	— Как смеете да ужасявате една възрастна жена! — изкрещя тя, обзета от ненадейна ярост. — Уплашихте я!
	Бартълби просто се изсмя. Дори очите му — тези ужасни безизразни очи — изглеждаха развеселени.
	— В момента научава един важен урок. Херцогините серат, също като всички други. А когато си прекарал сред лайната толкова време като нас, научаваш, че цветът им е един и същ, нали, момчета?
	Всички се съгласиха в хор.
	— Внимавайте с хапливия език — каза неочаквано Бартълби. — Изринали сме само половината от тези нужници, херцогиньо. Нали не искате да оставим работата недовършена? Защото никой друг няма да слезе в тази яма. Никой друг в цяла Англия. Затова бихме желали да получим един малък подарък за стимул.
	— Не — отсече Изидор. — Вече ви платиха, и то предостатъчно.
	Вдовстващата херцогиня стоеше абсолютно безмълвна и се взираше ужасена в мъжете.
	— Младата дама дори не изглежда уплашена — обърна се към хората си Бартълби. — Това е крайно необичайно.
	— Не съм уплашена! — изръмжа Изидор. — Отвратена съм от вашата липса на доброта. Вие баба нямате ли?
	— Това баба ли е? — попита Бартълби с жив интерес и се приближи към вдовстващата херцогиня, която се отдръпна разтреперана и нададе тих приглушен стон. — О, разбирам. Сигурно е заради бръчките, нали, Уиглет? Колкото повече бръчки имаш, толкова си по-стар, нали така? Разбира се, ние от Стражата на мъртъвците обикновено не живеем толкова дълго, че да се сбръчкаме, така че това не ни вълнува. Нямаме семейства — не и това, което повечето хора смятат за семейства.
	Последва всеобщ смях.
	— Ще ме извините, но не мога да ви съжалявам! — тросна се Изидор. — Ако нямате семейства, това е заради престъпните ви наклонности. Несъмнено никоя жена не иска да има нищо общо с вас.
	— Несъмнено, несъмнено — съгласи се Бартълби. — Но ако ще се почувствате по-добре, госпожице, ще ви кажа, че Уиглет се ожени за Бетси, която живееше зад конюшните на улица „Понд“. Сега по-добре ли се чувствате?
	Изидор погледна към Уиглет. Той беше абсолютно беззъб и я гледаше похотливо.
	— Да не би да съм изразила скръб, задето сте сами? — попита Изидор любезно. — Ако е така, значи съм се объркала, уверявам ви.
	— Стига с това очарователно заяждане! — отсече Бартълби. — Ще вземем една кутия с бижута, след като сте били достатъчно глупави да ги донесете тук, в лайната, ако извините грубия ми език. И като отплата за този прекрасен малък разговор ще вземем голямата кутия, а не малката.
	— Херцогът ще ви прати всичките в затвора! — едва не изкрещя вдовстващата херцогиня. Пръстите й се бяха забили в ръката на Изидор като мънички нокти на хищна птица.
	— Няма — увери я Бартълби. — С радост мога да ви уверя в това. Там, където ходи Стражата на мъртъвците, никой друг не може да припари. Това означава, че сме над закона, както всеки лондончанин ще потвърди с най-голямо удоволствие.
	— Никой не е над закона! — тросна се Изидор. Ако просто успееше да продължи разговора, Симиън щеше да довърши писмото си. Хънидю щеше да се върне. Тя направи още една предпазлива стъпка настрани, като влачеше със себе си вдовстващата херцогиня. Почти беше успяла да стигне заднешком до балната зала.
	— Ако убия някого — започна да размишлява Бартълби с ужасната си невесела усмивка, — предполагам, че ще сте права. Някой областен стражар може да почука на вратата ми — ако успее да я намери, разбира се. Понякога изкушението е прекалено голямо. Стига само да побутнеш някого, за да падне в някоя яма, и тогава този някой ще заспи завинаги след тъжна, тъжна злополука. Не звучи ли изкусително, момчета?
	Само Уиглет отговори:
	— Да.
	Бартълби се беше ухилил, но другият му подчинен не изглеждаше толкова спокоен.
	— Всички вие трябва да се срамувате от себе си — заяви Изидор и се насили гласът й да прозвучи ясно и сурово. — Ние ви плащаме честно и почтено за работата, която вършите. А как ни се отплащате? Като плашите до смърт една старица.
	Сякаш по сигнал, вдовстващата херцогиня простена и се отпусна на рамото на Изидор, но тя забеляза, че пръстите на свекърва й не изпускат кутията с бижута. Сега вратата се намираше точно зад гърба им.
	Бартълби бързо направи крачка напред и Изидор осъзна, че ще трябва да се откаже от кутията, че всичките бижута на този свят не си заслужават, за да изтърпи докосването му. Не можеше да се обърне и да отвори вратата, без да пусне вдовстващата херцогиня или кутията.
	Точно тогава зад гърба й долетя едва чут глас:
	— Изидор.
	Беше Симиън. Вратата зад гърба й започна да се открехва. Ухилен, Бартълби вече посягаше към нея. Всеки момент щеше да види отварящата се врата.
	Без колебание Изидор изпищя:
	— Сега!
	Тя вдигна кутията, която държеше, и я запрати на пода в краката си. Тя се отвори с оглушителен шум и бижутата се пръснаха.
	Вратата зад гърба й рязко се отвори и Симиън изскочи в преддверието. Застина между майка си и мъжете, сред купчина прашни огърлици.
	— Какво е това, господа? — попита Симиън. Гласът му беше толкова спокоен, все едно разговаряше с Хънидю.
	Сърцето на Изидор подскочи от ужас, когато видя, че Бартълби не изглежда ни най-малко уплашен. А хората му вече не изглеждаха засрамени — очите им блестяха от радост при възможността за сбиване.
	— Това е самият херцог! — възкликна доволно Бартълби. — Виждате ли, господа, той със сигурност познава законите на кралството. Със сигурност знае, че работата, която вършим, е отвратителна и искаме само малко поощрение. И както току-що казахме на херцогинята, може да не успеем да довършим задачата, ако не получим нещо, което да ни улесни. — Той неочаквано ритна Уиглет, който се беше хвърлил на колене и ровеше сред бижутата. — Кротко! Няма нужда да губиш достойнството си!
	Всичко се случи толкова бързо, че Изидор едва успя да го види. В един момент Симиън стоеше пред нея, напълно неподвижен, а в следващия кракът му се сблъска с челюстта на Уиглет. Симиън се завъртя и главата на Бартълби се отметна назад. Отново се завъртя и ритна третия мъж в челюстта.
	После се обърна към майка си.
	— Извинявам се, Ваша светлост — каза той. Гласът му беше спокоен както винаги. — Не исках да използвам юмруците си, за да не ги изцапам. Надявам се, че моето забавяне не ви е причинило неоснователна тревога.
	И тримата мъже лежаха проснати на земята. Уиглет и другият се мъчеха да седнат, но Бартълби просто лежеше на мрамора с отворена уста и затворени очи. В безсъзнание изобщо не изглеждаше толкова заплашителен. Челюстта му беше тясна, а зъбите — издадени напред, като бели тикви, прекалено големи за корена си.
	— Божичко! — измърмори Симиън. — Мисля, че е възможно господин Бартълби да е получил увреждане на врата. При източните бойни изкуства за защита винаги може да се случи. — Той побутна Бартълби с крак и мъжът простена, но не помръдна. — Жив е — продължи Симиън и се обърна към двамата мъже, които се надигаха. — Мисля, че самият той каза, че е прекалено лесно да убиваш хора. Винаги трябва да си напомням да не удрям прекалено силно.
	— Ще трябва да го запомните — обади се Изидор и с голямо усилие успя да прикрие смеха и ликуването в гласа си. После намести ръка около вдовстващата херцогиня, която още бе отпусната тежко на рамото й, и измери Уиглет и колегата му с унищожителен поглед. — Извадихте голям късмет, че херцогът _не_ ви осакати след начина, по който уплашихте майка му!
	— Бартълби ще бъде зашеметен известно време — обърна се Симиън към разбойниците. Гласът му беше тих, без капка триумф. — Предлагам да го оставите тук и да довършите задачата, с която сте се нагърбили.
	Уиглет се поколеба.
	— Трябва ли да повтарям? — Гласът на Симиън беше абсолютно спокоен, но Уиглет се разтрепери, сякаш виждаше насочено към тях оръжие. Той преглътна и разтвори дланта си. Един потъмнял рубин се изтърколи на пода, подскочи, затъркаля се и спря до лакътя на Бартълби.
	— Вие ли сте вторият по ранг? — попита Симиън.
	— Да — отговори Уиглет. Устната му вече беше подута и изглеждаше два пъти по-голяма.
	— Добре тогава, започвайте. След един-два часа ще разберете дали командирът ви някога ще ходи отново. Надявам се, че отсега нататък няма да има причини да се тревожа за своята безопасност или за безопасността на съпругата си, майка си или вещите си.
	Уиглет бързо се отдръпна назад.
	— За нищо на света, Ваша светлост! — изкряка той. — Ни най-малко. Искам да кажа, никога.
	Двамата с другия мъж влязоха в помещението с тоалетната. Най-вероятно бяха скочили в дупката в трескавото си бързане да се спасят от Симиън.
	Вдовстващата херцогиня се изправи.
	— Бижутата ми! — възкликна тя. — На пода, където бяха и тези мръсни, ненаситни зверове! Никога вече няма да мога да ги обичам както преди, никога!
	Симиън се наведе, за да вдигне камъните.
	— Изправи се! — изкрещя тя и гласът й ненадейно стана силен. — Това е работа за прислужник и не би трябвало аз да ти го казвам!
	— Ваша светлост! — обади се Изидор. — Нека…
	Симиън пусна рубина в напуканата кутия на пода и се изправи.
	— Бихте ли искали да оставим Хънидю да прибере останалото, майко?
	— Бих искала никога да не се бях раждала! — отвърна майка му, задъхана от възмущение. — Унижението, на което ме подложи сега, ми дойде в повече. Дойде ми в повече!
	Изидор остана с отворена уста.
	— Баща ти щеше да повали тези злодеи с удар в челюстта, както всеки достопочтен англичанин! — продължи вдовстващата херцогиня, но гласът й се прекърши и тя едва не се разплака. — Ти… моят син… с крака…
	Изидор срещна погледа на Симиън над главата на майка му.
	— Сега ще излезем навън, Ваша светлост — каза тя и взе втората кутия за бижута от ръцете й. — Елате с мен, ако обичате.
	Оставиха Симиън да стои там. Мраморът около краката му беше покрит с потъмнели бижута в обкови, които са били модни преди половин век. Изидор се обърна веднъж, но той беше забил поглед в пода.


>	Глава 29

	_Гор Хаус, Кенсингтън_
	_Лондонската резиденция на херцог Боумонт_
	_3 март 1784 г._
	Херцог Вилиърс подаде наметалото си на Фоул, иконома на семейство Боумонт, и спря за миг в преддверието, когато чу, че Джема я няма, но херцогът е тук.
	С Елайджа трябваше да поговорят.
	От последния им нормален разговор бяха минали години, макар че Финчли, личният прислужник на Вилиърс, все дрънкаше как Елайджа е спасил живота на господаря му по време на треската. Тъй като Вилиърс нямаше никакъв спомен за това, не можеше да се радва на срещата им.
	Истината беше, че в момента Вилиърс полагаше всички усилия да съблазни съпругата на Елайджа, а в същото време, изглежда, му дължеше благодарност, задето му е спасил живота.
	Но какво означаваха всички тези неща между двама стари приятели?
	— Няма нужда да му съобщавате, че съм дошъл — обърна се Вилиърс към Фоул.
	Когато влезе в библиотеката, видя профила на Елайджа, който се беше отпуснал на един стол с висока облегалка. Като че ли беше затворил очи. Вилиърс мразеше дремките. Но пък откакто порасна, Елайджа прекарваше целия си живот в опити да спаси света, или поне английската част от него, докато самият той се съсредоточаваше върху лекомислени удоволствия като шаха.
	Както винаги, когато виждаше разлики между своя живот и живота на някой друг, той се замисляше дали би предпочел да подреди света си по модела на Елайджа.
	Не. Нямаше никакво желание да заеме мястото си в Камарата на лордовете. Всъщност тази мисъл го изпълваше с отвращение.
	Вилиърс мина безшумно по виненочервения килим с шарки на цветя, великолепен като собствените му жакети. Заобиколи стола.
	Елайджа наистина спеше.
	Или пък не спеше.
	Имаше нещо странно в неподвижността на лицето му, в начина, по който тялото му се беше отпуснало в ъгъла на стола.
	— Херцоже! — каза остро Вилиърс и се наведе над него. Възможно ли беше Елайджа да е припаднал? Лицето му беше побеляло. — Елайджа!
	На фона на бледото лице миглите му изглеждаха още потъмни. Беше красив още преди, когато и двамата бяха непохватни хлапаци и Елайджа беше единственият човек на света, когото Вилиърс обичаше. Самият Вилиърс имаше голям нос и непокорна коса, която не можеше да остане завързана или да се намести под перука. Но Елайджа имаше бяло русите къдрици на ангел и съвършен профил, като на младия архангел Гавраил.
	Вилиърс протегна ръка и докосна Елайджа по рамото. Разтърси го.
	Пак го разтърси.


>	Глава 30

	_Ревълс Хаус_
	_3 март 1784 г._
	Последното, което херцогинята каза на Изидор, преди да замине за имението на сестра си, беше, че иска да почистят бижутата, всички до едно, преди да й ги върнат.
	— Той ми ги даваше _всеки път_ — обърна се тя към Изидор. — Сигурна съм, че разбирате какво имам предвид.
	— Не разбирам.
	— Значи тепърва ще разберете. Все пак се омъжихте за човек от рода Козуей. Никога не съм харесвала тези огърлици, но все пак ми напомнят за съпруга ми. — По-малката кутия, старата, със сребърните пантички, лежеше до нея на седалката в каретата. — Тези принадлежаха на майка ми. Нямам нищо против, ако задържите някои от другите — все пак сте омъжена за херцога. Но тези ще ги запазя и ще ги дам на децата на сестра ми. Можете да го съобщите на сина ми.
	— Херцогът се къпе — каза Изидор. — Моля ви, не можете ли да почакате, докато дойде да се сбогува с вас?
	— Не. Ще пренощувам у един съсед и утре преди здрач ще съм стигнала в имението на сестра ми. Можете да му кажете къде съм отишла. Той не ми е син, убедена съм.
	Изидор се намръщи.
	— О, не се дръжте като глупачка! — сгълча я вдовстващата херцогиня с типичния си дрезгав, задъхан глас. — Той е моя кръв, Бог знае това. Годфри също. Но Годфри заминава за „Итън“, а аз се уморих от всичко това. Положих всички усилия!
	— Разбира се…
	— Бях добра съпруга, благовъзпитана съпруга. Никога не му задавах въпроси за онези жени. Нали разбирате, той ми подаряваше бижутата от чувство на вина. Поне _това_ изпитваше. — Тя отправи обвинителен поглед към Изидор. — И това е нещо.
	— Да.
	— Не искам да оставам в тази къща, изпълнена със спомени, с писма, на които не отговорих, и тези _глупави_ неща, които вършеше той! — Гласът й беше свиреп. — Това зловоние… това е зловонието на глупостта.
	Изидор кимна.
	— Домът на сестра ми, вдовстващата графиня Дъглас, може би е старомоден, но аз се чувствам добре в такъв дом. Този мой син, с начина, по който се държи и изглежда. Не издържам повече. Не мога да стоя тук и да се преструвам, че не ме е грижа как традициите се престъпват, а тези глупави, _глупави_ мъже правят каквото си поискат. Той тича гол из околността.
	— Не е точно така — успя да промълви Изидор.
	— Те живеят, за да ни унижават. Пак и пак. Моят съпруг никога не е тичал наоколо по гащи. Но като се замисля, все едно беше гол. Можете да си вървите. — Тя махна с ръка.
	Изидор излезе от каретата.
	— С времето ще разберете какво имам предвид — каза вдовстващата херцогиня. Погледът, който отправи на Изидор, не беше жесток. — Изпратете вещите ми, след като прислужничките успеят да влязат в тази окаяна къща. Ще пиша на Годфри, за да го утеша и да му дам инструкции за бъдещото му благополучие. Вие ще трябва да се справяте с мърлявостта на херцога и със странностите му. Бог знае, че аз се опитах, но той никога не е бил мой. Не и истински.
	Изидор направи реверанс — дълбок, почтителен реверанс, като пред детронирана кралица.
	Кралицата изобщо не забеляза.


>	Глава 31

	_Гор Хаус, Кенсингтън_
	_Лондонската резиденция на херцог Боумонт_
	_ 3 март 1784 г._
	За миг светът сякаш замръзна. Вилиърс разтърси Елайджа и главата на Елайджа се люшна напред като мак на скъсано стебло.
	— Не! — Без дори да мисли, Вилиърс отново го разтърси с всички сили. — Събуди се!
	Стомахът му изведнъж се сви от страх.
	Елайджа се събуди.
	За миг остана загледан право пред себе си, сякаш виждаше земя, която никой друг не вижда. А после плъзна поглед към Вилиърс и се усмихна.
	— Здравей.
	Вилиърс залитна назад, намери пипнешком един стол и се строполи в него.
	— Исусе Христе и всички светии!
	Усмивката на Елайджа се стопи.
	— Какво означава това? — попита Вилиърс. — Какво се случи току-що?
	Отговор нямаше.
	— _Елайджа!_
	Не бяха се обръщали един към друг на малко име, откакто бяха на петнайсет или шестнайсет… там някъде. Когато се скараха заради момиче и повече не си продумаха.
	— Колабирах — отговори Елайджа, без да го усуква. — Сигурно съм припаднал. Имам слабо сърце. На трийсет и четири години съм.
	— На трийсет и четири ли? — повтори Вилиърс и поклати глава.
	— Трийсет и четири? Какво е това, крайният срок за изправност на сърцата ли?
	— Баща ми умря на трийсет и четири — отговори Елайджа, отново отпусна глава на облегалката и погледна към тавана. — Сърцето му отказа. Надявах се аз да живея по-дълго, но тези малки епизоди ми се случват все по-често и по-често. Не виждам причина да се самозаблуждавам.
	— Господи!
	— Още не — каза Елайджа и се усмихна с онази своя красива усмивка, която извиваше само крайчето на устата му. Той поклати глава. — Няма какво повече да се каже за това, Лио.
	Вилиърс мразеше някой да го нарича Лиополд. Мразеше да бъде каквото и да било друго, освен Вилиърс и наистина не беше за никого, освен за Елайджа. Самото звучене на името му го извади от равновесие, сякаш тези почти двайсет години просто се стопиха.
	— Не мога да приема това — отсече той и изпита болка в гърлото, докато го изричаше. — Прегледа ли те лекар?
	Елайджа сви рамене.
	— Няма нужда.
	— Ти загуби съзнание.
	Елайджа кимна.
	— Проклятие!
	— Да.
	— Аз се опитвам да прелъстя съпругата ти, а ти така и не каза нито дума.
	Това напомняне накара Елайджа да се усмихне.
	— Какво щеше да промени това?
	— Всичко — отговори Вилиърс. Гласът му прозвуча стържещо в собствените му уши. Той стана, приближи се до прозореца и впери невиждащ поглед навън.
	— Не виждам защо. Ние с теб винаги сме спорили за жени.
	— Онази кръчмарска прислужница — спомни си Вилиърс в напразен опит да се овладее и да не прекъсва разговора.
	— Когато беше във властта на треската, ти ми се скара. Каза ми, че имам кръчмарската прислужница, кучето и Джема. Така и не можах да те накарам да разбереш, че кучето умря отдавна. Но напълно разбирам защо би искал да получиш Джема.
	Вилиърс се обърна. Елайджа още седеше на мястото си и го гледаше с онова спокойно, вежливо любопитство, с което се отличаваха всичките му действия в парламента.
	— Проклятие, не си ли ядосан? — попита той.
	— Защото остави старото ми куче да умре, докато ми спасяваше живота ли? — вдигна вежда Елайджа. — Ядосах се, когато бях на шестнайсет — млад и глупав. Съжалявам, че ти отвърнах, като отмъкнах твоята кръчмарска прислужница.
	— Не за това. Не си ли ядосан, задето сърцето ти отказва?
	Елайджа не каза нищо.
	Най-накрая Вилиърс проговори:
	— Съжалявам, че кучето ти умря.
	— То беше всичко, което имах, и единственото, което имаше значение за мен.
	Вилиърс направи рязко движение, но после се насили да остане неподвижен.
	— Освен теб, разбира се — продължи Елайджа и вдигна поглед. — Ти беше най-добрият ми приятел, а аз ти отмъкнах любовницата и те отблъснах, защото ти прояви грубостта да спасиш живота ми в реката, но не успя да спасиш кучето ми.
	— И двамата бяхме глупаци — измърмори Вилиърс.
	— В живота имаше малко неща, които истински ценях, а аз захвърлих едно от тях. После се отдадох на удоволствията от работата в правителството и вълненията на властта и захвърлих съпругата си. Колко години пропилях! Много съм съгласен с теб, че съм глупак.
	— Повече няма да припаря до Джема. Не беше за отмъщение, наистина, не беше. Просто…
	— Тя е Джема — прекъсна го простичко Елайджа.
	— Да. Тя знае ли, че си болен?
	— Не! И не бива да разбира.
	— Това не е честно.
	— В живота нищо не е честно — отговори Елайджа със сериозен глас. — Аз ще си отида, независимо дали тя ще има време да скърби и да се страхува от този миг. Искам да прекарам времето, което ми остава с нея, без тъга.
	— Разбира се. — Вилиърс се прокле наум, задето изобщо се беше опитал да съблазни Джема.
	— Аз печеля, разбираш ли. — Усмивката на Елайджа беше безкрайно красива. Беше му помогнала да победи в множество тежки битки в парламента. Беше спечелила сърцето на един докачлив, грозен млад херцог на име Нилиърс, когато и двамата бяха деветгодишни. — Когато пак се видите, тя смята да се признае предварително за победена във вашето състезание.
	— Ти печелиш — съгласи се Вилиърс. — Наистина.
	— Действах много бавно, много тактично — продължи Елайджа. — Пропилях толкова много време. Замислих нова като кампания най-важната кампания в живота ми. И ти също допринесе за успеха ми, Лио.
	— Аз…
	— Трябваше ми забележителен съперник — поясни Елайджа. — И ти ми го осигури.
	Вилиърс отново седна срещу него.
	— Трябва да й кажеш. Колко често ти се случват тези припадъци?
	— О, веднъж седмично. В последно време и по-често.
	— Имаш ли представа колко време ти остава?
	Елайджа поклати глава.
	— Не искам да знам.
	— Ще се оттегля — обеща Вилиърс. — Ще ти оставя полето открито. Боже, аз.
	— Недей. Иска ми се да играеш шах с мен. От време на време.
	— За мен ще бъде чест.
	Настъпи тишина. Ако не бяха английски аристократи, може би щяха да се прегърнат. Да заплачат. Да заговорят за любов, приятелство и тъга. Но те бяха английски аристократи и нямаше нужда да изричат тези неща: очите им се срещнаха и в тях се изписа всичко. Приятелството им като момчета, детските им скарвания, ударите, които си бяха нанесли.
	— Няма да припарвам до нея — каза Вилиърс. Думите му прозвучаха като клетва.
	— Трябва.
	— Не.
	Елайджа му се усмихна, но очите му бяха мрачни.
	— Трябва да бъдеш до нея, Лио. Трябва да знам, че ще бъде така.
	— Искаш да продължа да я съблазнявам, за да…
	Понякога дори един английски джентълмен усеща как скръбта го пронизва като ужасна болка в гърлото. В такива мигове той може би отива до прозореца и се заглежда към градината, в която вече е настъпила пролетта.
	Докато не се увери, че няма да прояви немъжественост.
	Но тъй като беше англичанин, после щеше да се обърне и да види, че най-старият му приятел все още седи на същото място и чака. И щеше да придърпа една масичка за шах и да започне да нарежда фигурите.


>	Глава 32

	_Вдовишката къща_
	_3 март 1784 г._
	Каретата на вдовстващата херцогиня се отдалечи, а Изидор се върна във вдовишката къща. В главата й имаше място само за една мисъл: каква глупачка е! Симиън може и да не я обичаше, но той беше съпругът й. И не можеше да го остави сам в онази зловонна празна къща. Той можеше да се научи да я обича. Тя си помисли за начина, по който се завъртя и нанесе удар, и разбра какво означава чувството, което се надигна в гърдите й. Беше започнала безнадеждно да се влюбва в него по същите причини, които караха майка му да го презира: заради силата му, заради това, че е единствен по рода си, заради това, че беше Симиън.
	Тя влезе в кабинета му и той стана от бюрото си.
	— Влязохте в Ревълс Хаус без мое разрешение — каза той вместо поздрав. — Помолих ви да ме почакате, защото знаех, че тези мъже са опасни.
	— Мислех, че искате да дойдете с мен, за да помолите и вие майка си да напусне къщата.
	— А вие решихте, че моето участие по-скоро ще ви попречи — каза той със стиснати зъби и сковани рамене.
	— Да.
	— Аз ви дадох заповед.
	— Аз не признавам заповеди от никого — отсече тя така, че той да разбере какво точно има предвид.
	— Не исках да ви плаша, като спомена за Стражата на мъртъвците.
	— Аз не се плаша лесно. — Но Изидор нямаше желание да спорят, затова каза: — Симиън, просто искам да кажа, че бяхте _великолепен_!
	— Много сте любезна.
	— Мисля, че майка ви беше стъписана от шока, от ужаса на всичко, което се случи — продължи Изидор, макар че нищо в изражението му не я насърчаваше.
	— Беше ужасена от факта, че демонстрирах умения, чужди за един англичанин — каза той, но гласът му прозвуча сухо, а не изпълнен с болка.
	— Начинът, по който се завъртяхте и нанесохте удар, ми се стори удивителен.
	Той я погледна в очите и тя разбра какво е изписано в тях, дори и никой друг да не можеше.
	— Тя никога няма да ме хареса.
	— Само тя губи от това — заяви категорично Изидор. — Както Хънидю може би ви е съобщил, тя замина при сестра си, за да заживее там. Мисля, че ще бъде много по-щастлива, ако само се отбива от време на време.
	— Хънидю не мисли, че изобщо ще се върне някога. Поискала е да й изпратят всичките й вещи, включително мебелите от спалнята й.
	— Тогава с удоволствие ще й ги изпратим — каза Изидор. — Това ще ни спести необходимостта да ги пратим в Лондон, макар че, разбира се, има опасност да се разпаднат по време на пътуването. Ако влезете в къщата на леля ми, сигурно ще решите, че сте се върнали двеста години назад.
	— В такъв случай мястото на мебелите на майка ви е точно там — каза Изидор и пристъпи към него. Да, тя заслужаваше любов и ухажване. Но понякога жената трябва да се задоволи с това, което може да получи, особено ако го види под формата на мускулест, красив и безкрайно желан мъж.
	— Това несъмнено е така.
	Изидор дълбоко си пое дъх и си спомни всевъзможните уроци на Джема за мъжете. После посегна надолу и свали едната си пантофка. Симиън проследи с поглед как я пуска на пода. Тя свали и другата и я сложи точно до първата.
	— Изидор? — попита той. Разбира се, в гласа му се долавяше онова леко любопитство, с което човек пита местния свещеник дали ще остане за вечеря.
	Тя не отговори. Вдигна полите си и откачи единия чорап от жартиера. Той се понесе към земята и се свлече на купчинка около глезена й. Тя извади единия пръст на крака си и чорапът се изтърколи по своя воля. Стори й се, че сега погледът на Симиън не е толкова спокоен, затова се постара да свали втория чорап много зрелищно.
	— Изидор — повтори Симиън. — Какво правите?
	— Събличам се.
	— Хънидю вероятно ще влезе всеки момент.
	Изидор вдигна полите си и развърза малките шнурове, които държаха обръчите около кръста й. Те се свлякоха безшумно на пода и тя ги прекрачи.
	— По-добре го отпратете — каза тя. — Не бих искала да се окажете притеснен от съпругата си.
	— Вие не искате да сте ми съпруга — каза той, но в гласа му се долавяше дрезгава нотка.
	— Не, не искам — отвърна сговорчиво тя. Сега се бореше с фустата си. — Заслужавам мъж, който е по-добър от нас.
	— Съгласен съм.
	— Заслужавам да ме ухажват. — Фустата падна, тя я изрита и се освободи от нея. — С цветя, скъпоценни камъни и стихове, написани специално за мен. Заслужавам да ме обожават. Някой мъж да коленичи в краката ми.
	Тя погледна многозначително към Симиън, но той с нищо не показваше, че се кани да се унижи, затова тя се зае да развързва корсажа си.
	— Заслужавам — завърши тя — някой да ме обича.
	— Да — съгласи се той, но не помръдна.
	Струваше й се, че по гърба й се стича ледена вода. Той не се просна задъхан в краката й, както обеща Джема. Може би смяташе, че бедрата й са прекалено закръглени. Но мъжете обичаха закръглени бедра, нали?
	Той просто стоеше, без да казва нищо, докато тя не приключи с развързването на корсажа. Можеше да се измъкне стъпка по стъпка заднешком в спалнята, без да казва нищо, да се престори, че нищо не се е случило. А можеше и да пусне роклята си да падне на пода. Отново погледна към Симиън. Той изглеждаше като изваян от дърво.
	Червенината се плисна в лицето й като порой. Корсажът й беше напълно отворен, макар че, разбира се, ризата покриваше гърдите й. Единствената дребна милост.
	Само след секунда вече се беше втурнала в спалнята и беше затръшнала вратата. Спъна се на прага и тупна на колене със силен звук. В гърлото й се надигаше ридание, но тя го потисна. Щеше да се престори, че нищо не се е случило. Нищичко. Просто по една случайност се беше съблякла пред него и ако той чуеше дори и помен от ридание, щеше да започне да я съжалява и…
	Макар че Изидор не чу шум от стъпки, гласът му дойде от съвсем близо, от другата страна на вратата:
	— Изидор?
	— Не — каза тя, благодарна, че гласът й не потрепери. Остана коленичила на коравото дърво с треперещи ръце, стиснала двете половини на корсажа си.
	— Не ли?
	Тя прочисти гърлото си.
	— В момента не съм на разположение.
	— Защо не сте на разположение?
	През тялото й премина вълна от ярост, която я накара да скочи на крака.
	— Защо ли? Вие за какво си помислихте, че съм на разположение?
	Настъпи тишина. Той беше джентълмен. И не беше виновен, че тя се вслуша в съветите на Джема и реши, че всички мъже са роби на слабините си. Очевидно беше извадила ужасно лошия късмет да се омъжи за единствения мъж, който напълно контролира тялото си. Прелестно!
	Макар че, разбира се, по всяка вероятност мъжете контролираха тялото си най-добре тогава, когато не изпитваха истинско желание. Една сълза се отрони от очите й и падна върху стиснатите й юмруци.
	— Изидор, влизам.
	— Предпочитам да не влизате! — тросна се тя. — Всичко това беше само едно голямо недоразумение. _Моля ви_, не може ли да забравим, че изобщо се е случило?
	— Не.
	Тя преглътна мъчително.
	— Просто си вървете, моля ви.
	Разнесе се приглушен удар. Но не беше по вратата. Той по всяка вероятност си тръгваше. Изидор седна на леглото с гръб към вратата. Той можеше да върви по дяволите! Изобщо не я интересуваше! Цял куп мъже в Лондон щяха да изпаднат във възторг, ако тя свалеше само ръкавицата си, камо ли фустата!
	— Изидор, ще отворите ли вратата?
	— За бога! — кресна тя в отговор и напълно си изпусна нервите. — Няма ли да ме оставите на мира? Не ме ли засрамихте достатъчно?
	— Докога мислите да си отмъщавате?
	Какъв глупав въпрос!
	— В пълна безопасност сте. А сега няма ли просто да си _тръгнете_? Моля ви!
	— Не мога. Съблякох се.
	— Вие…
	— Чисто гол съм. Вярно, днес не е много студено, но Хънидю най-вероятно ще влезе всеки момент.
	Ръцете на Изидор паднаха от устата й. Типично в негов стил, гласът му звучеше изключително практично.
	— Мисля, че чувам гласове от градинската пътека — добави той.
	— Не, не чувате — отсече Изидор, но гласът й беше съвсем немощен. Беше я обзело огромно любопитство. — Вие наистина ли сте гол? _Чисто гол?_
	— Никога досега не съм стоял гол във всекидневна — отговори той.
	— Ами, порадвайте се на преживяването — промълви тя със слаб глас.
	За миг настъпи тишина, докато Изидор размишляваше над факта, че Симиън стои там навън без дрехи. Беше се съблякъл.
	— Изидор — каза тихо той, — Хънидю върви към вдовишката къща. Виждам го през прозореца.
	Тя отвори със замах вратата, сграбчи го за ръката и го дръпна вътре.
	— Ето го.
	Следобедното слънце падаше косо по широките дъски, потъмнели с годините. Отначало Изидор видя само краката му. Изглеждаха също толкова големи и мъжки, колкото и след ваната. Той пусна на пода дрехите, които държеше.
	Пръстите на краката на Изидор се извиха надолу. Разбира се, трябваше да го погледне в очите. Да погледне по-високо от коленете му. Но…
	Взираше се в бедрата му, когато тези бедра ненадейно се преместиха към нея.
	— Предлагам — проговори един глас някъде над ухото й, доста напрегнат глас — да се оттеглим в леглото ви.
	В гласа му нямаше и помен от самообладание. Беше плътен като кадифе. Очите му бяха полузатворени, но не и сънени. Сякаш някакъв звяр, притаен в него, беше оживял.
	— Не исках да ви засрамвам — каза той.
	Тя се усмихна, макар и малко напрегнато.
	— Аз не мисля много бързо — каза той. — Изидор, чуйте ме.
	Тя вдигна поглед. Наистина, цялото това преживяване беше омагьосващо.
	— Когато нещата се случват бързо, както когато вие се съблякохте, не мога да се сетя какво да кажа. Не че не съм.
	— Няма нищо — каза тя.
	— Желая ви. Отчаяно.
	— О! — Сега наистина я смущаваше.
	— Не умея да се изразявам.
	Раздвижи се така ненадейно, че тя дори не разбра какво се случва, преди да усети под гърба си покривката на леглото. Той остана наведен над нея и внимателно раздели двете половини на корсажа й.
	През ума й премина мисълта, че сега трябва да изпищи от страх. Вместо това обаче изпъна гръб, за да го улесни да й свали ръкавите. Мускулите на рамото му се набраха, докато той внимателно развързваше ризата й и я издърпваше през главата й.
	— Какво трябва да направим сега? — попита тя.
	Той сякаш знаеше: наведе дългото си тяло над нейното и се подпря на лакти.
	Изидор ахна.
	— Няма ли да…
	Той обаче я целуваше — пламенни целувки, от които коленете й омекваха. Тя го прегърна през врата и го притегли надолу.
	Ръцете й се плъзнаха по гърба му, към хълбоците, извиха се около топлите му мускули, промъкнаха се между краката му.
	— Ти… — промълви той с глас, който звучеше така, сякаш изпитваше болка. Гърбът му се изви нагоре. — О, Боже, Изидор, толкова е хубаво!
	Тя избухна в смях и устата му отчаяно се сведе над устните й. А после слабините му се притиснаха към нейните. Усещането беше много странно. „Все едно се отваря врата“ — помисли си Изидор. Отначало беше само тя, а после изведнъж стана така, че има достатъчно място и за него.
	Той издаде някакъв хриплив, гърлен звук и с нов тласък влезе още по-навътре. Изидор зачака болката, която трябваше да изпита, но не се случи нищо.
	Е, това беше хубаво.
	Той се отдръпна назад и пак се устреми напред.
	Беше хубаво. Наистина. Е, може би не чак толкова. Изидор усети леко дърпане, което не й хареса особено много. Опита се да прогони тази предателска мисъл от главата си. Симиън трябваше да направи каквото трябва, а тя можеше да прави каквото пожелае. А тя желаеше да го докосне.
	Погали го по гърба. Никога не беше изпитвала подобно усещане. Под пръстите й имаше само играещи мускули, ръбове и извивки, които се движеха, докато той.
	Той продължаваше с това, с тези тласъци.
	Истината беше, че не й харесваше особено.
	На него обаче му харесваше. Точно това беше най-прекрасното: сега у Симиън нямаше и капка спокойствие, нито следа от онзи винаги овладян мъж. Лицето му беше грейнало от удоволствие. Тя прокара ръце по скулите му и поредният тласък я разлюля с такава сила, че тя действително ахна и сви колене.
	Което по някаква причина я накара да се почувства по-добре.
	Той отново издаде някакъв гърлен звук, сякаш умираше, и това я накара да се усмихне.
	— Изидор — каза той. — Ти… ти…?
	— Да? — попита услужливо тя.
	— Повече не мога да се владея. — Гласът му звучеше изтерзано.
	Нищо чудно, че жените обичаха заниманията в спалнята.
	— Точно така трябва да бъде — изгука тя. Той посрещаше всяко нейно движение със задъхване, затова тя отново изви гръб. Така се чувстваше по-добре. Ако се движеше, той губеше самоконтрол. „А аз точно това искам“ — помисли си Изидор.
	Той се отдръпна назад и стисна хълбоците й с такава сила, че навярно й остави синини, дръпна я нагоре и я привлече към себе си. Да, наистина беше загубил и последната си капка самообладание.
	Главата на Симиън бучеше, а тялото му ликуваше в ритъм, който му се струваше, че познава от години. Сякаш участваше във великолепно надбягване. Чиста физическа радост. Тялото на Изидор беше топло, меко, влажно.
	Не можеше да чака още дълго. И все пак се чувстваше така, сякаш виждаше линията на финала, но не искаше да стигне до нея. Не искаше да стигне до върха.
	Не искаше.
	Удоволствието бучеше в краката му. Сега Изидор отвръщаше на движенията му, повдигаше хълбоци по начин, от който му се искаше да я ухапе по ключицата като подивял звяр.
	Когато си позволи да загуби самоконтрол и да се отдаде на дивото и яростното у себе си, вече не виждаше почти нищо. Устреми се напред и някъде отдалеч чу как рамката на леглото се блъска в стената, някъде отдалеч чу тихия смях на Изидор, някъде отдалеч.
	Не беше на себе си. Ароматът на Изидор и дребното й чувствено тяло, смехът й, звукът на гласа й, начинът, по който го докосваше без страх и без срам, го пренесоха някъде далеч, на друго място.
	Той отметна глава и изрева като мъж, който не може да стои спокоен нито за миг, като лъв, който оповестява на света, че сега другарката му е негова.


>	Глава 33

	_Вдовишката къща_
	_ 3 март 1784 г._
	Симиън се върна в тялото си. Много бавно. Валамксепа често говореше за някакво преживяване извън тялото, което се случвало на постещите монаси. На Симиън това преживяване никога не му се беше струвало привлекателно, но сега може би трябваше да преосмисли това наивно предположение.
	Целият беше покрит с пот. Дишаше задъхано, сякаш след дълго тичане, и не се беше чувствал толкова щастлив от години. Изидор лежеше със затворени очи, затова той попи гледката, която представляваше тя: леко екзотичната форма на очите, малкия нос, млечнобялата кожа. Беше прелестна. И беше негова. Беше импулсивна, вбесяваща и прекалено емоционална, но тя беше неговата съдба.
	В това човек да се предаде пред съдбата си имаше нещо много приятно.
	— Заболя ли те, Изидор? — попита той, защото ненадейно си спомни, че допреди миг и тя беше девствена. Претърколи се и се смъкна от тялото й.
	Тя отвори очи.
	— Изобщо не. Теб заболя ли те?
	— Не, но никой не казва, че е трябвало да ме заболи.
	— Не беше ужасно неудобно — каза тя, подпря се на лакти и погледна надолу към тялото си.
	Той проследи погледа й. Тя имаше най-чувственото, най-бялото тяло, което би могъл да си представи.
	— Няма кръв — каза тя с облекчение и пак се просна по гръб. — Няколко синини по бедрата. И така, ти какво си помисли?
	Открай време Симиън не го биваше да обяснява. Как да обясни прилива на такова удоволствие, та му се стори, че кожата му оживява, че познава тялото й също толкова добре, колкото и своето, стори му се, че за пръв път вижда света в цветни багри след цял живот слепота?
	— На мен ми хареса — продължи Изидор.
	Това беше хубаво. Симиън се облегна назад, защото, ако не престанеше да я гледа, пак щеше да легне отгоре й. Само при мисълта за това членът му се раздвижи.
	— Не е нещо, което бих искала да правя всеки ден — продължи тя, — но доколкото съм чувала, хората и бездруго не го правят толкова често.
	Симиън обърна глава.
	Тя го гледаше срамежливо.
	— Ядосан ли си, че консумирахме брака си, Симиън?
	Изидор сякаш не си беше загубила ума от удоволствие. Всъщност сега, като се замисли…
	Всъщност Симиън не знаеше почти нищо за женското тяло. Открай време избягваше неприличните разговори край лагерния огън. Тя не беше изпитала огромно удоволствие.
	Това беше напълно неприемливо.
	Най-вероятно нямаше да поиска да се любят пак, преди да мине известно време. И това беше неприемливо. Той състави план и го приложи. И двете му отнеха по-малко от секунда.
	— Не бяхме много добри — каза той и се подпря на лакът, без да обръща внимание на въпроса й.
	Тя примигна.
	— Така ли?
	— Да.
	— Но аз си помислих, че…
	— Трябва да поработим още. Ти не би искала да се провалиш, нали?
	Тя не отговори толкова импулсивно, колкото се надяваше той.
	— Не мисля, че се провалих — каза тя. — Нито пък ти. Какво очакваше?
	— Повече — отговори Симиън, макар че не беше сигурен, че е възможно да има _нещо_ повече от това, което беше преживял. — Стана така само защото сме начинаещи — добави бързо той.
	— Сигурно е вярно — съгласи се Изидор. — Как мислиш, къде сбъркахме? Ти как се почувства?
	— Стори ми се кратко — отговори той и осъзна, че казва истината. — Навярно трябва да продължи повече от няколко минути.
	— Не знам — измърмори тя. — Ти си… ти си… — Тя махна с ръка.
	— Едно от нещата, които ми се струват странни, е, че бяхме толкова близо един до друг — каза Симиън и осъзна, че наистина го мисли. — Сляхме телата си, а аз не мога да разбера истински тялото ти.
	— Как би могъл да го разбереш?
	— Ами… — започна той и деликатно протегна ръка — Какво е да имаш гърди?
	Тя избухна в смях — нисък, възхитителен смях.
	— Какво е ли? Симиън, ти мислиш ли, че си нормален мъж?
	— На мен въпросът ми се струва логичен. Аз нямам нищо такова, което да стърчи от гръдния ми кош. През цялото време ли ги усещаш? Знаеш ли, че са там?
	— Ти знаеш ли, че коленете ти са там през цялото време?
	— Само когато ги използвам. Но от гърдите няма никаква полза. Това е…
	— Разбира се, че има полза! — възрази Изидор и седна в леглото. — Аз просто още нямам бебе, за да ги използвам.
	— Сама ли ще кърмиш децата си?
	— Моята майка ме е кърмила — отговори Изидор. — Италианските аристократки кърмят сами децата си. Майка ми смяташе, че бебетата оцеляват по-рядко, когато ги дават на дойки.
	Симиън не искаше да говори за бебета.
	— Просто си помислих — каза бавно той, — че женските гърди са много приятни. Например. — Той протегна ръка и някаква отдалечена част на мозъка му осъзна, че пръстите му треперят. Сключи ги над прекрасната й тежка гърда. — Какво е усещането сега?
	— Хубаво — отговори тя. — Божичко, колко е странно да си помисля, че можеш просто да ме докоснеш така! Никой никога не ме докосва.
	— Но сега съм твой съпруг. И по закон, и в действителност. — Той леко погали гърдата й с палец.
	— Сигурно.
	— А това как го усещаш? — Той прокара палец по гърдата й.
	— О!
	Той повтори действието.
	— Изидор?
	Тя отвори уста, но от нея не излезе никакъв звук.
	— Чувал съм, че на жените и това им е много приятно — продължи Симиън. Сега настроението му се беше подобрило. Той наведе глава и допря устни до гърдата й.
	Тя прочисти гърло.
	— Симиън, ти не си дете и…
	Устните му се сключиха около зърното й. Децата нямаха и представа от желанието, което пулсираше през краката му, през сърцето му.
	Омекналата й ръка се свлече от рамото му и падна на леглото. Той започна да смуче зърното й и тя отметна глава назад. Той засмука по-силно и във въздуха се разнесе тих, задавен звук. Цялото му тяло беше напрегнато и пулсираше. Но напълно се владееше.
	Той се отдръпна назад.
	— Виждаш ли? — попита той, макар че гърлото му беше стегнато и стенанието просто напираше да се изтръгне от устните му. — Изобщо не сме стигнали дотам.
	Тя отвори очи — малко замъглени, невинни, нефокусирани.
	— Докъде? — попита тя с треперещ глас.
	Симиън се насили да се изтърколи настрани и да седне небрежно в леглото.
	— Аз не знам нищо за тялото ти, както и ти за моето — отговори той през рамо. Ако я погледнеше за малко по-дълго, щеше да скочи върху нея. — Ще трябва да се упражняваме.
	— Да се упражняваме ли? — Гласът на Изидор беше дрезгав и малко раздразнен. Симиън обожаваше този глас.
	— Може би довечера. — Той облече ризата си, все още, без да я поглежда. — Ако имаме желание.
	С крайчеца на окото си той зърна някакво внезапно движение — Изидор седна в леглото. Но следващите й думи бяха безкрайно далеч от образа на чувствената нимфа, която си представяше той.
	— Симиън! — Всяка скандалджийка би се гордяла с този писък. — Какво си _направил_?
	Той се обърна рязко.
	— Какво?
	Тя се взираше в краката си.
	— Ти… ти се изпика върху мен! — Тя преглътна. — _Вътре_ в мен!
	— Има ли кръв? — попита той, наведе се и погледна заинтересовано.
	— Това не е кръв. — Тя припряно избърса крака си и скочи от леглото. Само след секунда беше навлякла ризата през главата си. Той я беше разкъсал и сега бе отворена отпред, но Изидор сякаш не забеляза.
	— Това не е урина. Никой ли не ти е казвал за акта?
	— Леля ми е пропуснала да спомене за тази очарователна подробност.
	— Това е само малко течност. Моята част от бебето.
	Тя погледна надолу към вече прилично покритите си крака.
	— Довечера ще ти покажа — обеща той и си обу панталоните.
	— Какво ще ми покажеш? — попита тя подозрително.
	— Как работи тялото ми.
	С крайчеца на съзнанието си Симиън мислеше за начина, по който тя докосваше тялото му. Дори сега очите й сякаш бяха привлечени от това тяло, затова той забави движенията на пръстите си, вдигна панталона над извивката на хълбоците си по-бавно от необходимото.
	— Мога да ти покажа и без да се любим — предложи небрежно той и срещна очите й, когато тя най-накрая вдигна поглед. — Тъй като това не ти хареса особено.
	— И на теб не ти хареса! — отвърна тя отбранително.
	— Ще се подобрим.
	— Разбира се — съгласи се тя. — Добре.
	— Довечера — каза той и метна палтото си през рамо.


>	Глава 34

	_Вдовишката къща_
	_3 март 1784 г._
	Довечера? Какво имаше предвид? Изидор изобщо не беше сигурна, че иска да повтори акта толкова скоро. Усещаше тялото си леко разранено. И се чувстваше странно. Разочарована, което беше глупаво. А освен това Годфри щеше да се върне след гостуването си при свещеника, което означаваше, че няма да има възможност за никаква съпружеска интимност. Годфри щеше да спи във всекидневната на вдовишката къща. Изидор не искаше никой да остава в Ревълс Хаус, не и преди да се увери, че Стражата на мъртъвците е далеч, в Лондон.
	Тя излезе от къщата с намерението да се поразходи. Беше един от онези дни, които създават впечатлението, че пролетта е дошла. Въздухът ухаеше на сладост, а слънцето грееше. Една трънка в градината вече беше разцъфнала и семенцата й се сипеха навсякъде, сякаш дете хранеше птиците, без да спира да се върти.
	Симиън щеше да бъде добър съпруг. Беше внимателен, грижовен. Онази негова лека усмивка на съжаление разтопи сърцето й и го изпълни с привързаност. Беше толкова прекрасен, когато не се владееше, когато признаваше, че не е сигурен какво да направи. Днешният следобед беше идеален пример. А освен това сам беше признал, че цялата тази работа с консумирането на брака не е съвсем идеална. Всъщност беше съкрушително привлекателен тогава, когато…
	Мислите й рязко спряха на това място. Би могла лесно да обикне мъж, който признава грешките си, който съблича дрехите си, когато осъзнае, че я е накарал да се срамува. Когато действаше спонтанно, Симиън беше неустоим.
	Но когато тя действаше спонтанно, това го объркваше. Започваше да крещи… и да я целува. Накратко, губеше контрол.
	— Годфри ще остане във вдовишката къща, разбира се — обърна се тя към Хънидю, след като се върна. — Убедена съм, че въздухът в голямата къща не е чист, а той е подрастващо момче. Освен това извадихме всички мебели от стаята му — добави тя. — Може да спи във всекидневната.
	Хънидю дори не трепна при новината, че очевидно херцогът ще спи в спалнята на съпругата си. Симиън навярно щеше леко да присвие очи, когато чуеше как тя пренарежда живота му, но Средният път щеше да му попречи да вдигне прекалено много шум.
	Пфу! Точно това би казал баща й. Поеми наляво или надясно. Поеми нагоре или надолу…
	Само при мисълта за тялото на Симиън тя се ухили — не можа да се сдържи. Навярно нито един истински английски джентълмен не би поел надолу. Но само като си помислеше за тялото му, усещаше как краката й изтръпват, а дъхът й секва.
	Когато се извисеше над нея, очите му ставаха по-дълбоки и потъмни. Почти измъчени.
	Отново започна да се пита какво имаше предвид с думите, че искал да й покаже как работи тялото му. Как работи ли? Тя знаеше как работи. Съответната част от него се втвърдяваше.
	Тялото му беше дълго и гъвкаво — тяло на мъж, който може да пробяга двайсет мили, без да спира, за да спаси любимата си. Тяло на мъж, който отблъсква злодеи, без дори да си изцапа ръцете.
	Да, тя наистина искаше да разбере как работи тялото му. Тази мисъл я накара да се усмихне.
	Точно тази усмивка не спираше да дразни Симиън, докато вечеряха. Изидор постоянно го поглеждаше по някакъв особен начин и кръвта в тялото му започваше да бушува, и той се разтреперваше. Вярно, мъничко, но… се разтреперваше.
	Разтреперваше се!
	Мисълта за Средния път нахлу в главата му и той я отблъсна. Средният път сякаш нямаше значение, когато беше с Изидор, с тази бълбукаща радост в очите й, с тези вълшебни извивки на къдриците й и дързостта, с която му хвърляше бързи погледи.
	Беше му приятно да си мисли, че всеки път, когато се усмихне по _този_ начин, тя си мисли за него. В интимен план.
	Не беше редно да мисли за самообладание. Не и когато Изидор мислеше за нещо друго.
	Освен това имаше нужда от целия си самоконтрол, за да поддържа спокоен разговор по време на вечеря. Тоалетът на Изидор по нищо не приличаше на предизвикателната рокля, която носеше последния път, когато тримата вечеряха заедно. А самият той беше с официални панталони, а не със своите — неподходящи и неофициални. Този път чорапите не му пречеха толкова и това навярно беше признак, че се превръща в истински англичанин. Но никой англичанин не би се поддал на страстта, не и по този начин. Искаше единствено топлото, благоуханно тяло на Изидор под себе си.
	Хънидю наля на Годфри лимонада. Вино не му се полагаше, макар че той отправи умолителен поглед към Симиън.
	За своя изненада Симиън стисна зъби.
	Толкова ли не можеха да настанят Годфри в плевнята? Трябваше ли Изидор да проявява такава доброта към братчето му? Той…
	Той имаше планове за тази вечер.
	Размърда се на мястото си. Навярно точно за това говореше Валамксепа. Страстта беше като отрова в кръвта — дива, непокорна буря, която помита всеки здрав разум. На Симиън не му беше останала нито капка здрав разум. Просто я желаеше.
	Това не беше Средният път. Един Бог знаеше какъв път беше. Лош път. Симиън отпиваше от виното си и мислеше за гърдите й. Цялата концепция за Средния път пренебрегваше факта, че кръвта на мъжа пламва, когато е близо до своята жена.
	А Изидор беше неговата жена.
	Несъмнено.
	Не.
	В края на вечерята той стана, готов да отиде някъде. Очевидно за него нямаше легло, затова предполагаше, че ще го настанят в хамбара при Хънидю.
	Но после му се изясни, че Изидор има други идеи. Вечерята свърши и преди той да разбере какво точно става, тя застана пред него като мъничка вихрушка от коприна и сладък аромат. Започна да казва едно, да казва друго. Прати всички по местата им, започна да дава всевъзможни заповеди на Хънидю по безкрайно мил начин, нареди на Годфри да си легне, а на Симиън — да я придружи на разходка из градините.
	— Каква прекрасна нощ! — промълви тя и му се усмихна. — Грее луна.
	Имаше дълги мигли, които се извиваха нагоре толкова деликатно, че го разсейваха.
	— Хмм — измърмори той, неспособен да измисли дори най-просто изречение.
	Миг по-късно вече крачеха по една пътека. Времето всъщност беше топло, по онзи типичен за ранната пролет начин.
	— Къде да отидем? — попита Изидор. Гласът й беше изпълнен с радостно вълнение, като на дете на увеселение.
	— На разходка? — предложи той. Умът му сякаш беше станал на мармалад. Искаше единствено да я завлече зад някое дърво и да обхване дупето й с ръце. Как бе могъл да я люби, без да посвети по цял час на всяка гърда? Тези загубени мигове като че ли сега му се присмиваха.
	Изражението й леко помръкна и той откъсна мисълта си от деколтето й. Прочисти гърло.
	— Да отидем ли в лятната беседка? — попита той отчаяно.
	— Лятна беседка? Нима имате лятна беседка?
	Той беше готов на всичко заради тази усмивка. Това го правеше уязвим — нещо толкова опасно, че просто продължи да върви до нея, ням като гроб. Отправиха се към дъното на голямата градина.
	— Повече прилича на скъпа безполезна сграда, отколкото на истинска беседка — каза най-накрая той.
	Направиха един последен завой.
	— Както виждате.
	Изидор остана с отворена уста.
	— Не са я строили с намерението да бъде руина — каза Симиън, защото реши, че ще е най-добре да бъде честен. — Въпреки че, доколкото разбрах, руините са станали много модни. — Той наклони глава и се опита да види беседката през нейните очи: романтична купчина камъни, която трябваше да бъде рушащ се средновековен замък? Или това, което виждаше той — поредната неблагоразумна съсипия на баща му, сграда, която трябваше да бъде истинска каменна къща, но се беше разпаднала, след като не бе платил на строителите?
	Изидор вървеше пред него. Тази вечер не носеше обръчи и роклята й следваше извивката на възхитителните и бедра.
	— Влизали ли сте вътре? — попита тя и се обърна към него.
	Той едва успяваше да се съсредоточи върху думите й — толкова оглушителен беше ревът в кръвта му. Тя беше негова и той трябваше да я има, да я притежава, да я докосва, да я целува, да…
	Тя се облегна на разрушената каменна стена и му се усмихна. Това покана ли беше? О, кого го беше грижа!
	Той изруга под нос, закрачи напред и я вдигна на ръце с такава лекота, сякаш редовно вдигаше млади дами.
	— Тревата сигурно е мокра — каза той и чу колко хриплив е гласът му.
	Тя не каза нищо, но не се опита да се измъкне. Просто остана сгушена в прегръдките му — едно чувствено, парфюмирано вързопче. Той заобиколи сградата и се отправи към рушащата се арка. Там, където трябваше да бъде дворът.
	Да. На лунната светлина меко блестяха плочки. Паднали стени ги скриваха от погледа… не че някой беше излязъл да се разхожда из градините по това време на нощта.
	Той я остави на плочките и си свали палтото. Все още не можеше да я погледне в очите. Тя щеше да се ужаси, ако разбере какъв е, как е полудял от страст — достатъчно луд, за да започне да вие към луната, да й скочи като животно.
	— Симиън? — попита тя. Гласът й изобщо не звучеше уплашено. Беше дрезгав и леко се задави, докато изричаше името му. В този глас имаше нещо, от което слабините му се свиха. А после тя прокара пръсти през косата му, почти свенливо, и той загуби битката: хвърли се към нея и я дръпна. Ако беше помислил, може би щеше да се запита дали да не я целуне като истински джентълмен — сладка среща на устни, която да я изкуши да разтвори своите.
	Завладя я, взе това, което искаше, усети сладостта й, вкуса й, аромата й, начина, по който тялото й се олюля под пръстите му, когато я целуна, начинът, по който тя прошепна нещо или може би простена.
	Но в крайчеца на съзнанието му един глас крещеше, настояваше за внимание. Той не можеше просто… не можеше просто да направи това, което…
	Тя стенеше, наистина стенеше — едва доловим звук в задната част на гърлото й, но достатъчно силен, за да го подлуди. Несъмнено можеше просто да я положи долу.
	Нежно, разбира се.
	На земята? На студената влажна земя?
	Лошият съветник отново му заговори, каза му, че палтото му върши същата работа като одеялото. За миг Симиън успя да погледне към Изидор поне с капка логика.
	Очите й се бяха замъглили, а ръката й беше заровена в косата му. Приличаше на жена, завладяна от желание. Щеше да…
	Не.
	Добрият съветник изкрещя толкова силно, че дори най-сатанинската част от него потръпна.
	— Аз ти обещах — каза той и почувства, че трябва да спре за миг. Тя облиза устната му и през слабините му премина вълна от такова желание, че можеше да бъде задоволено само с отговор от същата природа. Симиън отново я обгърна с ръце и леко я повдигна, за да я сгуши плътно до себе си.
	_Не._
	— Ще ти покажа как работи тялото ми — каза той и я отблъсна.
	Устата на Изидор беше леко подута, подпухнала. Очите й приличаха на потънали в сенки кладенци.
	— Утре — каза тя и леко се премести към него. — Засега нека само се целуваме.
	Той трябваше да поеме командването. Трябваше да контролира положението. Отстъпи назад и издърпа ризата през главата си.
	Тя ахна шумно, после се изкикоти. Той пое риска и хвърли поглед към нея.
	— Симиън! Ти се събличаш…
	Той се наведе и събу единия ботуш. После другия. Камъните му се сториха студени под обутите му само в чорапи крака.
	— Почти не те виждам! — започна да протестира тя. — Луната не е толкова ярка и…
	Очите й бяха огромни и блестящи. Можеше да го види достатъчно добре. Той виждаше всяка сянка по нея, всяка извивка на тялото й, всеки сантиметър кожа, който искаше да целуне и близне.
	Той си смъкна панталона, спря за миг и си събу и чорапите. Щом ще се съблича в градината, защо да не бъде _истински_ гол?
	И тогава най-накрая я погледна в очите.
	Разрошената й коса падаше по раменете, обкръжаваше лицето й по начин, който я караше да изглежда срамежлива и покорна, като момичето, което той си мислеше, че иска. Тогава, когато не знаеше нищо. Изидор може и да изглеждаше срамежлива, но това беше лъжа, породена от лунната светлина; погледът й се плъзгаше по цялото му тяло, спираше се тук и там, задържа се на корема му, докато той почти не се усмихна. Но не го направи. Зачака.
	Тя трябваше да го _опознае_, за да го пожелае — така беше решил.
	— Имаш толкова много мускули — промълви най-накрая тя. — Защо?
	— Защото бягам.
	Изидор се приближи още повече, докато между тях остана по-малко от сантиметър. Тя протегна ръка и докосна гърдите му с пръст. Допирът й го опари и той трябваше да стисне юмруци, за да не посегне към нея. Тя се залюля назад и той усети как допирът й го напуска.
	— Е, _как_ работи тялото ти? — попита шепнешком тя. Но вече не гледаше, накъдето трябваше.
	Възбуденият му член беше щръкнал и се напрягаше към нея. Той обви пръсти около него. Погледът на Изидор се стрелна към тях и на него му се стори, че очите й стават по-тъмни, макар че бе трудно да се каже на лунна светлина.
	— Това тук е създадено за твоето тяло — каза той. — Мъжете и жените са създадени така, че да си пасват. — Той отпусна ръка.
	Изидор, разбира се, не беше някоя кротка госпожица. Тя обви пръсти около члена му и главата му се отметна назад. В последния момент успя да овладее стенанието си.
	— Радвам се, че не е космат — каза Изидор замислено. — Ти нямаш много косми по гърдите, нали, Симиън?
	Отпусна пръстите си и точно когато той се канеше да отговори, ги прокара по дължината на члена му. Думите замряха в гърлото му и той почувства, че не може да спре приглушеното стенание, което напираше на устните му. Това й хареса — той видя пламъка, който грейна в очите й.
	Точно това искаше той, нали? Нали? Защото сега Изидор експериментираше, държеше члена му по-плътно, плъзгаше…
	— Не! — успя някак да изрече той.
	— Да! — отговори тя, стисна ръката си, плъзна я. А другата й ръка — тя беше…
	По бедрата му препусна огън. Той сложи ръце на китките й и ги отдръпна от тялото й, задържа ги за миг така, преди да ги пусне.
	— Не.
	Тя се нацупи. Устните й бяха толкова пълни и привлекателни, че Симиън забрави плана си и я привлече в обятията си. Тя ахна, а после се нагласи идеално до него. Двамата бяха като две части от пиано, които се събират, за да създадат музика. Като цигулка, събрана с лъка си.
	— Ти си моя — каза Симиън. Гласът му беше гърлен и съвсем не беше спокоен. Не беше успокояващ. Не беше овладян. И това дори не го интересуваше. Тя доближи устни до гърдите му и го целуна леко веднъж, втори път. Допирът им го изгори. Той не можеше да си спомни каква е следващата фаза от плана. Но тази част от мозъка му все още повтаряше един и същ упрек: един истински джентълмен не люби своята дама на открито. Това не е редно. Не е _правилно_. Не е спокойно и овладяно.
	Беше.
	— Ще ти покажа — каза той и гласът му секна, защото косата й до бузата му беше мека като предена коприна и той просто искаше да я погълне. Да я оближе. Ако ги завалеше дъжд, Симиън щеше да оближе всяка капка от тялото й и да го опази топло.
	Но джентълменът в него крещеше: „Не!“
	— Какво ще ми покажеш? — попита тя отпусната, прималяла, задъхана. — Симиън?
	— Да?
	— Не искаш ли да ми помогнеш за връзките?
	Лудостта се бореше с плана му, бореше се с възпитанието, бореше се… и загуби.
	— Не.
	В очите й определено се появи разочарование.
	— Когато аз… — Коя дума трябваше да използва? — Това е моят член. — Думата прозвуча остро.
	Тя го изненада; навярно винаги щеше да го изненадва. Защото се засмя.
	„Мръсният пръст на часовника!“*
	[* Неточен цитат от Шекспир, У. „Ромео и Жулиета“, Действие второ, сцена четвърта, превел от английски Валери Петров. — Б.пр.]
	— Шекспир много е обичал да се шегува с тези неща.
	— Тази дума ми харесва — каза Изидор и протегна ръка. За съжаление мозъкът на Симиън спря да работи в мига, в който нейните хладни пръсти се плъзнаха по него, докоснаха го, стегнаха се.
	Все пак се опита.
	— Когато аз… — Но думите заглъхнаха в стенание.
	— „Ето го измъкнато“!* — засмя се Изидор.
	[* Шекспир, У. — „Ромео и Жулиета“, Действие първо, сцена първа, превел от английски Валери Петров. — Б.пр.]
	Симиън обаче не можеше да се включи в нейната игра на цитати от Шекспир, не и когато цялото му тяло изгаряше. Членът му подскочи в ръката й и тя отново се засмя — триумфалният смях на жена, открила, че притежава сила, за която дори не е подозирала.
	— Когато свърша… — подхвана той, като се овладя.
	— Когато какво?
	— Когато свърша. О, Боже, Изидор, ако продължиш, _ще_ свърша всеки момент! — Той се облегна на колоната. Мраморът беше хладен и му помогна да възвърне част от разума си.
	— Направи го! — прошепна едва чуто тя и се приближи до него. Ръката й беше между копринените й поли и грубите косми на корема му. Но Симиън не искаше да я уплаши, да я отврати.
	Той я отблъсна назад.
	— Този път само гледай.
	Очите й бяха огромни и въодушевени. Той успя да откъсне мислите си от слабините си.
	— За да пожънем успех в леглото, трябва да разберем какво кара другия да изпитва удоволствие.
	Тя отвори уста, но не каза нищо. В очите й обаче имаше нещо, което го накара да продължи:
	— Утре ще те помоля ти да ми покажеш.
	— Какво да ти покажа?
	— Кое ти доставя удоволствие — отговори той. — Моето тяло съвсем не е толкова интересно, колкото твоето, но има неща, които… — Той сложи палец на собственото си зърно. — Това не е нито толкова красиво, нито толкова полезно, но изпитва удоволствие.
	Устните й се извиха в лека усмивка, която му въздейства много повече от допира на собствената му ръка върху тялото му. Той премести ръката си надолу бавно, преднамерено, обви пръсти около члена си. Плъзна ръката си. Изпита удоволствие от начина, по който Изидор се люшна напред-назад, сякаш усещаше горещина между краката си, сякаш си спомняше днешния следобед.
	— Сега изглежда по-голям от преди — прошепна тя.
	Тялото му инстинктивно се люшна към нея, изпълнено с отчаяно желание да започне ритъм, който да я задоволи и да накара очите й да се замъглят, да й даде същото удоволствие като това, което беше изпитал самият той.
	— Какво се случва, когато загубиш контрол?
	Въпросът увисна във въздуха. Симиън прочисти гърлото си.
	— Изхвърлям течност, в която се съдържа моят принос и създаването на бъдещо дете. — И допълни: — Не бих го нарекъл „загуба на контрол“. — Той остави ръката й да падне от тялото му.
	Тя сложи ръка върху него и той незабавно потръпна. Огънят докосна гръбнака му, препусна по краката му като предсказание за бъдещето.
	— Ако продължа да правя това… — демонстрира тя, — няма ли да загубиш самоконтрол?
	— Не. — Но думите му представляваха едва чут шепот.
	— Защото никога не губиш самоконтрол?
	— Защото това не е… — пое си той дълбоко дъх — точно описание.
	Пръстите й го побутнаха, погалиха, възпламениха.
	— Сигурен ли си, че не те карам да губиш самоконтрол?
	— Ти можеш да ми дадеш най-голямото удоволствие на този свят — увери я Симиън. — Както ще ти го дам и аз.
	На устните й трепна усмивка. Ръката й падна.
	— Какво друго ти харесва?
	Той примигна.
	— Само на тези две места ли ти е приятно? Това ли е всичко?
	— Това е достатъчно — каза той.
	Изидор отново се усмихваше.
	— Сега мога ли да ти покажа какво ми доставя удоволствие?
	— Нощта и мястото са прекалено тъмни и студени за една дама — каза Симиън и нахлузи ризата през главата си. Тялото му пулсираше в собствен ритъм, а в кръвта му бушуваше лудост.
	— Помислих си, че може би в нашето легло…
	— Но Годфри е във всекидневната.
	— Ще трябва да бъдем тихи — каза тя и се обърна, за да излезе от двора. Лунната светлина затанцува в косата й, превърна я в потъмняло сребро. Приказната течна светлина ясно очерта извивката на бузата й, пухкавата долна устна, ироничната духовитост в погледа й.
	Той тъкмо си обуваше ботушите, когато тя се спря.
	— Разбира се — каза Изидор, — хубаво е, че всичко това не означава, че губиш контрол, Симиън, не мислиш ли?
	— Да.
	— Защото, макар че може би ще се тревожа _аз_ да не издам някакъв неприличен шум и да събудя младия Годфри, няма да ми се наложи да се тревожа за теб.
	Той тръгна след нея. Всички тези години в пустинята го бяха научили на някои неща за оцеляването.
	Едно от тях беше никога да не пренебрегва ръкавица, запратена право в краката му.


>	Глава 35

	_Вдовишката къща_
	_3 март 1874 г._
	Хънидю ги посрещна в преддверието на вдовишката къща с такова спокойствие, сякаш всеки ден виждаше размъкнати херцози.
	— Ваша светлост, Ваша светлост — каза той. — Ще ви помоля да говорите тихо, младият господар спи.
	Изидор съблече мокрото си палто и му го подаде.
	— Божичко, Хънидю — измърмори тя, — трябва да си лягате. Пак започна да вали.
	— Очевидно има възможност да се наводним, макар и малка — каза икономът.
	— Глупости! — отвърна Симиън. — Намираме се на върха на хълма.
	— Мостът, който води към селото — уточни Хънидю. — Позволих си свободата да изпратя камериерката на херцогинята да се настани временно в селото; ако мостът се срути, ще трябва да подслоним всички в хамбара и на госпожица Лусил няма да й хареса.
	— И вие ли сте отседнали в селото? — попита Симиън.
	— Пак ще се оттегля в хамбара, Ваша светлост. Трябва да държим среброто под око.
	— Браво! — похвали го Симиън. — Няма да ви задържаме.
	Той затвори вратата зад иконома и си помисли, че Хънидю е човек, когото би искал да има зад гърба си, дали качен на някоя камила или в къща в английската провинция. Той беше верен и честен до дъното на душата си.
	Изидор беше изчезнала. Симиън надникна във всекидневната. Огънят почти беше догорял, затова той хвърли вътре още няколко цепеници и отиде да погледне брат си. Годфри лежеше по гръб. На мътната светлина на огъня приличаше смущаващо на баща им. Дори хъркаше като него.
	Симиън послуша този звук няколко секунди, после на лицето му се появи широка усмивка.
	В малката спалня не се влизаше директно от всекидневната — до нея се стигаше по малък проход, почти коридор.
	Симиън спря за миг и се запита дали мъжете чукат на вратата на спалнята на съпругите си.
	Изидор го чу от другата страна на вратата и сърцето й подскочи така, че сякаш се качи чак в гърлото й. Какво правеше той, за бога? Нали нямаше да отиде в хамбара с Хънидю?
	Нали нямаше?
	Тя погледна към тялото си, както беше отпусната на леглото, и се провикна:
	— Влез!
	Вратата се отвори и тя го видя на прага. Даде му един миг, погледна надолу към себе си, опита се да види тялото си през неговите очи. Помисли си, че е закръглена точно където трябва и стройна на другите места. Беше запалила свещи и отраженията на пламъчетата се стрелкаха по кожата й, като й придаваха вид на мраморна статуя — от онези римските, неприличните. Косата й падаше по раменете, беше я подредила така, че да разкрива само едната й гърда.
	— Можеш да влезеш — каза тя и усети нервен трепет в гърлото си.
	Той затвори вратата много внимателно и сложи ръце върху палтото си.
	— Не!
	Той повдигна вежда.
	— Сега е твой ред да научиш за _моето_ тяло.
	Той се приближи до леглото.
	— Може ли да седна при теб?
	— Не!
	Изглеждаше толкова грамаден, че й се завиваше свят.
	Той седна на един стол и кръстоса крака. На лицето му се беше изписало изражение, което го караше да изглежда много по-млад. В тези очи имаше нещо дяволито. Не можеш да изглеждаш така, ако си затворен в миризлива стара къща, заобиколена от хълмове.
	— Искам да внимаваш много в този урок — каза Изидор и се надигна на лакът.
	Той едва успя да откъсне поглед от гърдите й, но най-накрая вдигна глава.
	— Внимавам. Искам да кажа, наистина внимавам.
	Тя не можа да потисне усмивката си. Седна в леглото.
	— Това са гърдите ми.
	Всъщност досега не ги беше докосвала особено често. Но погледът на Симиън й вдъхваше смелост. Тя остави ръцете си да се обвият около твърдите закръглени гърди, така както искаше да я докосне той.
	— Днес следобед… — Тя поклати глава.
	Очите му бяха широко отворени и невинни.
	— Не беше както трябва ли?
	— Имаш много силни ръце. Остави ми синини по хълбоците.
	— Извинявам се. — Желанието изчезна от погледа му и той спря да се взира в гърдите й.
	— Нямах това предвид! — обади се припряно тя. — Хареса ми, но… това ще ми хареса още повече. — Тя му се усмихна и желанието в очите му се завърна.
	— Нали не съм те наранил?
	— Не!
	— Просто ми кажи, ако някога те стисна прекалено силно — каза той. — Не знаех. Трябва да придобия опит.
	Стори й се, че изобщо не помръдва, но ето че изведнъж се озова седнал до нея. Но не я докосна — просто наблюдаваше ръцете й, които все още придържаха гърдите.
	Изидор се изчерви и отпусна ръце на леглото.
	— Толкова са хубави — прошепна той, вдигна пръст и го прокара по извивката на гърдата й. — Прекрасни. — Пръстът се плъзна над светлорозовата плът, докосна зърното й и тя подскочи.
	Не можеше да спре да се взира в лицето му. Той беше красив — не прекалено красив _за мъж_, а просто красив. Очите му бяха обрамчени с гъсти мигли, все още малко слепени от дъжда.
	Бузите му бяха хлътнали, а челюстта — челюст на мъж, който винаги ще те закриля и никога няма да те напусне.
	Изидор измърмори нещо, което дори самата тя не можа да чуе, и се наклони към него, така че ръката му — едрата му мазолеста ръка — се сви около гърдите й. Дланта му притисна силно зърното й и тя потръпна.
	— Това приятно ли е? — попита той. Гласът му се беше променил — беше станал по-дълбок. Не уморен или напрегнат, както говореше с Хънидю за тръбите или с майка си.
	Тя кимна. Той направи още нещо с палеца си и тя трепна и се отдръпна.
	— Прекалено много ли ти дойде?
	Тя се отдръпна.
	— Глупаво е, но ми се струва… — Тя погледна надолу. — Струва ми се, че са просто прекалено чувствителни. Първо е приятно, но после започва да боли.
	— Но отначало е приятно?
	Тя му се усмихна. Обожаваше потъмнелите му от желание очи, зад които се четеше внимателен размисъл — очи, които я наблюдаваха, изучаваха я.
	— И така, значи дойде мигът да научиш всичко за тялото ми — каза тя почти разговорливо.
	Той кимна.
	— Никога не съм била с мъж преди теб, но съм мислила за това.
	— Кажи ми за какво си мислила, любима.
	— Бих искала да ме целунеш, не само тук… — постави тя пръст на устните си и изчака погледът му да го проследи — А тук. — Докосна рамото си, врата си, извивката на гърдата си, на талията си, вътрешната страна на бедрото си. — Навсякъде — прошепна тя.
	В очите му грейна смях и Изидор се почувства почти засрамена… само че този срам я изпълни и с упоритост.
	— Бих искала да ме целунеш _навсякъде_ — повтори тя. Защо не? Това беше повече от скандално. Тя обаче беше на двайсет и три години и беше чувала какви ли не разкази. Истории за това, което правеха мъжете… понякога, с някои жени.
	Винаги си беше мислила, че тези истории звучат като райски преживявания.
	Ако се съдеше по усмивката, в която се извиха устните на Симиън, и той не смяташе, че предложението е ужасно.
	— Нежно — добави тя.
	— Днес следобед хареса ли ти?
	Изидор примигна.
	— Истината — уточни той.
	— Не особено — отговори тя и той потръпна. — Но ти го знаеше! — продължи озадачена Изидор. — И на теб не ти хареса. Нали си спомняш какво ми каза — че…
	— Какво по-точно не ти хареса? — попита той. — Няма да го повтаряме.
	Тя прочисти гърло.
	— Мисля, че целувките ми харесват повече от някои докосвания. Имаш много силни ръце.
	Той бавно се усмихна.
	— Целувки. Има ли още нещо, което искаш да ми покажеш? — Погледът му се плъзна по нея бавно, като ласка, и Изидор ненадейно се почувства разголена. Каквато беше. Пръстът му се плъзна по бледата кожа на корема й, спря и дръпна снопче тънки косми. — Ами тук?
	— Това място е _много_ деликатно — някак успя да изрече Изидор. Струваше й се, че изгаря от треска. Кракът му, обут във фин вълнен панталон, се отърка в голата кожа на нейния и това докосване й се стори непоносимо еротично. Тя вдигна ръце и ги зарови в косата му.
	— Косата ми не ти харесва ненапудрена — каза Симиън, сякаш обещаваше нещо.
	Но тази коса беше гъста и копринена под пръстите й, силна като него. Не ухаеше на пудра с виолетки, а излъчваше онази неопределима миризма на чист мъж.
	— Сега ми харесва — прошепна Изидор.
	Устата му се спусна към нейната, но се задържа, без да докосва устните й. Този пръст все още беше…
	— Какво правиш? — попита тя шепнешком. Треската се надигаше, събираше се в краката й по начин, който я караше да изпитва срам.
	— Целувам те — отговори спокойно той и погледна право към нея.
	— Това не е…
	— Мисли за него като за прелюдия към целувките.
	Изидор изобщо не можеше да мисли, не и с това възхитително докосване на пръста му. То по нищо не приличаше на начина, по който я беше стиснал предишната вечер. Тя зарови пръсти в косата му и го придърпа към себе си.
	— Целуни ме!
	Той я целуна едновременно страстно и нежно. Пръстите му просто продължаваха да блуждаят по кожата й, да я целуват по свой собствен начин — нещо като целувка с пръст, от която Изидор цялата се разтреперваше и усещаше как по краката й пълзи изгаряща топлина. Той освободи устата си и облиза устната й; за свой срам Изидор усети как главата й се отмята назад, а от гърлото й се изтръгва някакъв тих дрезгав звук.
	— Това приятно ли е? — прошепна той. Сега целуваше челюстта й, а после леко гризна ухото й, но честно казано, Изидор не обръщаше особено внимание на устните му. Това, което правеше ръката му, караше хълбоците й да се извиват нагоре, а от устата й да излизат тихи стонове. Тя смътно осъзна, че той целува всички части, за които беше споменала. За съжаление това вече не я интересуваше.
	Осъзна, че е спрял да я целува, едва когато ръката му спря да се движи.
	— Любима?
	Тя го погледна и се намръщи. Симиън не използваше към нея такива нежни обръщения. Нито пък й се усмихваше така — с такава широка, радостна усмивка, като дете на място за игра.
	— Много ме стискаш — каза той и в очите му проблеснаха дяволити искрици. — Може да си ми оставила синини по ръцете.
	Отново раздвижи пръстите си и тя се изви назад и започна да диша учестено.
	Оголи зъби в предупредителна гримаса.
	— Симиън…
	— Стига толкова прелюдия! — измърмори той и преди Изидор да разбере какво се случва, пръстът му беше заместен от топъл влажен език. Да, но ръката му все още беше там, изпълваше я, караше я да трепери цялата, докато най-накрая не заби пръсти в ръцете му, не отметна глава назад и не изкрещя.
	Трийсет секунди по-късно си спомни къде се намира.
	— Годфри!
	Симиън нададе ухо.
	— Още хърка — отговори бодро той.
	Изидор рухна по гръб.
	— Но заслугата не е твоя — добави Симиън.
	О! Господи! — промълви тя. Тялото й бавно се връщаше към земята. Изпитаното удоволствие сякаш все още трептеше в пръстите на краката й, караше пръстите на ръцете й да пеят.
	Симиън стана и започна да се съблича. Беше методичен, както се очакваше от него. Внимателно сложи ботушите си точно един до друг до стената. Свали си шалчето и го преметна на облегалката на един стол.
	Ако не беше обзета от скандално, отпуснато удоволствие, Изидор щеше почти да се подразни. Сега обаче не спираше да гледа към предната част на тялото му и просто не можеше да се раздразни. Той я искаше, да, но част от него се противеше на хаоса с такава сила, че не можеше да се съблече със замах и да се нахвърли върху нея като прегладнял вълк.
	Но това не означаваше, че тялото му не е напрегнато като барабан. В очите му блестеше смесица от овладяна сила и чиста страст. Тялото на Изидор вече не беше толкова отпуснато — завладя я някакво усещане, от което сякаш започнаха да я бодат иглички.
	Вече гол, Симиън се наведе и постави грижливо сгънатия си панталон на стария люлеещ се стол. Златистата линия на хълбока му просветна на светлината на огъня.
	Какво, ако беше самото въплъщение на самоконтрол и методично мислене? Той беше великолепен и беше неин.
	Тя се обърна на една страна, подпря главата си на ръка и провери дали гърдите й не са се разплескали неелегантно. Слава богу, изглеждаха закръглени и възхитителни.
	Той приключи с панталона и сложи една цепеница в огъня.
	Изидор преглътна усмивката си. Той се страхуваше. Любенето не съответстваше на желанието му винаги да се владее. Да командва положението. Всъщност Изидор предполагаше, че частите от любовния акт, които й харесваха най-много, на него му харесват най-малко.
	Искаше отново да види на лицето му онова изражение, което подсказваше, че се е отдал на мига, на удоволствието, на _нея_.
	Симиън се изправи, обърна се и понечи да седне до нея. Навярно възнамеряваше като истински джентълмен да я попита какво би предпочела. Или нещо подобно.
	— Мой ред е — каза Изидор и запуши устата му с ръка, преди да е проговорил.
	Треската отново се надигаше в тялото й. Тя го придърпа към себе си и започна да го бута, докато той не падна по гръб на леглото. Разбира се, беше прекалено възпитан, за да окаже съпротива, макар да личеше, че това не му харесва. Симиън искаше да контролира положението. Легнал по гръб, се чувстваше прекалено уязвим.
	Изидор му се усмихна — сладка, опасна усмивка. Той се намираше точно там, където го искаше. Тя протегна ръка и го докосна. Той беше корав, като мраморна статуя, но изгарящо топъл. Гладък и еротичен. Създаден за галене. Той не помръдна — остави я да го проучва, да го успокоява, да го примамва.
	Дори не издаде звук, преди ръката й да се затвори около члена му и тя да направи леко движение, просто така, за да види какво…
	И тогава издаде някакъв странен звук, който я накара да отметне глава назад. Изидор обаче знаеше, че това не е болка, и пръстите й се свиха още по-плътно.
	После тя се зае с всички тези целувки прелюдия, които той беше усъвършенствал толкова, само че използваше и двете си ръце. И след тях дойдоха истински целувки — лек натиск на устните й върху златистата му кожа. Когато стигна до зърната му, той се надигна под нея. Тя видя, че очите му са разширени, изпълнени със страст, без никаква мисъл за самообладание или ред. Беше й трудно да се усмихне и да го целуне едновременно, но вкусът на кожата му я замая от удоволствие и я изпълни с желание да се разсмее, с някакъв друг вид лудост. Опита вкуса му, ухапа го, отпи от кожата и мириса му. Той, разбира се, не изкрещя като нея, но дъхът му започна да излиза учестено, със сила — толкова по-силно, колкото по-надолу се придвижваше тя по тялото му.
	И по-надолу.
	Той имаше вкус на сапун, а на допир беше едновременно мек и корав.
	— Не, Изидор! — обади се той и сякаш се освести, затова тя го обви с устни.
	Той падна по гръб, предаде се, покори се. Тя започна да си играе, да го измъчва, да го обсипва с любов, докато той ненадейно се надигна изпод нея и я обърна по гръб.
	— Изидор! — изръмжа той. В очите му нямаше и капчица самоконтрол — нито в очите, нито в ръцете му, нито в начина, по който стискаше бедрата й. Тя се изви насреща му, устреми се към него. Обожаваше това усещане. Той сведе глава към гърдата й и тя започна да скимти, готова да изкрещи, само че той беше…
	Този път беше по-различно. Изидор се усещаше по-мека, по-готова, по-влажна. Усещането вътре в нея, което преди това й се беше сторило прекалено болезнено, сега беше великолепно. Тя изохка и инстинктивно се стегна около него.
	— Не ме моли да спра — каза той и гласът му секна.
	Това я изпълни с радост.
	— Не спирай! — провикна се тя. — Недей да.
	Той нахлу в нея, а после пак и пак, и пак, докато тя започна да надава тихи викове всеки път. Очите му пламтяха, а устата му заглушаваше задъханите й стонове. Изидор си помисли, че ще спре, но той не спря — продължаваше, продължаваше. С всеки тласък огънят се разгаряше псе повече, докато накрая тя започна да диша учестено като него, да се движи в ритъм с тялото му, сякаш двамата бяха едно.
	Най-накрая тя откъсна уста от неговата и полетя свободна, започна да потръпва насреща му, да крещи и тогава, сякаш я беше чакал, Симиън се устреми напред, отчаян, изпълнен със сила, свободен…
	Двамата рухнаха обратно на леглото. Всичко беше съвсем различно. Имаха две тела и все пак тялото им беше едно, само едно.
	Той завъртя и нея, и себе си по хълбок. Тя го обгърна с ръка. Все още потреперваше. Не каза нито дума.
	Когато мъж като Симиън загубеше всяка частица самоконтрол, една дама не биваше да показва, че е опиянена от радост.


>	Глава 36

	_Вдовишката къща_
	_4 март 1784 г._
	_Вечерта на следващия ден_
	— Нали разбираш, принцеса Айябдар е изключителна жена. Тя е внучка и на императрицата, и на Рас Михаил. И се омъжи за Повусен, губернатора на Бегемдер. Имах честта да прекарам много време с нея.
	— И защо? — попита Изидор подозрително.
	— Защото ме назначиха за кралски магьосник.
	— _Какво?_
	— Демонстрирах, че мога да строша три щита с една проста лоена свещичка.
	— Как успя?
	— Заредих пистолета си с барут и една свещ и пробих три кожени щита. Освен това имах вълшебно оръжие.
	— Какво?
	— Моята девственост — отговори той и се засмя, когато видя изражението й.
	— А аз си мислех, че го пазиш специално за мен.
	— Девствеността е нещо много полезно. Фактът, че бях девственик, както потвърдиха хората ми и — което беше по-важно — един придворен магьосник, който го прочете в линиите на дланта ми, означаваше, че ми е позволено да разговарям с принцесата.
	Изидор изсумтя.
	— Колко още девственици са разговаряли с нея?
	Симиън се наведе над нея и я гризна по устната.
	— Аз бях единственият. Малко зрели мъже могат да заявят, че са девствени.
	— Кой може да разбере? Никога не съм срещала мъж, който да го признава с такава лекота като теб.
	— Когато отидох в двора, ми гледаха на ръка и придворният магьосник го изкрещя на глас, така че всички го чуха.
	— Ти засрами ли се?
	Той леко сви рамене.
	Изидор кимна.
	— На твое място и аз щях да се почувствам унизена. Започвах да се срамувам, че на двайсет и три години съм омъжена, а още съм девствена. Не можеш да си представиш колко много мъже смятаха, че това е истинска трагедия.
	— Мога.
	— Започвах да си мисля, че никога няма да разбера какво е да се любиш.
	— Имаше дни, в които си мислех, че няма да издържа повече — призна той. — Че някоя клета жена ще ме види да изскачам от храстите — аз, а не някой лъв — и ще й се нахвърля.
	Изидор се разкикоти.
	— Но така си станал магьосник. Някога мислил ли си да легнеш с тази принцеса?
	— Човек не можеше да _не_ мисли за това — отговори той и на устните му трепна лека усмивка. — Тя е толкова надарена! Говори пет или шест езика и може да цитира индуска поезия часове наред.
	Изидор реши, че принцесата не й харесва.
	— Индуска ли? Но нали е абисинка.
	— Беше изпратила хора в Индия, за да донесат поезия. Превежда я и я запазва за удоволствие на своя народ и неговата култура.
	— Възхитително — измърмори Изидор и се насили да се отпусне. Принцесата беше някъде насред пясъците и живееше в колиба. Изидор можеше да си позволи да прояви великодушие.
	— Ами дворецът й! — продължи замечтано Симиън. — Не можеш дори да си представиш, Изидор! Целият е от розов мрамор и гледа към бреговете на огромна дъждовна река. Понякога цялата равнина се покрива с бели цветя — хиляди бели цветове. Ако вали, равнината се превръща в огромно синьо огледало, в което се отразява небето.
	— Звучи прекрасно — промълви Изидор против волята си.
	— Никога не съм срещал по-интелигентна жена от нея. Спорехме с часове. Тя успя да промени мнението ми по някои въпроси.
	Очевидно за Симиън бе нечувано нещо да промени мнението си. Изидор въздъхна и смени темата.
	— Аз съм закръглена на всички места, на които ти си плосък — каза тя и погали очертанията на хълбока му. За миг ръцете им се потъркаха една в друга, когато и той посегна да докосне нейния.
	— Не мога да спра да те докосвам — каза той. — Не мога да спра да мисля за теб. Мисълта да се върна в Ревълс Хаус ми се струва невъобразима.
	Изидор се засмя и легна по гръб.
	— Сега, когато миризмата изчезна, съм по-склонна да се замисля. Но дотогава…
	Той, разбира се, прие поканата й.
	Един час по-късно чаршафите бяха омачкани, а Изидор — изпотена на места, за които никога не беше помислила, че могат да се изпотят, например сгъвките на коленете. Ако останеше да лежи абсолютно неподвижна, можеше да усети леките тръпки в най-сладките части на тялото си. Чувстваше се като въздуха, след като леля й оставеше цигулката си — сякаш все още пееше, но безмълвно.
	— Как мислиш, дали за всички е така? — попита тя.
	— Поетът го възпява — отговори лениво Симиън. Лежеше по гръб с една ръка под главата и другата на хълбока и. — Има един древен суфистки поет на име Руми… той говори за желанието като за болест, която носи радост.
	— Но това удоволствие? — настоя Изидор. — Ако винаги е толкова приятно, защо хората не го правят през цялото време?
	Симиън се изтегна.
	— Мисля, че ние с теб чакахме толкова дълго, че бяхме като вулкани, готови да изригнат. Знам, че понякога актът може да бъде много, много неприятен. — Той се обърна с лице към нея. — Ние с теб имаме късмет. Доколкото разбирам, понякога хората просто не си пасват. Може да има неприятно усещане. Или единият партньор може просто да не намира другия за привлекателен. — Сънената му усмивка показваше, че за него самия такъв проблем не съществува.
	И за Изидор не съществуваше. Понякога й се струваше, че когато правят любов, сърцето й се разтваря. Когато правят любов.
	— Но мислиш ли, че усещането е същото, ако хората не са женени? — попита тя, неспособна да извика на устните си думата „любов“. Обичаше ли го?
	Той се засмя и тя сбърчи нос.
	— Питаш ме дали брачното свидетелство увеличава удоволствието?
	— Знам, че е глупаво — отговори тя.
	Но дълбоко в себе си усещаше, че той не разбира за какво става дума. Макар да не беше сигурна, че и тя разбира.
	— Трябва да поговорим сериозно, Изидор — каза той.
	— Хммм?
	— Трябва да си съставим план.
	— План ли?
	— План за брака ни. Нито аз, нито ти сме това, което другият си е представял. Просто ще трябва да се опитаме да се променим. Колкото можем. Така няма да се караме. Ако не бях такъв, какъвто съм, ако можеше да си избереш сама съпруг, какъв човек би искала да бъде той?
	Тя се изкикоти.
	— Червенокос.
	— Сериозно.
	— Трябва ли да бъдем сериозни? — простена тя. — Полунощ отдавна мина. Уморена съм.
	— Утре можем да спим до късно. Никой няма да посмее да ни събуди. Наистина е важно, Изидор.
	Тя се помъчи да се съсредоточи.
	— Ти сериозно ли ме питаш? Искаш да разбереш какъв мъж щях да си избера, ако можех?
	— Предполагам, че е по-уместно да те попитам по какъв начин този мъж би се различавал от мен?
	Тя се поколеба.
	— Изидор — настоя търпеливо той. — Аз не съм глупак. Аз съм твоят съпруг и току-що те направих много щастлива. Няма да се обидя, ако ти се иска да слагам по-често шалче.
	— Е, сега, като го спомена…
	— Но не и перука — предупреди я той, разтревожен. — Не съм сигурен, че ще мога да издържа перука.
	— Какво ще кажеш за малко пудра по важни поводи?
	— Например, когато отиваме в кралския двор?
	— Не само тогава. Когато сме на балове в Лондон. На места, на които ти ще си единственият с ненапудрена глава.
	— Само не перука. Не мога да нося над ушите си тези охлювчета. Но мога да слагам пудра. Какво друго, Изидор?
	— Може ли да изглеждаш малко по-прилично? — усмихна му се дръзко тя. — Ти си _мой_, а това означава, че не всички дами могат да се наслаждават на гледката на голото ти тяло.
	— Това ми харесва — отговори той с бавна усмивка.
	— Бих предпочела да нямат възможност да виждат краката ти в тези твои къси панталони.
	Той изглеждаше разтревожен.
	— Не мога да спра да бягам, Изидор. Бягането е част от мен.
	— Може би с по-дълъг панталон?
	Той кимна.
	— Какво друго?
	— Не се сещам за нищо повече — отговори Изидор. По тялото й се разливаше най-прекрасната умора на света.
	— Още не съм ти казал какви са моите желания за брака ни.
	Сънят беше като чудесно топло одеяло, което се таеше в самия край на полезрението й.
	— Ъъъ… — измърмори тя. — Каквото пожелаеш.
	— Точно така! — възкликна той.
	— Какво?
	— Каза каквото пожелая.
	— Така ли? — попита Изидор и се помъчи да се разбуди достатъчно, за да си спомни какво е казала.
	— Каза: „Каквото пожелаеш.“
	—Ухх!
	Симиън седна в леглото.
	— През годините имах предостатъчно време да анализирам какво е бракът. Всъщност точно затова си помислих, че сигурно ще е най-добре да анулираме нашия. Изидор, ние не се вписваме в модела на успешните двойки.
	— Така ли? Това не си ли ми го казвал вече? — попита тя сънено.
	— Би ли казала, че си кротка и покорна в каквото и да било отношение?
	Тя изсумтя.
	— Хрисима и готова спокойно да изслушаш някой добър съвет?
	— Да, на второто, не на първото. — Той обаче очевидно продължаваше да изброява точките от списъка, който бе премятал в ума си години наред.
	— Готова понякога да позволяваш съпругът ти да те командва?
	— Понякога — отговори тя.
	Той я изгледа скептично.
	— В леглото? — предложи тя с надежда.
	— А когато си в опасност?
	— О!
	— Притеснявам се, че ако не си създадем командна система, каквато имах с хората си, този брак ще се провали, или още по-лошо: че в някой критичен момент няма да мога да ни спася.
	— Но, Симиън, в Англия няма критични моменти! — отговори търпеливо Изидор. — Нещата, които най-вероятно си представяш — нападения от лъвове, пясъчни бури, мародерски племена, — просто не се случват тук.
	— Стражата на мъртъвците ужасно много прилича на глутница измършавели, прегладнели лъвове.
	Изидор кимна.
	Ако някога отново се сблъскам със Стражата на мъртъвците или ме нападне хищен лъв, обещавам, че ще приема заповедите ти.
	Той се усмихна.
	— Трябва да сме наясно кой разполага с върховната власт.
	Това не се хареса на Изидор.
	— Ако не става въпрос за момент на непосредствена физическа опасност, аз най-покорно ще изслушам причините за съветите, които ми предлагаш.
	Беше негов ред да се намръщи.
	— Трябва да знам, че си моя, Изидор.
	— Твоя съм. Според английския закон аз съм твое притежание, като крава или расов кон.
	— Виждаш ли? Ти всъщност не го приемаш.
	— Е, аз не мога сама да променя цялата система на управление в Англия. Още от самото начало знаех, че когато се върнеш у дома, ще имам съпруг.
	— Наистина е важно! — настоя сериозно той. — Трябва да знам, че уважаваш мнението ми, че ще ми се подчиняваш, без да се замислиш. В противен случай бракът ни никога няма да успее.
	Тя поклати глава.
	— Ами ако кажеш: „Излей тази чаша с кафе върху ръката ми“ — а кафето е съвсем горещо?
	— Защо ще искам да изливаш кафе върху ръката ми? — На лицето му се изписа типично мъжки, объркан израз.
	— Това е само илюстрация.
	— Излей го! — отговори той решително. — Ако кажа подобно нещо, това означава, че съм си загубил ума и пак съм станал дете. Ще трябва да ме учиш така, както учим децата — с пример.
	Тя въздъхна.
	— Ами ако ми заповядаш да направя нещо, което наистина смятам за глупаво? Ако съществува очевидно по-добър начин да разрешим ситуацията?
	— Защо ще правя подобно нещо?
	Тя устоя на изкушението да отговори: „Защото не си Господ Бог!“ Вместо това каза:
	— Нека просто си представим, че е възникнала подобна ситуация.
	— Понякога допускам грешки — каза за нейна изненада той. — Веднъж купих огромно количество червени и зелени мъниста, оформени като цветя, за да търгувам с тях. Мислех, че са много по-красиви от малките небесносини мъниста, които ми каза да купя търговецът в Джида. Мислех, че се опитва да ме измами. След като натоварихме тези мъниста и стигнахме далеч в абисинските пустини, никой не ги поиска.
	— Защо, за бога, си носил мъниста?
	— Много по-лесно е да носиш мъниста, отколкото храна или вода — обясни той. — Винаги носех много мъниста.
	— Защо не пари?
	— Всяка област си има свои пари. Но желанието на жените за красиви неща… е едно и също навсякъде. — Погледна я и се ухили.
	— Тогава къде са моите небесносини мъниста? — попита тя и се изкикоти.
	Той се претърколи отгоре й.
	— Е, ще ме послушаш ли, ако се озовем в опасна ситуация?
	Тя вдигна поглед към него.
	— Не и ако избираш грешните мъниста. Но нямам нищо против да ти се подчинявам, ако си прав.
	— Някой трябва да бъде _capo_*, ако трябва да се изразя на италиански, в противен случай бракът ни ще заприлича на неуспешна експедиция. Ще се разпадне.
	[* „Глава“ в пряк и преносен смисъл (ит.) — Б.пр.]
	Изидор едва се въздържа да не завърти очи. Симиън сякаш беше преследван от спомена как му се нахвърлят диви зверове. Може би щяха да са му необходими няколко години, но накрая щеше да разбере, че в английската провинция няма опасности — Изидор поне не се сещаше за нито една.
	В случай на опасност.
	— Ами ако си измислим сигнал — само наш — и включа този сигнал в нещо, което казвам? Тогава ще ми се подчиниш ли, без да се замислиш?
	Тя кимна.
	— Стига да не злоупотребяваш с тази привилегия.
	Сега той се беше подпрял на лакти над нея. Устните му бяха примамливо близо до нейните. Кой би помислил, че усещането за едро мъжко тяло върху нейното може да бъде толкова приятно?
	Той сведе глава и докосна с устни нейните.
	— Ако кажа „веднага“, трябва да ми се подчиниш.
	— Ти казваш „веднага“ по сто пъти на ден.
	— Ако съм сериозен, ще разбереш.
	— Нали говорим за ненадейно изникнала опасност — напомни му тя. — За опасност. Може да не те слушам толкова внимателно и да не обръщам внимание на тона ти.
	Тя се поразмърда, за да му напомни, че бракът му е донесъл и други неща, а не само сприхава италианска съпруга. Както и очакваше, очите му се поизцъклиха.
	— Какво ще кажеш за нещо на чужд език? — предложи тя.
	Лицето му се проясни.
	— Ако кажа: „Като твой бааломаал“, Изидор, тогава трябва да ми се подчиниш, без да задаваш въпроси.
	— И какво означава „бааломаал“? — попита тя подозрително.
	Той отново се наведе над нея и в очите му грейна дяволита усмивка.
	— Като господар на твоята спалня, Изидор, ти заповядвам веднага да ме целунеш.
	Тя придърпа главата му.
	Както желаеш — отговори толкова смирено, колкото би искал всеки съпруг на света.


>	Глава 37

	_Странноприемницата „Щурец и песен“ Западно от Лондон_
	_4 март 1784 г._
	Джема, херцогиня Боумонт, прие помощ, за да слезе от каретата, но веднага след това установи, че дворът на странноприемницата е потънал в кал. Тя спря на най-долното стъпало и огледа конярите, като се опитваше да прецени колко са силни. За съжаление двамата, застанали на вратата на каретата й, изглеждаха подозрително мършави. Не искаше да я изтърват в калта.
	— Ваша светлост — обади се един провлечен глас.
	Тя рязко вдигна глава и установи, че вратата на единствената друга карета в двора, току-що се е отворила. Вътре седеше херцог Вилиърс.
	— Вилиърс! — провикна се Джема. — Моля ви, кажете ми, че имате як лакей, който да ме занесе в тази странноприемница. Чувствам се ужасно нервна и съм сигурна, че и клетите ми коняри се чувстват така.
	Той стъпи право в калта, сякаш тя не съществуваше. Разбира се, беше облечен изискано. Наметалото му беше рубиненочервено, толкова тъмно, че изглеждаше почти черно. Гънките лежаха на раменете му с онази безупречна елегантност, която се дължи на най-фината вълна.
	Джема не можа да се сдържи и му се усмихна. Вилиърс толкова обичаше драматичното, но сега, когато го беше опознала, й се струваше, че елегантността и тази склонност към драмата бледнеят в сравнение с всичко останало у него. Той се приближи.
	— Надявам се, не очаквате да ви постеля наметалото си — каза Вилиърс с обичайния си провлечен глас. — Обличал съм го само веднъж и безкрайно го ценя.
	Тя се засмя.
	— Очаквам да ми намерите някой плещест лакей, Вилиърс! Трябва да стигна до тази кръчма. От часове съм на път и умирам от глад. Тръгнах от Лондон още вчера — можете ли да повярвате? Едното колело падна и ми се наложи да пренощувам само на един час път от града.
	Той протегна ръце.
	— Елате тогава.
	Джема замръзна.
	— Вие все още се възстановявате.
	Той я вдигна от стъпалото с такава лекота, сякаш беше петгодишно момиченце.
	— Чувствам се по-добре. Разбира се, възможно е да съм се надценил. — Стъпките му се забавиха. — О…
	Тя изписка, когато ръцете му неочаквано поддадоха леко и тя пропадна към земята.
	— Не!
	— О, добре тогава! — измърмори той, в гласа му се долавяше смях.
	— Много сте зъл! — обвини го тя.
	— Не сте първата, която ми го казва — отвърна той, без да му мигне окото, и я остави зад вратата на странноприемницата.
	— Ами… — измърмори Джема и оправи полите си, — благодаря ви, Вилиърс. Разбира се, бих предпочела да стъпя на това ваше наметало, но на харизан кон зъбите не се гледат.
	— Много разумно разсъждение. Животът, уви, е пълен с компромиси.
	Цялата тази случка караше Джема да се чувства някак странно.
	— Ваша светлост, Ваша светлост — дърдореше съдържателят, — боя се, че в момента нямам никакви свободни стаи. Южният комин падна.
	Вилиърс обърна студените си очи към съдържателя и миг по-късно се оказа, че в общата стая няма други клиенти и съдържателят лично щял да се заеме да отклонява всеки, който се появи.
	— Докато херцогинята не пийне малко чай — уточни благо Вилиърс.
	Джема се чувстваше толкова странно объркана, че докато влизаха вътре, започна да бърбори — каза му, че е тръгнала да посети бившата му годеница.
	— Бащата на Робърта, маркиз Уортън и Малмсбъри, ще се жени за русалка, с която се е запознал на един панаир.
	— С всеки изминал миг все повече се радвам, че развалихме годежа си — отбеляза апатично Вилиърс. — Тази русалка има ли си съответните рибешки _accoutrements_?
	— Естествено — увери го Джема. — Мисля, че си слага опашка и говори в стихотворна форма срещу няколко шилинга.
	— Точно за такава тъща жадува човек! Да, наистина се отървах на косъм.
	— Бих искала малко чай, ако обичате — обърна се Джема към съдържателя. — И нещо за ядене, ако сте така добър. — Усещаше някаква странна несигурност в стомаха си и при тези обстоятелства винаги беше най-добре да хапне нещо. — Колко странно, че се озовахме в една и съща странноприемница!
	— Аз съм на път към херцог Козуей, както ви казах, че ще направя — обясни Вилиърс.
	Съдържателят постави пред тях поднос с чай и Джема се зае да го налива. Чувстваше се доста неловко тук с него. Сякаш се бяха уговорили, макар че, _разбира се_, не бяха. Но Елайджа щеше ли да го повярва?
	Джема много се учуди колко силно се надява, че Елайджа няма да приеме срещата й с Вилиърс за уговорка. За _affaire_.
	— Фактът, че и двамата сме призовани да отидем при заблудени хора от нашия ранг може да е досаден — отбеляза Вилиърс, — но в никакъв случай не е изненадващ. Към кого другиго биха могли да се обърнат?
	— Към всеки друг — отговори Джема. Много й се искаше да не беше обръщала внимание на писмото на Робърта.
	В двора се вдигна голям шум.
	— Съдържателят каза, че ще запази тази стая… — започна Джема, но преди да е довършила изречението, вратата се отвори със замах. Джема погледна натам и видя маркиза Дьо Пертуи, облечена с черна пътническа рокля с оплескан с кал подгъв.
	— Какво огромно удоволствие! — възкликна маркизата и закрачи напред. — Каретата ми стоя цял час затънала в калта и ми беше ужасно скучно. Каква _радост_, каква невъобразима радост е да ви намеря тук, моя скъпа херцогиньо!
	Джема стисна зъби и направи реверанс, който се движеше на самия ръб на непочтителното.
	— Заедно с херцог Вилиърс — продължи въодушевено маркизата. — Какъв невероятен късмет — всички да заседнем тук по едно и също време!
	Най-лошото, което можеше да направи Джема, беше да каже истината. Никой нямаше да повярва, че с Вилиърс са се озовали в една и съща странноприемница по чиста случайност. Затова с прецизно изчислена нотка на безразличие тя подметна:
	— Не е чак толкова странно. Все пак всички отиваме на едно и също събитие, нали така?
	Лицето на маркизата се скова.
	— Не — каза тя, но сега усмивката й стана малко ледена.
	Джема направи пауза — точно толкова дълга, колкото да покаже, че е малко смутена, задето маркизата не е получила покана.
	— Това, разбира се, няма значение — каза тя с точната доза припряност. — Като се замисля, сигурна съм, че церемонията ще бъде _много_ малка. Херцог Козуей каза ли ви го, Вилиърс?
	— Толкова малка, че чак незначителна — отговори провлечено Вилиърс. — Много нередно от негова страна.
	— За каква церемония говорите? — попита маркизата и прие чаша чай. Радостната възбуда, която я обзе, когато влезе и ги завари заедно, се беше стопила и стомахът на Джема се отпусна. По-добре маркизата да се чувства непопулярна, отколкото да се радва на откритието за предполагаемата _affaire_ на Джема и Вилиърс.
	— О, венчавка — въздъхна Вилиърс. — Венчавката на Козуей.
	Маркизата сбърчи чело.
	— Божичко, нищо не знам за англичаните… Кой е този Козуей?
	— Мисля, че граф Козуей е получил херцогска титла от Хенри VIII, нали така? — попита Вилиърс.
	Джема никога не обръщаше внимание на такива неща.
	— Сегашният Козуей се ожени чрез пълномощник. Току-що се върна след години пътуване в чужбина и иска церемонията да се повтори.
	— Божичко, колко интересно! — отбеляза маркизата. — Моят опит гласи, че мъжете са винаги готови да скъсат брачните си връзки, а не да ги подновят.
	В очите й имаше нещо безнадеждно.
	— А вие при кого сте тръгнали, _madame la Marquise_? — попита Джема.
	Маркизата се заигра с лъжичката за захар и на Джема й се прииска да не беше питала. После французойката сви рамене леко, безпомощно.
	— Аз наистина съм такава глупачка, за каквато ме мислят всички — въздъхна тя. — Чух, че моят Анри може да е в Линкълншър, и отивам там да го намеря.
	— Маркиз дьо Пертуи? — попита Вилиърс. — В Линкълншър… в пущинаците на британската провинция? Не е възможно.
	— Може би не е там — каза маркизата и сложи в чашата си още една лъжичка захар, макар че според Джема чаят вече беше отвратително сладък. — Не мога да стоя в Лондон и да се оставя всички да ме съжаляват.
	Гласът й беше спокоен, но очите — съвсем не.
	Вилиърс срещна погледа на Джема над подноса за чай и тя видя в очите му същото съжаление, което изпитваше самата тя. В очите на Вилиърс! Възможно ли беше? Херцогът беше прочут с жестокото си безразличие.
	Маркизата не спираше да разбърква сгъстения си чай и да се взира в лъжичката си. Тримата седяха, без да казват нищо.
	Най-накрая маркизата вдигна глава и погледна към Джема.
	— Вие бихте ли го направили пак? — попита тя. — Доколкото си спомням, бракът ви е бил уреден. Ако имахте избор, щяхте ли да се омъжите за своя херцог?
	— Да — отговори Джема без колебание.
	— Значи сте влюбена глупачка — каза горчиво маркизата. — Каквато бях и аз. Някои хора казват — гласът й се изпълни с ярост, — че е по-добре да си обичал и да си загубил любовта, отколкото изобщо да не си обичал. Но грешат. Трябва да предупредите този Козуей, ако ви е приятел.
	— Не мисля, че е влюбен — отвърна спокойно Вилиърс. — Това би трябвало да го предпази от сътресения на чувствата. Бракът е бил уреден, когато той е бил съвсем млад.
	— Когато имам деца, ще уредя браковете им от най-ранна възраст — каза маркизата, без да спира да бърка чая. — Ще избера партньорите им въз основа на това колко са етични.
	— Толкова ли сте сигурен, че Козуей не е влюбен, Вилиърс? — попита Джема. — Получих писмо от бъдещата му съпруга и ако чете между редовете, човек би си помислил обратното.
	— Коя е тази съпруга? — попита маркизата. — Някога пътувала ли е до Франция?
	— Няколко години живя в Париж. Лейди Дел’Фино.
	А, да. — Лъжичката започна да се движи по-бързо. — Анри изпитваше удоволствие от компанията й.
	— Като всички мъже — каза Джема. — Но Изидор търпеливо чакаше нейният херцог да се завърне от пътуванията си по други континенти.
	— Никога не съм чула нищо, което да намеква за противното — поомекна маркизата.
	— Козуей не е влюбен — заяви Вилиърс. — Всъщност смятам, че е под въпрос дали изобщо ще продължи с плановете си за венчавката.
	Маркизата остави лъжичката си и тъгата в погледа й веднага се стопи.
	— Бракът, разбира се, не е консумиран.
	— О! — прошепна бездиханно маркизата.
	— Макар че го казвам най-поверително.
	— Разбира се!
	Вилиърс се наведе към маркизата.
	— Говоря сериозно, Луиз.
	Джема примигна, изненадана, но Луиз — маркизата — просто го потупа по ръката с лъжичката си.
	— Умолявам те да ми разкажеш всички подробности, Вилиърс! Имам отчаяна нужда от нещо друго интересно, за което да мисля.
	— Забелязах — отговори Вилиърс и се облегна назад. — Трябва да се поупражняваш да не мислиш за съпруга си, моя мила маркизо.
	„Моя мила маркизо“? „Луиз“? Джема не можеше да си спомни и повей от слух за маркизата и херцог Вилиърс.
	Маркизата се разкикоти.
	— Знаеш ли какво си помислих, когато влязох в тази стая?
	— Много ми се иска херцогинята да ми позволи някое неблагоразумие, но уви! — отговори Вилиърс с комична физиономия. Но в гласа му имаше нещо сериозно и очите на маркизата се присвиха. — Скъпата маркиза Дьо Пертуи е втора братовчедка на баба ми — поясни Вилиърс, обръщайки се към Джема. — Като деца често ни събираха.
	— Не точно като деца — сви рамене маркизата. — По-скоро пеленачета. След като навърших определена възраст, майка ми вече не ме пусна да припаря до него.
	Тя се усмихна и Джема осъзна, че навярно е хубава, когато е щастлива.
	— Долни слухове — отговори невъзмутимо Вилиърс. — Мога ли да ви помоля да ми налеете още една чаша чай, херцогиньо?
	— Слухове, значи! — засмя се тихичко маркизата. — Тъй като сме си много близки, мили мои… Говори се, че си създал копеле още когато си бил на крехката възраст от осемнайсет, Вилиърс.
	— Не е възможно да са минали толкова много години, та да си забравил _съвсем_?
	— Жалки слухове — отсече Вилиърс.
	— На колко години сте били, когато се е родило това дете? — попита любопитно Джема. Начинът, по който мъжете сееха незаконни деца из цялата провинция, запленяваше интереса й.
	— На двайсет и две. Там някъде. Темата е много неприятна и ми напомня за много от младежките ми глупости — каза Вилиърс. — Моля ви, нека говорим за нещо друго.
	— Да — съгласи се маркизата. — Можеш да ми кажеш защо херцог Козуей иска да разтрогне брака си. Все пак лейди Дел’Фино е прелестна. Не мога да си представя, че има мъж, който не иска да се ожени за нея.
	— Не съм сигурна, че и Изидор иска да се омъжи за него — каза Джема, защото се почувства длъжна да защити своята страна от главоблъсканицата. — Той е придобил някои отвратителни навици, докато е живял в чужбина.
	Маркизата сбърчи нос.
	— Да не е загубил желание да се къпе?
	— Не, но тича из провинцията по къси панталони — отговори Джема — и без чорапи.
	— Има ли някаква причина да се излага на показ по този начин? — попита маркизата.
	— Мисля, че според него това е здравословна разходка — обясни Джема.
	— Нямам търпение да видя тази гледка — обади се Вилиърс.
	— Във всеки случай Козуей е глупак. Разбира се, че трябва да консумира брака си! — заяви Джема. Чаят й беше изстинал и тя остави недокоснатата си чаша на масата.
	— Не съм съгласен — отговори Вилиърс. — Ако не изпитва никакво влечение към дамата — а той ми намекна, че наистина не изпитва, — тогава и за двамата ще бъде по-добре да се възползват от възможността да разтрогнат брака си.
	Маркизата отвори уста да каже нещо, но премисли.
	— Той няма право да говори за любов и тем подобни глупости! — отсече Джема по-разпалено, отколкото възнамеряваше. — Още преди години се съгласи да се ожени за нея. Тя го чакаше и през цялото това време беше така добра да не предизвиква никакъв скандал. Сега той няма никакво право да се опитва да се измъкне от споразумението. Никакво!
	— Това наистина не би било почтено — съгласи се Вилиърс. — Но честта невинаги е най-добрият критерий, когато става въпрос за щастието в човешкия живот.
	— Ако той не постъпва почтено със съпругата си — намеси се маркизата, — бракът им няма да бъде щастлив.
	— Може би поначало не би трябвало да очакваме бракът да е щастлив — каза Джема. — Кога всички станахме така глупаво емоционални, такива деца в мисленето си? Козуей е длъжен да се ожени за Изидор и да изпълни обещанията, които й даде.
	— Лейди Дел’Фино няма да остане без съпруг — напомни й Вилиърс. — Тя е и красива, и богата. Няма да остане в канавката край пътя.
	— Не е там работата! — каза остро Джема. — Тя ще бъде ли херцогиня? Ще си върне ли годините, през които го чакаше да се прибере от експедициите си?
	— Напълно съм съгласна — подкрепи я маркизата. — Уреденият брак, в който нито един от съпрузите не изпитва смущаващо силни чувства, е най-хубавото нещо на света. Козуей никога няма да се пита с притеснение къде е тя. Или обратното.
	— Но ти беше влюбена в Анри, Луиз — напомни й Вилиърс, преминавайки в атака. — Спомням си сватбата ти и каква запленена — и пленителна — булка беше. Нима ще кажеш на Козуей, че той няма право да изпита такава радост?
	Погледите на Джема и Луиз се срещнаха над масата в абсолютно съгласие. Вилиърс никога не се беше женил и нямаше представа за какво говори.
	— Трябва да почакаме Вилиърс да се ожени — обърна се Джема към маркизата, без да обръща внимание на наивния му въпрос.
	— Точно така — съгласи се маркизата и усмивката й стана по-широка. — Това ще бъде идеалното отмъщение! Може на сватбата на Козуей да срещне някоя жена, ако все пак има сватба. Моят братовчед ще се влюби, и то отчаяно.
	— Тогава, уви, тя ще трябва да ме чака — обади се Вилиърс.
	Джема вдигна вежда.
	— Току-що си спомних, че имам ангажимент в Лондон.
	— Колко интересно, Вилиърс! — измърмори Джема. — Точно сега ли трябваше да се сетите за този ангажимент?
	— Страхува се — каза маркизата, разбърквайки чая си. — Страхува се, че по време на това трогателно повтаряне на клетвите ще се разчувства и самият той ще се ожени.
	— Смятам, че това не е достатъчно, за да се уплаши херцогът — прецени Джема. — Кажете ни, Вилиърс, за какъв безкрайно важен ангажимент бяхте забравили до този момент?
	Лиополд Дотри, херцог Вилиърс, първи би потвърдил, че обикновените заплахи не могат да го уплашат. Но току-що беше установил, че страхът е част от човешкото състояние, и това го обезпокои.
	Ако Джема беше на път да посети снаха си, довечера Елайджа щеше да остане сам. А на Вилиърс това му се стори непоносимо. Глупава емоционалност, да, но не можеше да прогони това чувство. Елайджа нямаше да умре сам, не и ако най-старият му приятел можеше да го предотврати.
	— Нищо безкрайно важно — каза той и внимателно остави лъжичката си точно до чашата. — Просто една партия шах, която бях обещал на съпруга ви, скъпа моя.
	— На _Елайджа_?
	— Точно така.
	— Значи ще се върнете в Лондон и ще пренебрегнете писмото на херцог Козуей от страх да не пропуснете партия шах със съпруга ми?
	— О, но аз познавам Боумонт почти откакто се помня, а Козуей — само от десетина години. Не знаех, че и вие сте заминали и Боумонт е сам. Редно е да спазвам ангажиментите си.
	— Защо? Защото бяхте отчуждени толкова време? — попита Джема и се обърна към маркизата: — Това не е голяма тайна: като момчета съпругът ми и Вилиърс са били приятели, а после са се скарали заради някаква глупост, когато са били юноши.
	— Заради едно куче — поясни Вилиърс.
	— Точно така! Глупостта на мъжете не спира да ме изумява! — съгласи се Джема. — Във всеки случай двамата се сдобриха съвсем наскоро.
	— Разбира се — изрече провлечено Вилиърс, — аз за нищо на света не бих желал да го обидя. Съпругът ви е толкова докачлив!
	— Елайджа? Глупости! Не вярвам на тези измишльотини, Вилиърс, нито за секунда! Със сигурност има още нещо…
	— Вилиърс си спомни за забравения си ангажимент, след като попитах за децата му — вдигна вежда маркизата.
	— Нищо тук не ме кара да се върна в Лондон — каза Вилиърс. — Макар че.
	— Знаех си! — възкликна Джема. — Признавайте! Какво е станало с тези ваши клети извънбрачни деца, Вилиърс?
	— Обещах на една млада жена, която се грижеше за мен, докато бях болен, че ще започна да се държа по-бащински и отсега нататък няма само да плащам за издръжката им — отговори Вилиърс, отклонявайки вниманието на Джема с тази история.
	— Мили Боже! — измърмори маркизата. — Сигурно е била пуританка. Какво е очаквала от теб? Да ги отгледаш сам?
	— Мисля — отвърна Вилиърс, като отпи последна глътка от чая си, — че имаше точно това предвид.
	— Много неприлична представа! — отсече категорично маркизата. — Ако доведеш копелетата си под своя покрив, Вилиърс, ще ти бъде много трудно да се свържеш с някоя почтена жена.
	Той я погледна и в очите му просветна лека усмивка.
	— Наистина ли мислиш така?
	— Вие го предизвиквате! — позасмя се Джема. — Давайте, Вилиърс! Основете свое лично сиропиталище и след това обявете, че искате да си намерите съпруга.
	— Понякога хората с най-благородно потекло са най-вулгарните — каза маркизата с тон, който подсказваше, че мисли за съпруга си.
	— Според мен вулгарността ми вече е доказана от самото съществуване на децата — изказа предположение Вилиърс. — Но сериозно обмислям този въпрос. Изключителната грижа за чуждото мнение не е жизненоважна част от самооценката ми.
	— Разбира се, за децата трябва да се полагат добри грижи — каза маркизата. — Ако не се полагат, това би било морално укоримо. Но не виждам защо да си задължен да вземеш в къщата си децата от най-обикновени извънбрачни връзки.
	Вилиърс просто се усмихна.
	— Трябва да тръгвам — каза маркизата и се изправи. — Надявам се да пътувам поне четири часа, преди да се стъмни.
	Тримата се разделиха на вратата. Съдържателят умно беше поставил дървени трупчета като пътека към трите карети.
	— Вече е късно за ботушите ми — каза Вилиърс. Изчака, докато видя, че маркизата се качва в каретата си, и се наведе към Джема. — Има и други причини да съжалявам за тази дървена пътека.
	Дъхът му раздвижи косата край ухото й и той видя, че тя леко поруменява.
	— Довиждане — каза тя и се обърна. — Поздравете Елайджа от мен.
	— Добре — обеща Вилиърс. — Непременно.
	Докато тя вървеше към каретата си, той нито за миг не отклони поглед от нея, но тя не погледна назад.


>	Глава 38

	_Ревълс Хаус_
	_5 март 1784 г._
	Отсъствието на воня в къщата беше като чудо. Симиън мина през входната врата, без да спира да си поема дълбоко дъх, и дори отвори вратата към тоалетната на долния етаж. Ямата изобщо не миришеше.
	— Стражата на мъртъвците тръгна ли си? — обърна се към господин Меркин, който му сочеше как искри от чистота въпросната яма. — Доколкото разбирам, господин Бартълби все пак е проходил.
	— Това ще му е за урок — сви рамене господин Меркин. Както по-късно щеше да каже на съпругата си, не му влизаше в работата как един херцог си пази имота. — Трябва да ви кажа, че открих нещо много хубаво, Ваша светлост.
	Симиън вдигна вежда.
	— Течението на вашата река там долу — обясни господин Меркин. — Мисля, че можем просто да отбием част от нея, за да тече постоянно през централната яма. Ревълс Хаус ще има отводнителна система _като никоя друга!_ Няма да има никаква миризма, дори в най-дъждовните дни.
	— Къде ще излиза отведената вода? — попита предпазливо Симиън.
	— Ще изкопаем яма от другата страна на хълма. След десет години това ще е най-плодородната земя в цялото херцогство — обясни господин Меркин, като придърпваше надолу жилетката си. — Ще подменим изгнилите тръби с най-добрите, но знам, че с херцогинята сте на едно мнение по този въпрос, Ваша светлост. „Не жалете средства“, така ми каза херцогинята. Може да са необходими известни харчове, но тази къща ще бъде отвратително чиста!
	Странна фраза, но Симиън напълно разбра значението й.
	Хънидю влезе в кабинета с куп от документите на Симиън. Следваше го лакей, понесъл още документи. Но Симиън замръзна на прага. В стаята нямаше никакви мебели, освен полупразните лавици за книги. Икономът подреждаше сметки и писма на спретнати купчинки на празните места.
	— Къде са книгите ми? — попита Симиън и усети колко остро прозвуча гласът му. — Къде е писалището на баща ми?
	— Херцогинята ме накара да го изпратя право в Лондон в деня, в който се преместихте във вдовишката къща — обясни Хънидю. — Очакваме всички мебели да се върнат до няколко дни. Херцогинята беше права — предложението за двойно заплащане в брой наистина постигна чудеса.
	Симиън си даде един миг, за да обмисли чутото.
	— Книгите? И те ли са заминали за Лондон?
	— Само тези, които наистина се разпадаха — отговори икономът и посочи към тавана. Симиън вдигна глава и видя мръсно петно, което започваше от единия ъгъл и се разпростираше приблизително на една трета от стаята. — Боя се, че когато тръбите на тоалетните протекоха, замърсиха кабинета и някои книги изгниха. По заповед на херцогинята…
	Симиън го прекъсна:
	— Разбирам.
	Усети познатия прилив на гняв срещу баща си. Някои от тези книги бяха сред първите, отпечатани в Англия. Спомни си едно издание на стиховете на Джон Дън с автограф на поета, което най-вероятно сега представляваше само плесенясала купчина страници.
	— Херцогинята смята, че книгите могат да се реставрират — каза Хънидю. Утешителната нотка в гласа му само подразни Симиън още повече.
	— Разбира се! — тросна се той.
	Появи се един лакей с малкото писалище от вдовишката къща и го постави точно в средата на огромния празен кабинет. Хънидю веднага вдигна от лавицата купчина листи и ги премести на бюрото.
	— Ето, Ваша светлост — каза той успокоително. — Питърс ще ви донесе стол и ще ви настаним колкото се може по-удобно. Поне вонята я няма!
	Хънидю очевидно беше опиянен от щастие заради това.
	Когато донесоха стола, Симиън седна и започна да преглежда писмата, пристигнали предишния ден. Бяха дошли четири нови сметки за различни разноски, направени от херцогството през последните десет години, заедно с писмо от някаква жена, на която баща му очевидно беше обещал цяло състояние в замяна на достъп до леглото й.
	Защо изобщо си беше правил труда да прави големи обещания на жените, след като очевидно не беше смятал да ги удържи? В повтарящия се модел имаше нещо жалко. Бащата на Симиън неизменно се кълнеше, че се е влюбил от пръв поглед. После обещаваше да издържа своята „любима“ до края на живота й, като обикновено й предлагаше малка къщичка, както и пари в брой. След като — този извод се налагаше от само себе си, — след като си получеше удоволствието, се завръщаше у дома и прекратяваше всяка по-нататъшна комуникация.
	Това не се харесваше на Симиън. Истината за поведението на баща му имаше горчив вкус и го правеше… раздразнителен.
	Хънидю се появи на прага.
	— Господин Пег би желал да ви види, Ваша светлост. Господин Пег е…
	— Знам кой е — прекъсна го Симиън. — Вече наредих да му платят за свършената работа.
	— Дошъл е заради гробището — каза Хънидю, направи няколко крачки в стаята и понижи глас: — Нейна светлост като че ли е извършила чудодейна промяна с господин Пег. Сега той действа като кмет на селото. Снощи кухненският персонал съобщи, че след като разбрал, че господин Мопсър е искал двойни такси на селяните, които живеят до реката, Пег връхлетял в магазина и го принудил да обещае, че ще престане.
	— Поканете го — каза Симиън.
	Пег изглеждаше обрулен от пясъчен вятър, като човек, който цял живот е карал камилски кервани. Но гърбът му беше изправен, а очите — честни. Симиън стана и заобиколи масата. Изидор очевидно умееше да преценява хората.
	Четвърт час по-късно част от благосклонното му мнение за съпругата му се беше стопила. Някои от ремонтите, които Пег искаше да се извършат в селото, бяха приемливи: нов покрив за една вдовица, нов нужник за църквата и тъй нататък. Селската морава щеше да бъде предоставена на селяните, а освен това щяха да дадат на всяка къща по шест домашни птици. Селяните щяха да получат позволение да отстрелват зайци и дребен дивеч в гората на херцога, без да рискуват пазачът на дивеча да ги арестува. Всъщност нямаше пазач на дивеча — оказа се, че бащата на Симиън го е уволнил преди няколко години.
	Но двеста лири за ремонтиране на гробището? И още двеста на Хенри Уиснър, майстор по поставянето на сламени покриви, като отплата, задето беше приел Мартин Смит за чирак? Триста лири за Джон Филипсън и Кристофър Самърол, за да надзирават строежа на нова камбанария за селската църква?
	Двамата с Пег поспориха малко, най-вече за камбанарията и гробищата. След още половин час и двамата останаха удовлетворени. Изидор наистина беше направила добър избор. Пег обичаше селото и хората в него. Щеше да държи измамническата природа на Мопсър под контрол. На Симиън просто му се искаше Изидор да се беше посъветвала с него предварително. Не че щеше да изрази несъгласие с нея, но…
	Може би беше злощастна случайност, че и следващият посетител, когото Хънидю въведе в кабинета, бе непознат.
	— Мосю Антоан-Жозеф Пеир — оповести икономът.
	Симиън беше усъвършенствал съчувствената си усмивка, с която трябваше да разсее раздразнението на хората, които идваха да му представят сметки, по-стари от децата им. Но мосю Пеир изобщо не изглеждаше отчаян като многобройните кредитори на покойния херцог. Той се поклони с маниера на човек, който се радва на абсолютна самоувереност. Беше облечен в яркооранжев жакет, украсен с големи копчета и избродиран със сребристи лилии. Когато се изправи, извади от джоба си флаконче с парфюм и шумно вдиша аромата му.
	— Мосю Пеир — каза Симиън и се поклони. — С какво мога да ви помогна?
	Пеир откъсна поглед от фризовете, обхванали най-горната част на целия таван, и отговори:
	— Въпросът, Ваша светлост, не е с какво можете да ми помогнете _вие_, а с какво мога _аз_ да ви помогна!
	Без повече церемонии той започна да обикаля стаята. От отворения му флакон се разнасяше силен аромат на цветя.
	Симиън преглътна усмивката си и зачака. Господин Пеир приличаше не на друго, а на яркооранжев петел, горд с оперението си и сигурен, че слънцето изгрява само заради неговото кукуригане. Веселостта му обаче чувствително понамаля, когато разбра, че господин Пеир е пристигнал, придружен от деветима работници, и очаква да работи в Ревълс Хаус поне десет дни, ако не и по-дълго.
	— Зависи, разбира се, колко сложна ще искате да бъде украсата на стените — продължи безгрижно Пеир. — В жилището на херцогинята във Венеция официалните стаи са покрити с фантазия от позлатени растения, цветчета и тем подобни. Това е просто… — и той целуна върховете на пръстите си — … прелестно! Но тук сме в английската провинция и човек не може да изпита същото въодушевление, същата прекрасна искрица. Мисля, че с по-класически вид ще се получи по-добре. Представям си тази стая със светли квадрати.
	Господин Пеир не спираше да дрънка, а Симиън мрачно си мислеше, че Изидор е повикала майстори, за да обновят къщата му, без да му спомене за този факт.
	— Ваша светлост — каза Пеир, — не усещам никаква неприятна миризма.
	Симиън се обърна и видя, че Пеир запушва парфюмното си флаконче. Шишенцето беше в абсурдно сложна златна клетка, украсена с емайлирани цветя.
	— Поправиха тоалетните — обясни Симиън.
	— Писмото на херцогинята ме предупреждаваше да бъда подготвен за воня — каза Пеир и потръпна. — Зачудих се дали да не отклоня поканата й. Но… — И той разтвори очи много широко — Кой може да откаже нещо на Нейна светлост?
	— Така е — съгласи се Симиън, долови в гласа си нотка от киселия тон на майка си и я смекчи с усмивка. — Моля ви, продължете така, както ви се струва най-добре, мосю Пеир. Ние напълно се доверяваме на вашата преценка.
	— Естествено — отговори мосю Пеир. — Естествено! — Но изглеждаше доволен.
	Той си тръгна сред облак от парфюм. Симиън се обърна към бюрото си, замисли се и погледна през прозореца към градината. Беше оставил Изидор във вдовишката къща. Един истински следовник на Средния път щеше да потуши гнева си, може би да пробяга една-две мили допълнително. Симиън щеше да се съсредоточи върху вселената, да си спомни, че гневът е храна за злото и водите на вековете мият камъчетата на вечността.
	Симиън излезе от кабинета и влезе в балната зала. Мосю Пеир стоеше насред група мъже и им сочеше фризовете най-горе. Симиън долови само една-две думи, на френски. Помисли си, че накрая тази къща навярно ще заприлича на Версай.
	Той излезе през балната зала и тръгна към вдовишката къща. Щеше просто да помоли жена си да се консултира с него, преди да взима такива важни решения за къщата. Разбира се, щеше да се държи съвсем цивилизовано. Щеше да избягва всякакъв спор.
	Тези предсказания можеше и да се сбъднат, ако не беше толкова ядосан.
	— Проблемът — каза той, като изговаряше думите много внимателно — е, че ти никога не мислиш, преди да действаш.
	— Напротив, мисля!
	— Ти накара да изнесат всичките ни мебели, без да се замислиш къде ще вечеря майка ми. Купи плат от селския крадец и му плати цяло състояние, за да го достави. Назначи един вмирисан ковач за кмет. Едва не стана причина да ограбят и нападнат майка ми, защото не можа да изчакаш пет минути да довърша писмото си.
	— Това не е…
	— Ти си безотговорна и безразсъдна във всичките си отношения с другите хора — каза той с нетрепващ глас. — Свикнала си все да става на твоето.
	— Ти също!
	— Може и така да е, но ти постоянно ме принуждаваше да ти давам заповеди. — Безстрастно забеляза, че тя изглежда малко пребледняла и доста ядосана. — Не ми е приятно да имам съпруга, която не уважава мнението ми.
	— _Това_ е съвсем различно! — сряза го тя. — Ти спокойно можеш да гледаш пренебрежително на мен, задето действам непредвидливо, според теб. Но е възможно просто аз да мисля по-бързо от теб. Все пак моите платове успяха да възстановят отношенията на херцогството със селото. Изборът ми на кмет смекчи гнева и болката на един мъж, който ненавиждаше баща ви заради смъртта на жена си и бебето си.
	Симиън присви очи.
	— В селото няма медицинска помощ — каза тя. — Сигурна съм, че няма нужда да обяснявам защо е обедняло толкова. Ковачът отишъл на кон до близкия град да помоли хирурга за помощ; когато се върнал, бременната му съпруга била умряла. Ти може и да си мислиш, че моите методи са нетрадиционни, но те са ефективни.
	— Искам аз да вземам тези решения — заяви упорито Симиън.
	— А каква роля очакваш да има в живота ти твоята съпруга?
	Сега лицето й беше съвсем побеляло и Симиън знаеше, че я вижда в състояние на крайна ярост.
	За него _съпругата_ му открай време беше илюзорно, недействително създание — кротката мила жена, която майка му бе създала в писмата си, момичето, което седеше в ъгъла на стаята и плетеше дантела, фина като лунни лъчи. _Това_ момиче нямаше да иска да взема решения. То искаше просто да седи в ъгъла.
	— Не знам — призна той.
	— Аз знам. Искаш жена ти да е дете, което слуша в захлас всяка твоя дума, без да задава въпроси. Всъщност мисля, че ще е най-добре, ако съпругата ти изобщо не говори твоя език. Представа нямам защо не си се оженил за някоя чужденка, която си срещнал в Абисиния — може би онази принцеса, за която ми разказа.
	Той почувства как лицето му замръзна, само за миг, но Изидор беше по-умна от всяка жена, която беше срещал, далеч по-умна от принцесата с всичките й чужди езици. Тя действително избухна в смях.
	— Ти си искал! Наистина си мислел да се ожениш за жена, която дори не говори твоя език. О, колко хубаво! Тя е можела да си седи в ъгъла и да превежда стихове, докато ти трополиш наоколо и вземаш какви ли не тъпи упорити решения. За щастие тя никога не би се усъмнила в теб, защото дори е нямало да разбере какво правиш!
	— Какво те кара да мислиш, че вземам тъпи упорити решения? — попита той.
	В стаята за миг се възцари тишина.
	— Някога да съм те излагал на опасност? — попита той с мек глас. — Да съм измъквал мебелите изпод теб?
	— Опитваш се да ме превърнеш в някаква безмълвна африканска принцеса и ме питаш дали _аз_ си мисля, че вземаш тъпи упорити решения?
	Е, всичко беше ясно. Симиън реши, че е чул достатъчно. Стисна зъби, но преди да изрече и дума, тя си пое дълбоко дъх.
	— Този брак няма да проработи. Никога.
	Той отново отвори уста, но…
	— Мислех си, че ако успея да ти помогна, ще започне да ти харесва да ти бъда спътница, партньор — продължи тя. — Каква глупачка бях! За мен е важно да бъда с мъж, който уважава мнението ми, който наистина иска да бъде с мен, който.
	Симиън я погледна в очите.
	— Аз много те харесвам, Изидор.
	— Знаеш ли, ще ми се да ти вярвах. И да нямаше значение за мен дали ти вярвам. Само че има. Някак си през тези десет години, които прекарахме сами, не спирах да си мисля дали ще те харесам, но нито за миг не ми хрумна, че може ти да не харесаш _мен_, да не харесаш характера ми. Предполагам, че е било от суета.
	— Аз наистина те харесвам — каза той.
	Тя продължи, без дори да го чуе:
	— Сигурно аз съм виновна. Може би на шестнайсет щях да бъда по-покорна. Но вече е късно. Не мога да спра да бъда човек само защото ти искаш съпруга, която не говори английски. — Тя рязко смени темата. — Какво ти попречи да се ожениш за принцесата?
	— Бях обещан на теб.
	— Поправка! — отвърна тя с унищожително презрение. — Беше женен за мен! Но няма значение. Както толкова любезно ни каза адвокатът, _можем_ да разтрогнем този брак.
	— Не, не можем. Вече го консумирахме.
	— Аз не съм бременна — процеди тя през стиснати зъби. — Не съм бременна!
	Той едва не я попита откъде знае, но думите замряха в гърлото му.
	— О!
	— Няма нужда някой да разбира, че аз по най-глупав — най-импулсивен, както несъмнено би го нарекъл ти — начин се съблякох пред теб и те предизвиках към неблагоразумна интимност. Сигурна съм, че следващият ми съпруг ще прояви разбиране.
	— Твоят _следващ_…
	Тя го погледна в очите.
	— Ти не искаш да си женен за мен, Симиън.
	— Аз…
	Беше обречен никога да не успява да довърши изречение, когато се намираше близо до нея. В очите й светеше свирепият блясък на хванато в капан животно.
	— Не искам да се окажа принудена да печеля любов, като се отказвам от възможността да вземам решения, които определят начина ми на живот.
	Какво можеше да й отговори?
	Устните й се извиха в презрителна усмивка.
	— Там някъде има жена, която е подходяща за теб. Според мен е задължително да е млада. Може би майка ти ще успее да ти намери някоя, вместо да измисля истории за мен. Утре сутрин си тръгвам.
	— Какво?
	— Отивам в Лондон. Ще съобщя на адвоката, че ще продължим с анулирането… с каквито основания според него ще са най-уместни.
	— Трябва ли да бързаме толкова? — попита Симиън и усети, че някак странно му прилошава.
	— Да. Аз съм на двайсет и три години — отговори Изидор. — Повечето булки са на шестнайсет, Симиън. _На шестнайсет._ Аз съм на двайсет и три. Прости ми, но наистина бързам.
	Той я сграбчи за ръката.
	— Ти си полудяла!
	— Несъмнено! — тросна се тя. — Представа нямам защо не анулирах този брак още преди години.
	— Ти си _моя_.
	— Не се опитвай да се държиш с мен като с пустинна принцеса, на която можеш да крещиш! — сряза го Изидор и издърпа ръката си от неговата.
	— Ние двамата…
	— Няма никакво „ние двамата“.
	— Снощи не мислеше така.
	— Доскоро нито аз, нито ти не знаехме нещо за общото легло — отговори тя и завъртя очи. — Наистина е приятно, че се научихме да се съединяваме и да си доставяме известно удоволствие в рамките на разумното, но хайде да не се преструваме, че е било неповторимо, става ли? Следващия път навярно ще бъдем още по-добри.
	Следващия път? _Следващия път?_ Ревът, който напираше в гърлото на Симиън, би я ужасил. Той почувства как зъбите му се оголват като на диво животно. Тя и представа си нямаше какво съществува между тях. Никаква.
	— Не разбирам защо толкова бързаш да си тръгнеш — каза той. — Мисля, че не ти харесват чувствата, които изпитваш към мен.
	Тя изви устни в презрителна гримаса.
	— Наистина не ми харесват. Прав си. Искам съпругът ми да е човек, на когото да се възхищавам.
	Той не обърна внимание на този удар. Тя имаше речник на италианска продавачка на риба, но очите й говореха друго.
	— Ти пееш — каза ненадейно той.
	Тя веднага спря.
	— Ти ме обичаш.
	— Не те обичам.
	— Обичаш ме. — Знаеше го със сърцето си.
	Изидор помълча известно време, после проговори с благ глас:
	— Ти сигурно си мислил, че и принцесата те обича, нали, Симиън?
	Той примигна, забравил за каква принцеса говорят.
	— Някои мъже просто са такива — продължи тя, говорейки почти на себе си. Гласът й беше мелодичен, сякаш пееше — тъжна малка песничка в минор. — Мислят си, че всички ги обичат.
	— А понякога жените си мислят, че никой не може да ги обича — каза той и я хвана пак точно когато тя се канеше да се измъкне през вратата.
	— Не съм позволила на нито един мъж да ме опознае — отговори Изидор. — Освен на теб.
	— Обичам те — каза той и разбра, че е истина.
	Тя обаче сякаш не го чу.
	— Ще бъда в Лондон — каза тя. — Ще помоля адвоката да ти пише, Симиън.
	После отблъсна ръката му, сякаш беше най-обикновен минувач, и излезе от стаята.
	Симиън остана като закован там дълго време. Мислеше си за едно малко момиченце, което току-що е загубило родителите си и пее, вместо да плаче. И за една жена, която не вярваше, че той я обича, и пееше, докато говори. Но никога не плачеше.
	След като отидеше в Лондон, щеше да разбере. Щеше да проумее какво съществува между тях.
	Колкото до Изидор, тя се оттегли в спалнята във вдовишката къща и избухна в поток от гневни сълзи. Защо трябваше Симиън да има тези опушени кафяви очи, прекалено красиви за мъж? По някаква причина фактът, че тази сутрин беше решил да се облече като английски джентълмен, я оскърбяваше още повече. Така й беше по-трудно да си мисли за него като за човек, достоен за презрение, мъж, който търчи из провинцията по къси панталони и говори за Средния път.
	Беше й по-трудно да изпита презрение, когато той се поклонеше с такава непосредствена, безлична официалност, когато вземеше облечената й в ръкавица ръка и я задържеше точно колкото трябваше, сякаш изобщо не й беше казвал да захвърли ръкавиците си.
	Той отново се владееше. Омразата към този факт държа Изидор кипнала от гняв през целия път до Лондон на следващия ден, през целия път до къщата на Джема.
	Където завари цял куп прислужници, но не и самата Джема.


>	Глава 39

	_Гор Хаус, Кенсингтън_
	_Резиденцията на херцог Боумонт_
	_8 март 1784 г._
	Изидор прекара двата дни преди завръщането на Джема в неуспешни опити да не мисли за брака си. Или по-скоро за липсата му.
	— Симиън не ме харесва — обърна се тя към Джема, когато приятелката й най-после се прибра. — Е, може и да е прав. Тоест, той обича нещата да са спокойни и подредени. А се боя, че аз не обичам никой да ми дава напътствия…
	— Да ти дава напътствия ли? — попита изумена Джема. — Какви напътствия? И какво искаш да кажеш, как така не те харесва?
	— Иска да съм съвсем различна — обясни Изидор и се огледа за кърпичката си. — Разбираш ли, той си е изградил представа, че жена му ще е мила и хрисима.
	Джема изсумтя.
	— Майка му му е написала цял куп писма, в които ме описва като някаква добродетелна шивачка, макар че напуснах къщата й още преди години.
	— Лъжите никога не са от полза за брака — отбеляза Джема.
	— Сигурно не са — въздъхна Изидор и избърса една сълза от окото си. — Но лъжата не беше моя. Във всеки случай той остана ужасно стъписан. Аз вземам решенията си бързо, знаеш, и невинаги ги обмислям предварително.
	— Ти си много сладка, нищо че си импулсивна — успокои я Джема.
	— Много мило се изразяваш. Мисля, че преценката на Симиън е по-сурова.
	— Той е глупак! — прекъсна я Джема. — Но, миличка, трябва да му простиш за този вид глупост. Тя е заразна сред представителите на неговия пол.
	Изидор стисна устни.
	— Аз не бих възразила, но…
	— Той е наранил чувствата ти — досети се Джема.
	По ръката на Изидор закапаха сълзи.
	— Бях толкова глупава, Джема, и мисля, че се влюбих в него. Но той дори не ме _харесва_ — искам да кажа, не ме харесва като човек. И аз просто не мога да го преживея. Толкова съм наранена!
	Джема я прегърна.
	— И с пълно право, миличка. Аз те харесвам и те обичам, както и всеки нормален човек в Европа.
	— Всеки път щом поискам… нали разбираш… имам чувството, че трябва аз да го съблазня. Изобщо не можеш да си представиш какво е, Джема! Толкова е унизително! — Гласът й замря в ридание.
	— Искаш да кажеш, че той не се приближава към теб?
	— Не. Първия път се случи, защото се съблякох пред него.
	Джема се засмя.
	— И тогава беше виновна ти! Нали ти ми каза, че мъжете не… ами… не си спомням, но във всеки случай се оказа абсолютно права. Съблякох дрехите си и той не можа да ми устои, но после никак не беше доволен.
	— Никак? Сигурна ли си?
	— Ами, отначало беше, но после не беше. Втория път брат му беше отседнал във вдовишката къща, затова помолих Симиън да се разходи с мен.
	— И пак се съблече, така ли? — Джема изглеждаше безкрайно заинтригувана.
	— Не, но му показах ясно. Искам да кажа, наложи се _аз_ да го моля да се разходим!
	Джема почукваше с пръст по устните си.
	— Много необичайно.
	— Той всъщност никога не иска да ме люби, но аз го принудих. А сега казва, че съм импулсивна и не му се подчинявам. Наистина мисля, че ще е по-щастлив с някоя далеч по-кротка от мен — добави Изидор. — Наистина. Но той не…
	— Не ми повтаряй, че не те харесвал! — побърза да я спре Джема. — Изобщо не го вярвам. На мен ми звучи така, сякаш си е изпуснал нервите.
	— О, не, Симиън никога не си изпуска нервите.
	— Никога ли?
	— Дори когато работниците нападнаха мен и майка му. Не показа и грам чувство. Беше напълно спокоен и просто повали двама от тях, и свали третия с ритник, и.
	— Наистина ли?
	Изидор изви кърпичката в ръцете си.
	— А после каза, че за всичко съм виновна аз, защото не съм го чакала.
	— Колко грубо! Звучи ми така, сякаш херцогът има нужда да си изпусне нервите, за да слезе от саморъчно измайсторения си пиедестал на съвършенството.
	— О, това никога няма да се случи — увери я Изидор унило. — Мисля, че дори ако целуна друг мъж пред очите му, той просто ще ме гледа с този свой безизразен поглед.
	— Това искам да го видя — отсече Джема и повтори замислено:
	— Наистина.
	— Какво?
	— Искам да те видя как целуваш друг мъж пред съпруга си — същия съпруг, който смята, че любовният акт е свързан само с тялото, а не със сърцето.
	— Той навярно просто ще се извърне. А това ще… — подсмръкна Изидор.
	Но очите на Джема блестяха.
	— И на теб ще ти се отрази добре! Мисля, че позволяваш на този твой съпруг прекалено много волности. Той те кара да се чувстваш незначителна и жалка, а ти си прекрасна. Има нужда от урок.
	Изидор вдигна поглед към нея.
	— Наистина ли мислиш.
	— Наистина! — увери я твърдо Джема. — Само един поглед, и всички джентълмени ще коленичат в краката ти.
	Изидор отново подсмъркна.
	— Тогава защо моят собствен съпруг не е такъв, Джема? Пробвах да го целуна и да го прегърна като някое ужасно леко момиче, а той просто ме отблъскваше.
	— Не знам — призна Джема. — Никога не съм срещала мъж, който да е точно като съпруга ти, Изидор.
	— Предполагам, трябва да съм доволна, че е единствен по рода си.
	— Ако не беше, щеше да ти е много по-лесно — отбеляза Джема. — Лично аз предпочитам съпругът ми да прилича на галено кутре.
	Изидор успя да докара някаква крива усмивка.
	— Искаш да кажеш, като съпруга, за когото си омъжена?
	— Не казах, че съпругът ми е такъв. Казах просто, че са много привлекателни. — Печалната усмивка на Джема издаваше, че нейният съпруг, Елайджа, никога не идвал, когато му свирне.
	— Довечера лейди Фартингуорд дава музикална вечеринка с маскарад — каза Джема. — Можеш да си намериш цял куп обожатели.
	— Но Симиън няма да е там и няма да ме види как се целувам. Той ме целува за лека нощ, много възпитано. Минаха вече два дни, а той така и не дойде в Лондон.
	— Може би няма да дойде довечера — каза Джема. — Но скоро. Няма да му трябва много време, за да помисли сериозно за последния ви разговор, Изидор. Ще дойде.


	Тази вечер Симиън не дойде в Лондон. Нито следващата вечер, нито по-следващата.
	Измина цяла седмица.
	_„Всичко е наред“_ — казваше си Изидор. Всичко беше наред. Тя искаше мъж, който да изпитва чувства към нея. Симиън каза, че я обича, но тя започваше да се съмнява в паметта си. Наистина ли каза, че я обича? Или това беше трескава фантазия, създадена от собствения й ум?
	Най-вероятно. Защото, ако я обичаше, нямаше да я пусне да си тръгне. Щеше да лежи буден, както тя лежеше и мислеше за начина, по който се усмихваше, за начина, по който сбърчваше чело, когато погледнеше към някое от абсурдните писма на баща си. Щеше да се събужда с овлажняло от пот тяло и омотани около чаршафите крака след сън, в който тя го обсипва с ласки.
	Копнежът я изпълваше с такава сила, че усещаше болка — не в сърцето, а в костите. Болка за нещо, което не можеше да има.
	Съпруг.
	Защото нали това беше искала от него през цялото време? Да й бъде съпруг. Да се върне от Африка, да легне с нея, да я обича, да я признае за своя съпруга.
	След още една седмица тя стисна зъби и започна сериозно да оглежда мъжете. Бяха безброй. Струваше й се, че цяла Англия знае, че бракът й ще бъде анулиран, благодарение на колоритните описания на вдовстващата херцогиня на мозъчната треска, от която уж страдаше синът й. Изидор вкорави сърцето си и се застави да не се тревожи какво мисли Симиън за предателството на майка си.
	Както беше казала вдовстващата херцогиня, той сам си беше постлал това легло. Сега трябваше да легне в него. Сам. Разбира се, той навярно се чувстваше щастлив, практикуваше Средния път, организираше домакинството…
	Измина още една седмица. Той никога нямаше да дойде. Джема най-накрая призна, че сигурно е сбъркала.
	— Не е виновен той — промълви Изидор безпомощно. Безсънните нощи й бяха помогнали да си изясни всичко. — Той наистина не може да бъде по-различен — да не бъде човек, който мрази безпорядъка. Мисля, че навярно е такъв, защото още от момче е усещал какъв е баща му.
	— Как би могъл да не го усеща, като се има предвид миризмата на канала? — отвърна Джема, която беше започнала да изпитва силна неприязън към цялото семейство. — Майка му е съвсем елементарна, ако се съди по писмата, които пише. — Вдовстващата херцогиня никак не се скъпеше в описанията си на бойните умения на Симиън. — Баща му е бил абсолютен подлец и съвсем смахнат. А той е…
	— Недей! — прекъсна я бързо Изидор. — Недей!
	Джема седна на леглото.
	— Бракът е завидно състояние — каза тя. — Следващия път ще ти хареса.
	— Години наред мислех така — промълви Изидор.
	— Колко време ще отнеме това анулиране?
	— Адвокатът казва, че тъй като лично Негово величество е проявил интерес, би трябвало да стане само за месец, или там някъде. Той вече се е срещнал с архиепископа на Кентърбъри и му е предал искането на краля процедурата да започне незабавно. Лейди Пютър анулира брака си само месец след като съпругът й започна да излиза с женски дрехи на улицата. Адвокатът ми изпрати бележка, че би искал утре да ме посети. Предполагам, че има новини.
	Джема кимна.
	— Козуей знае ли, че нещата се движат толкова бързо?
	— Всичко това беше толкова унизително!
	— Предполагам, че знае.
	— Значи наистина е свършено.
	Изидор почувства как тялото й се отпуска, като растение без вода. Което беше глупаво — толкова, толкова глупаво!
	— Иска ми се да легна и никога да не стана — прошепна тя.
	— Напълно те разбирам — каза Джема.
	Известно време седяха в мълчание.
	— Нещо намирисва — каза накрая Джема. — И не говоря за тоалетните, Изидор. Говоря за съпруга ти. Нещо не е както трябва.
	— Знаеш ли какво не разбирам? — попита Изидор. — Той каза, че ме обича. _Каза_ го!
	— Това не си ми го казала!
	— Не му повярвах.
	— Трябвало е да му повярваш — отговори Джема. — Мъжете никога не казват такива неща, ако не ги мислят. Имат си строги защитни стени, които им забраняват да проявяват чувства. — Тя се усмихваше. — Той просто е глупак.
	— Не е глупак — възрази Изидор.
	— Не знае какво иска. Е, предполагам, че знае точно какво иска, но го е страх да посегне и да го вземе.
	— Симиън не се страхува от нищо — промълви Изидор почти тъжно.
	— От теб се страхува.
	Изидор изсумтя.
	— Страхува се от теб, защото майка му е дърта крава, която разправя на цяла Англия, че е луд. А баща му е бил още по-лош — с всичките си любовници и смайващата си безотговорност.
	— Това няма нищо общо с мен.
	— Тогава защо не се е върнал толкова години, през които майка му е пишела писма, пълни с описания на образцовата съпруга, която го чака у дома? — попита Джема.
	— Защото търсеше извора на Сини Нил — отговори Изидор.
	— Глупости! Минаха години. Можеше да се отбие тук, да те грабне и да те замъкне там да умреш от нилска треска. Можеше да се върне, да анулира брака и да се върне пак да пляска из реката. Той обаче не се върна.
	— Това го знам — промълви Изидор и си помисли, че понякога Джема става ужасен диктатор.
	— Мисля, че е уплашен да те притежава. Да притежава каквото и да било.
	— Той не ме _притежава_ — отговори Изидор с достойнство. — Аз съм човешко същество, а не крава.
	Джема махна с ръка.
	— Мисли като мъж, Изидор. Мисли като мъж! Предполагам, че всъщност никога не е искал онази образцова съпруга. Ти си го спасила от досадата на съвършенството.
	— Аз му идвам прекалено много — каза мрачно Изидор.
	— Мисля, че наистина може да си се държала малко властно — призна Джема. — Мъжете обичат те да завоюват жената.
	— Толкова е глупаво! — промълви Изидор и в очите й запариха сълзи. — Ако те разбирам правилно, искаш да кажеш, че той ме захвърля като вчерашен сладкиш просто защото ме намира прекалено властна. Аз… аз… — Искаше да каже, че заслужава нещо по-добро, но си забрави изречението и вместо това избухна в плач.
	— Той изпитва нужда да е начело. Затова се е опитал да повтори венчавката. Затова не е дошъл в Лондон — защото това означава да хукне, когато му свирнеш. Той не е послушно кутре.
	— Не е — съгласи се Изидор и подсмъркна.
	Джема се усмихваше.
	— Трябва да го накараме да разбере какво може да загуби.
	— Какво имаш предвид?
	— Когато разбрах, че съпругът ми си има любовница, си събрах багажа и избягах.
	Изидор присви очи.
	— Първо ще го убия и после ще бягам.
	— Това е един вариант, разбира се — потвърди Джема. — Но сега, от дистанцията на времето, си мисля, че трябваше да постъпя по-мъдро и просто да дам на Елайджа да опита от собственото си лекарство.
	— Трябвало е да си намериш любовница? Или… каква е думата?
	— Любовник. През изминалите години реших, че ако бях парадирала с любовник пред Елайджа в началото на брака ни, той може би щеше да прояви чувства.
	— Защо? — попита Изидор и прехапа устна. — Не ми изглежда логично, Джема, колкото и да ми се иска да е вярно. — Ако единствената грижа на съпруга ти е била да създаде наследник, не виждам как три години със или без любовник са щели да променят нещата.
	— Сега знам за мъжете много повече, отколкото тогава. Когато живяхме заедно в Лондон като младоженци, аз бях _негова_. Три години по-късно той на практика беше забравил за мен. Мъжете са такива. Ако позволиш на Симиън да се върне в Абисиния и да започне да се мотае там в търсене на извора на някоя река, той ще те забрави.
	Изидор почувства как в очите й напират сълзи.
	— А ти не искаш да стане така — продължи внимателно Джема.
	— Толкова е ужасно! — извика Изидор и накъсано си пое въздух. — Аз… аз… Аз се влюбих в Елайджа, който не прояви никакво желание да отвърне на чувствата ми. Отне ми цяла вечност да го преодолея.
	— Боя се, че аз никога няма да успея — промълви Изидор с треперещ глас. — О, това е направо смешно! Просто… обожавам начина, по който се зае с къщата и дори не обвини ужасната си майка или баща си, който е бил отявлен престъпник! Знам, че не му харесва начинът, по който се намесих в нещата, но си помислих.
	— Предполагам, че е лудо влюбен в теб — каза утешително Джема. — Кой би могъл да не бъде?
	— Не мога просто да го оставя да се върне в Африка — прошепна Изидор. — И не искам да се омъжвам за друг!
	— Тогава няма — каза Джема. Противно на всяка логика, се усмихваше. — Ще подредим нещата така, че да се освести. Знаеш ли, че когато хората полудяват след удар, понякога втори удар им връща разсъдъка? Точно това ще направим ние.
	— Не искам никой да удря Симиън по главата! — възкликна Изидор, разтревожена.
	— Няма да го _удряме_ — успокои я Джема. — Просто ще направим нещо, което ще го изтръгне от тази негова безучастност.
	— Какво?
	— Не е въпросът какво — поправи я Джема и се усмихна. — Въпросът е „кой“.
	— И?
	— Вилиърс.


>	Глава 40

	_Ревълс Хаус_
	_26 март 1784 г._
	_Рано сутринта_
	Преди да влезе в къщата, херцог Вилиърс се спря. В интерес на истината беше изключително префинен. Понякога неприязънта му към естествените телесни функции го смущаваше. Другите мъже сякаш обичаха да се потят и като цяло да се въргалят в собствената си мръсотия. Той не обичаше, а отходният канал бе самото олицетворение на онези телесни функции, които Вилиърс предпочиташе да бъдат невидими и определено ненатрапчиви.
	Но икономът чакаше, затова Вилиърс въздъхна и се качи по стъпалата. Как се беше превърнал в такъв роб на познатите си, представа нямаше. Макар да подозираше, че Елайджа би го поправил и би казал: „роб на приятелите си“. Едно предпазливо подушване в преддверието, и Вилиърс се ободри.
	Подаде наметалото си на иконома и се обърна към него.
	— Чух, че Ревълс Хаус била завладяна от ужасна воня — каза той.
	Мъжът се усмихна широко.
	— Вече не, Ваша светлост. Ако ми позволите да ви придружа до Жълтия салон, съм сигурен, че херцогът скоро ще се присъедини към вас.
	В мига, в който прекрачи прага на салона, Вилиърс се закова на място и впери поглед в килима. Той сякаш пламтеше — невероятно красива шарка от черешово и тъмноалено, която покриваше целия под. По ръбовете подскачаха елени, изобразени в невероятни подробности.
	— Боже мой! — промълви той. — Никога не съм виждал нещо подобно.
	— Доколкото разбирам, в целия свят има само два или три такива — каза икономът. — Негова светлост го е купил от някакъв монголски крал. Изтъкан е от вълна и коприна, със златни и сребърни нишки.
	Вилиърс притежаваше огромно имение, но си помисли, че не е възможно в този момент да стъпва на нещо толкова скъпо. Почти му прилоша, докато пристъпваше по това произведение на изкуството.
	Когато се появи, Козуей тръгна по килима, без да се замисли.
	— Съжалявам, че ви написах онова писмо — каза той без по-нататъшни поздрави. — Отложих сватбената церемония.
	Изглеждаше уморен. Разчорлен и размъкнат, но съвсем не толкова, колкото би си помислил човек от писмата на майка му.
	— Какво ви е накарало да облечете прилични панталони? — попита Вилиърс, избягвайки въпроса за брака. — От различни хора чух, че шокирате провинцията, като тичате по къси панталони.
	Козуей сви рамене.
	— Познатите ми така се смущаваха, че просто не си струваше. Да не споменавам за прислугата.
	— Нямате пудра — отбеляза Вилиърс. — Но носите бричове и приличен жакет. Все още има надежда: можем да направим херцог от вас.
	Козуей се усмихна едва.
	— Имам си дори личен прислужник.
	— Можете ли да се приготвите и да заминете за Лондон след час?
	— Какво?
	— След един час — повтори любезно Вилиърс. — Можете да кажете на личния си прислужник да започне да събира багажа.
	Усмивката на Козуей стана по-широка.
	— Не.
	— Довечера кралят устройва увеселение на кралската яхта „Перигрин“, която е на котва в Темза, точно пред Тауър.
	— Колко интересно! — отговори Козуей. — Надявам се да изкарате много приятно.
	Вилиърс се отпусна на един стол и си даде миг да се намести демонстративно. После каза с възможно най-нехаен тон:
	— Кралят лично прояви интерес към разтрогването на брака ви въз основа на вашата лудост и нареди въпросът да се уреди възможно най-бързо и от парламента, и от Църквата. Херцогинята — искам да кажа, _вашата_ херцогиня — е поканена тази вечер. Аз определено останах с впечатлението, че лично кралят ще й разреши да получи разтрогване на брака.
	Това беше удар — Вилиърс го видя. А после Козуей стисна зъби и изправи гръб.
	— Не мога да я спра — каза той. — Тя заслужава сама да избере съпруга си.
	— Всички зестрогонци на три континента вече започнаха да я ухажват.
	— Да, предполагам, че е точно така. — Козуей седна и кръстоса крака, сякаш говореха за времето утре.
	Друг би повярвал на абсолютното безразличие в гласа на Козуей. Вилиърс обаче някак си се беше научил да разпознава признаците на терзание, дори когато бяха скрити дълбоко в очите.
	— Е, добре — каза той. — Просто си помислих, че няма да е лошо да ви кажа. Трябва да призная, че се радвам да чуя, че не проявявате интерес.
	— И защо?
	В гласа на Козуей имаше едва доловимо подозрение, но Вилиърс беше прекалено добър актьор, за да се разсмее.
	— Ами не знам дали съм ви го споменавал, но имам цял куп незаконни деца — каза той.
	Козуей вдигна вежди.
	— Това неудобство ли ви причинява?
	— Досега не — отговори Вилиърс прочувствено, — но вече започва. Разбирате ли, реших да взема тези деца в къщата си.
	— И колко са на брой? — осведоми се Козуей.
	— Шест — отговори Вилиърс и въздъхна. — И аз не мога да повярвам. Младежките грехове се превръщат в бреме, когато остареем.
	— Вие не сте стар — възрази Козуей. — На колко сте, на трийсет? Подозирам, че ако решите, можете да си направите цяла дузина.
	— На трийсет и четири — отговори Вилиърс. — И ви уверявам, че душата ми е още по-стара. Във всеки случай, както можете да предположите, шест незаконородени деца представляват малък проблем пред желанието ми да си намеря подходяща съпруга.
	Козуей изсумтя.
	— Нали няма да… — И млъкна.
	Вилиърс със задоволство проследи как се промени лицето му, когато осъзна думите му.
	— Трябва да им намеря майка — изтъкна той. — Жените с ранг, равен на моя, едва ли ще ме вземат при тези обстоятелства. Но омъжена жена? Освен това Изидор е възхитителна.
	Изрече последните думи тихо, но недостатъчно тихо.
	Можеше да се закълне, че Козуей дори не мръдна, но в следващия миг усети една силна ръка върху гърлото си.
	— Тя няма да става майка на вашите жалки копелдаци! — изръмжа Козуей. При други обстоятелства заплахата в гласа му би накарала Вилиърс да се усмихне, но той подозираше, че усмихне ли се, загива. — Тя е моя.
	Той блъсна Вилиърс назад. Столът почти се прекатури, но издържа.
	Вилиърс внимателно опипа гърлото си. Джема му беше длъжница. Приятелството си беше приятелство, но във физическото нападение нямаше нищо привлекателно. Той се изкашля.
	Козуей не изглеждаше впечатлен, затова Вилиърс се изкашля пак, по-силно.
	Козуей все още стоеше над него и го гледаше смаяно.
	— Пусто да остане! — възкликна той, обърна се и се хвърли на един стол. — Излъгал си ме. Копеле!
	— За какво? — попита предпазливо Вилиърс.
	— Ти изобщо не смяташ да се жениш за Изидор, нали?
	— Не и ако това те подтиква да ме нападаш, наистина.
	Лицето на Козуей беше озверяло като на всеки пиратски капитан, когото Вилиърс бе извадил късмета никога да не срещне.
	— Сигурно щях да ти изтръгна червата пред олтара.
	— Колко очарователно! — отговори Вилиърс. — Какво се случи с онзи Среден път, за който ми разправяше, когато бяхме на кораба? Не си ли вече спокойно камъче на бреговете на вечността?
	— Срещнах Изидор — процеди Козуей през стиснати зъби.
	— Жени! — въздъхна Вилиърс, стана и позвъни за иконома.
	Той се появи незабавно.
	— Мога ли да донеса нещо освежително?
	— Мокра кърпа за гърлото ми — каза Вилиърс. — И кажете на личния прислужник на херцога, че най-много след час заминаваме за Лондон. Довечера сме на кралската яхта и трябва да приготви подходящи дрехи.
	— Пусто да остане! — измърмори Козуей зад гърба му.
	— Ти току-що започна да преоткриваш своята мъжественост — каза успокоително Вилиърс. — Цялата тази работа с камъчето не ти се отразяваше добре. Въпросът е как да я спечелиш пак, без да те хвърлят в Тауър за убийство?
	— Каза, че искала сама да си избере съпруг — осведоми го Козуей. — Иска да я ухажват. Да й носят цветя. Да й пишат стихове.
	— Бижута — прецени Вилиърс. — Остави цветята — те просто увяхват. Имаш ли някакви бижута?
	— Тигрови рубини. Току-що ги прехвърлих тук от банка „Хор“.
	— Отлично!
	— Но Изидор всъщност не се интересува истински от тези неща — сподели Козуей и се отпусна обратно на стола си.
	— Какво иска?
	— Послушно кутре — отговори Козуей. — Някой, който да й позволява да взема всички решения и да вярва на всичко, което казва.
	— Ще свикне — каза Вилиърс, стана и се приближи да разгледа ламперията на стената. — Имаш чудесни фризове, Козуей. От самото начало ли са били част от стаята?
	— Не. Изидор доведе някакъв майстор, но си тръгна, преди да е видяла какво е направил.
	Вилиърс се обърна.
	— Виж какво ще те посъветвам, все едно дали ще го приемеш. До момента в брака ти нямаше нищо романтично.
	— Какъв брак?
	— Именно. Тя е заминала за Лондон, за да го анулира, а ти дори не си си направил труда да тръгнеш след нея.
	— Аз не съм някакво проклето куче, че да припкам по петите й!
	— Именно — съгласи се Вилиърс. — Ти си по-скоро пират.
	Козуей присви очи.
	— Какво…
	— Мъж, който си пробива с бой път към своята дама — продължи Вилиърс почти замечтано. — Колкото и малки да изглеждат шансовете му. Нанася тежки телесни повреди на най-високопоставените хора в кралството (заради което може да го обесят, имай го предвид), проправя си път до съпругата, която си е избрал, премята я на рамо и я понася към свободата на дивата.
	— Схванах — прекъсна го Козуей. — Предполагам, че тайно пишеш мелодрами?
	— Мислиш ли, че трябва? — попита Вилиърс и разшири очи. — Много се радвам да чуя, че според теб имам талант.
	— Боже! — измърмори Козуей. — Ако не знаех, че си един от най-добрите фехтовачи в цяла Европа, щях да се усъмня в мъжествеността ти, Вилиърс.
	Вилиърс изтърси дантелата на китките си.
	— През целия си живот съм губил само един дуел. И то от човек, който беше влюбен.
	— Аха.
	— Така че, нали разбираш — продължи внимателно Вилиърс, — изпитвам голямо уважение към това състояние. Готов съм да се изложа на опасността, която представлява такъв човек, само ако някой много се постарае да ме убеди.
	Виждаше как Козуей размисля, приема истината, учи се да живее с нея. След миг дори се усмихна.
	— Е, добре, кой те накара да дойдеш тук?
	— Джема, херцогиня Боумонт — отговори Вилиърс. — А сега трябва да тръгваме. Ще ми трябват поне три часа, за да се подготвя за кралското тържество довечера. — Той изгледа Козуей. — В зависимост от уменията на личния ти прислужник, на теб ще ти отнеме най-малко четири.


>	Глава 41

	_„Перигрин“, яхтата на Негово Величество крал Джордж III_
	_26 март 1784 г._
	Изидор знаеше, че намерението й е мълчаливо хвърляне на ръкавица. Адвокатът й я увери, че лично кралят възнамерява да говори с нея тази вечер за разтрогването на брака й. Тя реши да облече роклята, която носеше, когато за първи път видя съпруга си. Имаше чувството, че повечето мъже на кралската яхта няма да реагират на появата й, като се запитат дали вкусът й не клони твърде много към нетрадиционното.
	— Господи! — промълви Джема, докато се приближаваше зад нея. — Изглеждаш удивително, Изидор.
	— За мен това е нещо като дебютантски бал — каза Изидор и се усмихна на отражението й в огледалото. — Възнамерявам да прелъстя всички свободни мъже с прелестите си.
	— Никоя дебютантка не би могла да облече подобна рокля — каза Джема, — с този почти несъществуващ корсаж и твоите определено съществуващи извивки. Моделът е толкова красив! Обожавам синята копринена фуста под среброто. Приказно! Особено с тези диаманти навсякъде… Приличаш на фея.
	— Когато си мисля за феи, си представям мънички зелени създания с прозрачни крила — каза Изидор със съмнение.
	— Кралица на феите — поправи се Джема. — Само като те погледнат, смъртните ще си загубят ума и ще бъдат обречени завинаги да бродят в дебрите на гората.
	— Ти си много странна, Джема, знаеш ли го?
	— Такава съм, но съм се примирила. Пък и не аз съм тази, която е покрита с диаманти от ханша до петите.
	— Просто искам да покажа на всички, че съм… изглежда смешно, нали?
	— Всички знаят колко си безценна, миличка — утеши я Джема. — Много ми харесва как цялата рокля блещука. Ти правиш услуга на обществото. Ще улавяш светлината на всички свещи, така че никой да не падне през борда. Знаеш ли, при последното събиране на кралската яхта лорд Пидъл се спъна в собствените си крака, направи салто и падна във водата.
	— Изплува ли?
	— Естествено — успокои я приятелката й. — Като тапа.
	— Ако падна през борда — каза Изидор, — ще потъна като камък. Тези диаманти са мънички, но общото им тегло е доста голямо.
	— Предлагам да седнеш на някой трон, от който да приемаш тълпите от обожатели.
	Изидор прехапа долната си устна.
	— Вилиърс отиде да го доведе — каза Джема, защото се досети за какво си мисли.
	— Ами ако Вилиърс не успее да го убеди? — попита Изидор и сърцето й се сви от страх. — Ами ако Симиън си живее щастливо без мен и е решил, че просто му създавам прекалено много проблеми?
	— Тогава ще продадем роклята ти на търг и ще можеш да си купиш нов съпруг.
	В десет часа вечерта Изидор започна да се примирява с факта, че дори херцог Вилиърс не може да прави чудеса. Крал Джордж III беше дошъл и си беше тръгнал с уверението, че молбата за развод, подадена от адвоката й, ще бъде одобрена в най-скоро време. Изидор трябваше да се радва, че дори един щастливо женен монарх намира бюста й за привлекателен, но не се радваше.
	Защо Симиън не идваше? Тя се изправи отпуснато и сложи ръката си в дланта на някакъв джентълмен. Дори не помнеше как се казва. Обожателите й бяха толкова много, че започна да ги описва на Джема по дрехите им. Този носеше тюркоазен жакет със зелени копчета. Това _не_ беше добра комбинация. Някак си успя да му се усмихне.
	Тюркоазеният жакет се поклони с цял куп излишни жестове и двамата си проправиха път през пълната зала. Яхтата беше огромна, но кралят беше проявил щедрост с поканите и (според Изидор) на борда имаше прекалено много хора. Обръчите й не спираха да се удрят в обръчите на други дами, което изискваше неспирен поток от извинения. Нещо повече, лекото люлеене на реката затрудняваше танцуването, особено когато една жена носеше опасно крехки токчета и тежка рокля.
	Тъкмо измъкваше подгъва си изпод тромавите крака на един от херцозите от кралското семейство, когато се разнесе внезапно думкане и цялата яхта подскочи във водата, като че ли някой великан я беше подхвърлил пет-шест сантиметра нагоре.
	Херцогът се намръщи, сякаш беше виновна роклята на Изидор, и затрополи към палубата, следван от повечето от танцьорите.
	— Странно — отбеляза партньорът й. — Чудя се какво става. Предполагам, че можем да отидем да погледнем водата.
	Музикантите изсвириха един дисонантен акорд и се заеха да довършат мелодията.
	Някои от присъстващите продължиха да танцуват, но повечето бяха излезли през вратите към палубата. Изидор чу отвън викове. Джема се появи до рамото й. Очите й блестяха.
	— Мисля, че се блъснахме в друг кораб! — провикна се тя, за да надвика шума. — Търся Боумонт! — И изчезна.
	Тюркоазеният жакет подхвана дълго оплакване. Пияните корабни капитани представляваха опасност за всички, които се намираха в реката… Изидор имаше главоболие и всички тези приказки за справедливото наказание, което щеше да сполети пияния капитан, блъснал яхтата на самия крал, не й помагаха.
	— Извинете, милорд — каза тя, — трябва за малко да се оттегля в салона за дамите.
	— Не мисля, че е безопасно — каза Тюркоазеният жакет. — Ами ако има поражения по яхтата? Трябва да излезем навън.
	— Ако имаше поражения, вече щяхме да сме се наклонили — изтъкна Изидор.
	— Чувам някакви крясъци и тем подобни.
	Изидор измъкна ръката си от неговата.
	— За мен беше истинско удоволствие, милорд.
	Той каза нещо и тя се обърна.
	— Моля?
	— Не съм лорд! — тросна се той. Изглеждаше много раздразнен.
	Изидор се обърна, без да отговори, и това я накара да се чувства виновна по целия обратен път през вече празната бална зала. Яхтата все още се люшкаше силно. Изидор предполагаше, че се е откъснала от въжетата и се носи по Темза. Което означаваше, че до пет минути ще се блъсне в единия или в другия бряг. Нямаше причина да се тревожи.
	Във всеки случай не виждаше причина да се присъединява към тълпите на палубата, където несъмнено щяха да й настъпват роклята и дори можеше да падне през борда, тъй като токчетата на украсените й с диаманти пантофки се оказаха прекалено високи. Тя се заклатушка по излъскания под и най-накрая се добра до салона на дамите.
	Разбира се, прислужничките бяха избягали от поста си. Тя седна на едно канапенце и се загледа в отсрещната стена.
	Обичаше го, но го загуби. Загуби го, защото се държа като някакъв деспотичен дракон.
	— Защото си арогантна — измърмори тя на себе си. — Глупачка!
	Беше си изтървала кърпичката някъде, затова трябваше да вдигне обшитите си с диаманти поли и да избърше очите си в долната риза.
	— Да не си се загубила?
	Изидор не беше чула, че вратата се отваря. Не беше чула никакви стъпки, не беше почувствала никакви очи да я наблюдават. Не беше измислила какво да каже и това беше почти най-ужасното от всичко.
	Той изглеждаше като всички други херцози, облечен във великолепен жакет от тъмносин атлаз, избродиран с нарове.
	— Този жакет не е твой — каза тя.
	— На Вилиърс е — отговори той, без да откъсва поглед от нея.
	— Приличаш на херцог — каза Изидор и леко подсмъркна.
	В типично свой стил той не си загуби времето в дрънкане на глупости за тоалета й.
	— Свободна си сама да си избереш съпруг, или поне така чух — каза той.
	Тя преглътна мъчително. Сърцето й биеше толкова бързо, че чуваше ударите му.
	— Да.
	— Мога да стана част от ордата, за която Вилиърс ме уверява, че души около теб.
	В сърцето й разцъфна мъничка надежда.
	— Би могъл — кимна тя. — Носиш бричове. Сигурна съм, че това беше едно от изискванията ми.
	— И пудра — допълни той, — за среща с кралските особи. Но…
	— Но?
	— Няма да предложа да стана част от тази група.
	Стомахът й се сви от гадене и срам.
	— Разбирам — промълви тя със слаб глас. Той я наблюдаваше внимателно и тя не можеше, не можеше да се разплаче. Не биваше. Не го направи.
	— Това нали не те учудва? — попита той, влезе в стаята и затвори вратата след себе си.
	— Това е салонът на дамите — каза тя и гласът й се прекърши. Колко глупаво! Заля я абсолютно объркване, както когато беше дете, загубило и майка си, и баща си в един и същи миг. Когато той й каза, че я обича, му повярва. Очите й се замъглиха и тя прехапа силно долната си устна. Извърна се от него.
	— Мисля, че е време да си тръгваш — каза тя, изтръгвайки с мъка думите от гърлото си. — Джема ще се чуди къде съм.
	Той не отговори, затова най-после тя се обърна назад. Симиън беше зает да избутва един позлатен стол между затворената врата и тоалетката.
	— Какво правиш? — прошепна тя.
	— Няма да ти искам ръката — каза той, приближи се към канапенцето и се извиси над нея в целия си ръст.
	— Няма нужда да подчертаваш толкова решението си! — тросна се тя. — Напълно разбирам нежеланието ти.
	— Наистина ли разбираш, Изидор? Наистина ли?
	Тя вдигна брадичка.
	— Естествено, че разбирам. Аз не се държах много учтиво с теб, когато взех онези решения за къщата, и ти с право се разсърди.
	— Не.
	— Не?
	— Не те моля за ръката ти, Изидор, защото ще я взема.
	Тя го погледна и примигна.
	— Аз не съм някое покорно куче, което ще тръгне след теб към Лондон и ще започне да се умилква около полите ти. Искам те! — изрече пламенно той. — Защото те обичам и ти ме обичаш. И, проклятие, животът с теб ще бъде все едно живея със самия дявол! Но ти си _моят_ дявол и не мога да допусна друг да те вземе, и не мога да си представя живота без теб.
	Изидор си пое дъх, разплакана.
	— Помислих си, че…
	— Помисли си, че не те обичам достатъчно, за да остана с теб — каза той. — И ме подложи на изпитание, като замина за Лондон и очакваше да те последвам.
	Тя се надигна тромаво, като непохватно подрастващо девойче, и буквално се хвърли в прегръдките му.
	— Обичам те — промълви тя с треперещ глас.
	— Мислех си, че не мога да тръгна след теб, защото това би означавало, че съм ти подчинен.
	— Никога не съм си и помисляла подобно нещо! — възкликна Изидор.
	— Не можех да приема истината — продължи той. — Ти владееш сърцето ми, Изидор, и в това няма нищо срамно.
	Тя обхвана лицето му с длани.
	— Обичам те — прошепна тя.
	Той я целуна с такава страст, че ръцете й сами се вдигнаха и се увиха около врата му. Целувката му беше толкова нежна, че сърцето й едва не спря. И толкова свирепа, та тя разбра, че държи в прегръдките си лъв, доброволно влязъл в тях. Изидор Дел’Фино, херцогиня Козуей, никога не забрави този последен урок.
	Ръцете му не спираха да обхождат тялото й.
	— Не можеш — прошепна тя задъхано. Мислеше за всички хора, събрани на палубата… но той продължаваше. — Не бива! — простена тя след няколко минути, но той вече го правеше.
	Корсажът й беше скроен така, че да покрива гърдите й при всякакви обстоятелства, но пред решимостта на Симиън не издържа. Изидор видя изражението на съпруга си и дъхът й секна.
	— Толкова си красива! — промълви той. Гласът му беше дрезгав, а ръцете му се задържаха над нея, сякаш се боеше да я докосне. — Узряла, деликатна и красива като роза.
	Нямаха време за поезия. Затова Изидор го хвана за ръката и каза:
	— Симиън?
	Той погледна към нея. Очите му бяха тъмни като безлунна нощ.
	— Целуни ме — заповяда тя.
	— Така ли? — попита той и в тези негови дяволити очи затанцува смях. Целуна я по зърното, много леко и много учтиво.
	Тя поклати глава.
	— Така ли? — продължи той и леко я близна.
	Тя надигна хълбоци, но това не беше достатъчно.
	— _Симиън!_
	Затова той се засмя и започна да смуче зърната й. Ръката му стисна не особено нежно другата й гърда. Всички мисли за това кой може да влезе и да ги прекъсне излетяха от главата й.
	След няколко минути Симиън се озова на колене пред нея. Полите й бяха вдигнати нагоре. Тя лежеше по гръб на канапенцето и издаваше онези звуци, които може да издава само жена в плен на огромно, невъобразимо удоволствие.
	Беше толкова красива! Косата й се беше измъкнала от прическата от сложни къдрици и букли и падаше по раменете й. Устните й бяха по-тъмночервени от всеки рубин; кожата й беше като праскови и сметана. Имаше вкус на нектар, но истинският афродизиак беше изразът в очите й.
	Той прокара пръсти по бялата й плът и леко започна да ги движи в кръг малко по-надолу. Тя се разтрепери, а после започна да го умолява. Най-накрая се надигна на лакти и му се намръщи — точно това, което искаше да види той.
	Обожаваше да я гледа намръщена. Затова наведе глава и й даде точно това, което искаше, доведе я до ръба на пълната самозабрава, не спря да я целува, преди виковете да се изтърколят от устните й като песен… и се отдръпна.
	О, да, ето че пак му се намръщи.
	— Опитваш се да ме докараш до лудост — измърмори Изидор, когато най-накрая успя да си поеме дъх.
	Пръстите му започнаха да я галят успокоително, докато най-после тя се заизвива под допира му.
	— Просто искам да се уверя, че знаеш кой съм.
	— Симиън — прошепна тя. — Съпругът ми.
	В този миг той дочу зад гърба си някакво приглушено блъскане. Не му обърна внимание — беше прекалено зает да дава на Изидор това, което тя искаше от него. Да потапя любимата си в онова блаженство без мисли, за което мечтаят поетите. Само че.
	Шумът навън не беше само лека далечна досада. От палубата долитаха откъслечни викове и крясъци. А после някой заблъска по самата им врата.
	— Излизайте! — извика някакъв висок, притеснен глас. — Затворническият кораб, каторжният, се блъсна в яхтата и затворниците…
	— Какво? — попита остро Симиън и вдигна глава. Можеше да се очаква, че в някакъв момент кралските прислужници ще поискат да влязат, и смяташе да им откаже. Това обаче изглеждаше по-сериозно.
	— Спомена нещо за затворници — промълви Изидор, леко задъхана. — Затворнически кораб. Симиън… не спирай, моля те, не спирай!
	Но преди тя да довърши изречението, цялото му тяло вече беше застанало нащрек.
	— Ставай! — нареди той и още докато говореше, дръпна полите й надолу.
	— Какво? — попита Изидор и стана, но краката й трепереха и тя се вкопчи в ръката му.
	— Сигурно някой от затворническите кораби, които стоят на котва в Темза, се е блъснал в тази яхта. Или пък ние в него. — Той нахлузи панталона си.
	— О! — За миг Изидор остана неподвижна, като се опитваше да си поеме дъх. — Предполагам, че в такъв случай е по-добре да тръгваме. — Тя намери едната си пантофка и я обърна както трябва.
	— Можеш ли да бягаш с тях? — Симиън беше отишъл до вратата и се вслушваше в шума отвън.
	— Не.
	— Остави ги! — И той запрати красивия жакет на Вилиърс в ъгъла.
	— Но диамантите… — Изидор се огледа бързо и бутна обувките си под дивана. Винаги можеше да се върне за тях по-късно.
	Симиън издърпа стола обратно.
	— Ако се съди по шума, мисля, че затворниците са избягали и се качват на яхтата — каза той. — Трябва да се махаме.
	— Този стол не може ли да ни защити? — попита Изидор с копнеж и прокара ръце по гърдите му.
	— Не и ако подпалят яхтата.
	Изидор отвори широко очи.
	— Не мога да плувам с тази рокля, Симиън.
	Помниш ли какво си говорихме веднъж — когато аз се страхувах, че ще попаднем в критични ситуации, а ти ме увери, че в Англия това нямало как да се случи? — Симиън не можа да устои: тя беше толкова привлекателна, че просто трябваше да я целуне пак.
	— Ти си моят _бали_… нещо — отговори Изидор след миг. Сега вече съвсем не изглеждаше толкова уплашена. — Просто ми кажи какво да правя, _capo_.
	— Ще скочим през борда — отговори той. — Не можем да останем тук, не и когато си облечена с тази рокля. И трябва да се махнем възможно най-бързо.
	Изидор кимна и сложи ръката си в неговата. Той предпазливо отвори вратата и надникна навън. В балната зала нямаше никого. Но сега, когато вратата се отвори, шумът от палубата стана оглушителен — викове и един звук, който не можеше да се сбърка с никой друг: сблъсък на мечове.
	— Там се води сражение! — прошепна едва чуто Изидор.
	— Личната гвардия на краля навярно е там, да не говорим за стражарите, Стражата на мъртъвците и стражата от затворническия кораб.
	Но всичко това всъщност изобщо не го вълнуваше. Единственото, което го интересуваше, беше най-прелестното същество в живота му, пъхнало доверчиво ръката си в неговата.
	— Не се тревожи! — промълви Симиън с яростна настойчивост.
	Тя го озари с ослепителна усмивка.
	— Не се страхувам.
	Двамата влязоха безшумно в балната зала, като се опираха на стената. Бяха се насочили към вратите в другия край на помещението, далеч от палубата. След като минаха през тях, Симиън бързо тръгна през коридорите и я отведе до стъпалата в самия край на яхтата.
	— Ще се качим ей там — каза той в ухото й. — Трябва да скочим право през перилата, Изидор. Ако те видят, ще се сражават до смърт, за да се доберат до теб.
	Тя кимна. Той я прегърна и я целуна за последен път с цялата си страст.
	— Аз ще отида до перилата отляво и ще отвлека вниманието им. Едва ли могат да плуват, а и във всеки случай не мисля, че ще си направят този труд. Но със сигурност ще дойдат до перилата от тази страна. — Той говореше едва чуто. — Остани зад тази врата и брой до двайсет. После изтичай навън, до перилата вдясно, без да спираш, за да се ослушваш. Обещаваш ли?
	Тя отново кимна.
	Той открехна вратата и се хвърли през нея. Изидор започна да брои. „Не слушай — каза си тя. — Обеща, че няма да се ослушваш. Просто брой до двайсет и бягай. Това е всичко…“
	Да, но не можеше да се спре. Ушите бяха създадени, за да слушат. Чу стъпките на Симиън, чу плисък и после крясъци. Радостни викове на груб диалект. С леден ужас осъзна, че Симиън е скочил през борда, но някой разбойник, който вече е бил във водата, го е сграбчил незабавно.
	Тя се прокрадна до вратата и надникна. Няколко опърпани мъже се бяха навели над перилата. Появи се една глава и те изтеглиха на борда Симиън, подгизнал и разярен. Бяха притиснали ръцете му зад гърба.
	Затворникът, който го беше сграбчил, се покатери през перилата.
	— Здравата ме изрита — каза той и добави някаква дума, която Изидор не беше чувала никога. — Ще му го върна заради това.
	И преди Изидор да успее да си поеме въздух, той отметна ръката си назад и я стовари върху бузата на Симиън. Той падна по гръб и двамата мъже, които го държаха, притиснаха ръцете му към палубата.
	Изидор едва не изкрещя. Симиън не благоволи да изрече нито дума в отговор на удара. Просто местеше очи от едно лице на друго, изучаваше петимата мъже, скупчени над него.
	— Ей ти, какво правиш? — попита един от затворниците, очевидно изнервен, че Симиън не казва нищо.
	— Опитвам се да запомня лицата ви — отговори Симиън. В гласа му звучеше такава ярост, че Изидор потръпна.
	— Просто ще му насиня и двете очи, става ли? — изръмжа мъжът. — Това ще го спре.
	Стомахът на Изидор се сви. Не можеше да остане тук, скрита, докато те бият Симиън. Трябваше да ги стресне, и то достатъчно, за да пуснат ръцете му, защото тогава той можеше да ги повали всичките с ритници. Тя безшумно слезе обратно по стълбите. Трябваше й оръжие. За жалост на кралската яхта очевидно нямаше никакви оръжия. Не можа да намери дори някой по-тежък свещник.
	Ненадейно й хрумна нещо. Тя хукна обратно към салона на дамите и взе диамантените си пантофки. Те със сигурност щяха да привлекат вниманието им. Отново се изкачи по стълбите, този път тичешком, и установи, че положението почти не се беше променило.
	Същите двама злодеи продължаваха да стискат ръцете на Симиън, макар че, слава Богу, май не го бяха удряли отново. Доколкото можеше да чуе, искаха да разменят живота му срещу своята свобода.
	Тя изчака подходящия момент, открехна вратата и метна през нея една от диамантените пантофки.
	Тя излетя навън в светлината на факлите, озарили палубата, и падна точно пред групичката. За миг всички се втренчиха в нея, сякаш пред тях беше кацнала някаква райска птичка. Пантофката блестеше, отрупана със скъпоценни камъни.
	А после и петимата мъже нададоха приглушен вик и се хвърлиха към нея.
	Симиън изрита най-близкия с такава сила, че затворникът полетя във въздуха и се блъсна в стената на яхтата. Завъртя се в бърз, шеметен кръг и останалите четирима изпопадаха на палубата. Изидор се измъкна иззад вратата и се хвърли към Симиън. Мускулестите му ръце я стиснаха и той се хвърли назад през борда.
	Удариха се във водата с такава сила, че ръцете на Симиън се отделиха от кръста на Изидор. Студената вода се затвори над лицето й, а тежките поли я задърпаха надолу, в противно вонящата вода с такава сила, сякаш имаше камъни в джобовете.
	Нещо се допря по лицето й и отмина и тя си помисли за раздутите от вода трупове, които Стражата на мъртъвците вадеше от реката. Трескаво размаха ръце в опит да изплува на повърхността, но не можеше да се пребори с тежестта на всички тези диаманти.
	А после, като някакво чудо, като отговор на молитва, силните ръце на Симиън се стегнаха около нея и той я дръпна нагоре със силно, плавно движение. Изидор се подаде на повърхността, като се давеше и се мъчеше да си поеме въздух.
	— Спокойно — каза той, като я поддържаше изправена. — Държа те, любима. Държа те.
	— Аз… аз помислих.
	Той я целуна бързо и страстно.
	— Искам да те извадя от реката.
	Без нито дума повече той я задърпа след себе си през водата, сякаш тя тежеше не повече от бебе. Изидор едва успя да намери време да изпита благодарност за страстта на Симиън към бягането и за силата, която му бе дало то. (Тюркоазеният жакет щеше да я остави да потъне, или по-скоро щеше да потъне във водата редом с нея.)
	А после двамата се озоваха до брега, където стотици ръце се протегнаха да им помогнат. Само след секунда Симиън се изправи, обърна се и издърпа Изидор на брега. Полите й сякаш бяха станали десет пъти по-тежки и тежестта на водата и диамантите караше коприната на горния им пласт да се опъва, да стига чак под петите й и да я препъва. Най-накрая Симиън просто се наведе, вдигна я на ръце и тръгна нагоре по склона.
	Всички на брега ревяха и крещяха: „Ура!“. Шумът беше оглушителен. Изидор усети ненадеен полъх, погледна ужасена надолу и осъзна, че обшитият й с диаманти корсаж е загубил битката със земното притегляне и е паднал под зърната й. Потресена, тя вдигна глава и срещна очите на Симиън. Той се смееше.
	Само след секунда двамата се озоваха на брега и Симиън я уви плътно в един жакет.
	— Не мога да позволя _цял_ Лондон да разбере какво изпуска — каза той в ухото й.
	— О, Симиън! — възкликна тя и хлъцна, полуразплакана. — Той те удари, Симиън! Удари те и аз не можах да направя нищо, за да го спра!
	— Ти го спря — каза Симиън. — Можеше да умра, ако не беше ти.
	— А после скочихме във водата — продължи Изидор и пак хлъцна — и аз започнах да потъвам, и си мислех единствено за Стражата на мъртъвците и как ще злорадстват, когато ги изпратят да намерят тялото ми.
	— Никога — каза той и я прегърна по-силно. — Никога няма да позволя това да се случи.
	— За нищо на света не позволявай те да извадят тялото ми, Симиън! — промълви тя. — _Обещай_ ми!
	— Ти няма да се удавиш. Никога.
	Тя сложи глава на гърдите му и се заслуша в силните удари на сърцето му. Бяха в безопасност. По бузите й бавно се затъркаляха сълзи.
	Той каза нещо, което тя не чу.
	— Какво?
	— Разбираш ли какви щастливци сме, Изидор?
	— Да — промълви тя с леко задавен глас. Сърцето й все още туптеше от страх, дори сега, в прегръдката на топлите му ръце.
	Той се отдръпна и обхвана лицето й с длани.
	— Ние сме като твоите родители, любима. Ако единият от нас е загубен, пропадаме и двамата. Ако лодката ти се преобърне, никога, никога няма да спра да те търся.
	А после започна да я целува с онази любяща целувка, която показваше, че е само негова, която Изидор беше виждала баща й стотици пъти да дава на майка й. Очите й се наляха със сълзи, тя обви врата му с ръце и се вкопчи в него с всичка сила.
	Той отново наведе глава към нейната и ликуващите викове сякаш станаха още по-високи… но може би Изидор само си въобразяваше.
	Две минути по-късно Симиън отново я вдигна и я пренесе през тълпата, без да обръща внимание на мократа тежка рокля, която се влачеше след тях. Изидор почти не обръщаше внимание какво се случваше наоколо, но когато конярите затвориха зад тях вратата на каретата и Симиън я положи на седалката, се огледа. Намираше се в най-луксозната карета, която беше виждала: тапицирана с червено кадифе, цялото избродирано със златни коронки. Конете тръгнаха, но тя едва усети движението — каретата беше толкова мека и идеално балансирана.
	— Къде се намираме? — попита тя, полузасмяна.
	Симиън се мъчеше да се освободи от мократа си риза и дори не вдигна глава.
	— В каретата на херцог Бъкингам.
	— Кралска карета — промълви тя, като го наблюдаваше изпод миглите си. Дъхът в гърдите й сякаш се нажежаваше. Не беше възможно той да мисли да…
	Точно това мислеше.
	Защото само след секунда вече нежно сваляше подгизналия й корсаж до кръста. При падането във водата диамантите бяха оставили върху кожата й червени следи. Той целуна всяко мъничко натъртване. Движеше се все по-надолу по тялото й, като мъж, който знае къде точно са най-нужни тези целувки.
	И макар че Изидор никога не си беше представяла, че подобно нещо изобщо е възможно — да се люби в карета, още по-малко в каретата на един принц! — тя се озова легнала по гръб на тапицерията от червено кадифе, докато съпругът й умело довеждаше тялото й до същото треперене и вибриране, които беше изпитала на яхтата.
	— Не бива да го правим — прошепна тя в един момент, но забрави мисълта си, когато вълната на удоволствие я понесе и я запрати на място, където думите бяха невъзможни.
	А когато той нахлу в нея, тя се озова на място, където не можеше да прави нищо друго, освен да издава стонове и ридания от чисто удоволствие.
	Тялото на Симиън го умоляваше да я последва, но той реши да я люби бавно. Само като я целуваше, само като я галеше, само като навлизаше плавно в нея, можеше да я опознае по начин, който накара истината да пламне и да се впечата в сърцата и на двама им.
	Най-накрая обаче не можа да устои и да продължи с този бавен ритъм. Започна да се движи бързо, силно, с отворени очи, за да вижда как тя се нагажда към бързината му, охканията и виковете им, красотата на очите и устата й.
	Каретата зави на един ъгъл и се люшна и това усещане просто накара удоволствието им да стане още по-голямо.
	— Симиън — изохка Изидор, — сигурно сме си почти вкъщи.
	— Казах им да не отварят вратата — успокои я той, но почувства, че самоконтролът му се изплъзва.
	— Симиън! — извика Изидор и го привлече още по-навътре, принуди го да забрави всякакви остатъци от самоконтрол и да се отдаде на нещо по-диво и далеч по-прекрасно. Нещо, което накара Изидор да се разплаче (само мъничко), а очите на Симиън да се замъглят (само мъничко).
	В секундите, които последваха, в тишината, нарушавана само от нежните думи, които двамата мълвяха шепнешком, той осъзна нещо, което сърцето му вече знаеше. С Изидор бяха партньори. Тя винаги щеше да взема импулсивни решения, а той — бавни и обмислени. Той винаги щеше да изпитва малко ужас, че тя може да погледне към него със същото презрение, което виждаше в очите на майка си. А тя винаги щеше да изпитва малко ужас, че той може да погледне към нея, без да я обича достатъчно.
	Накратко, двамата бяха родени един за друг.
	Той си помисли за всички убедителни думи, които трябваше да изрече, за цялата нежност, страст и надежда в гърдите си, и ги обобщи в едно изречение.
	— Обичам те.
	Тя го целуна. А после пак.
	— „Но където дойдеш ти — каза той толкова тихо, че тя едва го чу през дрънченето на колелетата, — там ще дойда и аз.“*
	[* Рут, 1:16. — Б.пр.]


>	Глава 42

	_Дворецът Сейнт Джеймс Лондон 10 април 1784 г._
	Минаха две седмици, преди Изидор да научи за всичко, което се беше случило. Онази нощ не осъзна, че половин Лондон е видял дръзкото им бягство и как Симиън я спаси. Нито че самият крал е видял как Симиън я изнася на ръце от водата и я целува, а после се е зарекъл, че оттук нататък никога няма да се вслушва в дрънкането на разни адвокати как някой от неговите благородници бил луд, камо ли да анулира брак на това основание.
	Не разбра, че като извади от строя главатарите на бунта на затворниците, Симиън даде възможност на кралските стражи да потушат метежа. И определено не си представяше, че ще повикат съпруга й в двореца Сейнт Джеймс, за да му благодарят официално от името на нацията — церемония, по време на която херцог Козуей обяви, че успехът му се дължи на факта, че е работил заедно със своята херцогиня.
	Сега се намираха на бала, последвал прокламацията на краля, и Изидор не беше виждала съпруга си поне от час. Не спираше да наднича над раменете на партньорите си в танца и да се пита къде ли може да е отишъл. След онази нощ започна да изпитва ужас от сребристата рокля, затова Лусил внимателно свали всички диаманти — поне онези, които не бяха останали в калта на Темза — и ги приши към една официална рокля.
	Тази вечер обаче Изидор не носеше и нея; всъщност май щеше да мине много време, преди отново да си сложи диаманти. Роклята й беше от светлорозово кадифе, гарнирано с шантилийска дантела, и Изидор беше добавила към нея цяло състояние под формата на тигрови рубини.
	Предишните й обожатели я бяха обсадили с пълна сила. Повечето все още не бяха загубили надежда, че тя ще се разочарова от Симиън. Дори и да не смяташе да анулира брака, те се надяваха, че може да се обърне към някого от тях за утеха от странностите на съпруга си, затова се усмихваха, въртяха се около нея и се привеждаха в поклони… Тя се чувстваше омаломощена от силния им парфюм, от начина, по който „случайно“ се отъркваха в бюста й, от проблясването на зъбите им, когато се усмихваха.
	По някаква причина беше решила, че един мъж трябва да се усмихва сдържано, да ухае леко на сапун с кардамон и да докосва гърдите й само в уединението на брачната им спалня.
	Природата на брака е такава, че веднага щом жената формулира правила от подобен характер… тези правила се нарушават.
	Граф Биселбейт тъкмо се покланяше пред нея, размахвайки ръка като някой селянин, който сее жито (както неблагосклонно си помисли Изидор), когато нечия друга ръка докосна рамото й. Тя подскочи и се обърна. Симиън.
	Тя му се усмихна, без дори да забелязва, че графът се е изправил и протяга ръка в очакване да я поведе в танца.
	— Симиън — промълви едва чуто тя. — Къде беше?
	— Кралят имаше лична молба — отговори той и й се усмихна. — Изглежда, че кралицата е развила слабост към тигровите рубини.
	Графът прочисти гърло.
	— Извинявайте — каза Изидор и неохотно се обърна към него. — Аз…
	— Като твой _бааломаал_ — каза Симиън. Гласът му беше нисък и предназначен само за нейните уши.
	Без да се замисли, Изидор се наведе назад и вдигна ръка към челото си. Знаеше, че Симиън ще я хване, почувства как ръцете му я обгръщат.
	— О! — провикна се тя. — Изведнъж така отмалях! Сигурно е от горещината!
	Симиън се смееше мълчаливо. Бързо я пренесе покрай бъбрещите аристократи, през вратата и по един от безбройните коридори на двореца Сейнт Джеймс.
	Изидор отпусна глава на гърдите му, запленена от силните удари на сърцето му. Изобщо не си направи труда да попита каква е опасността. Симиън беше с нея. Всичко щеше да бъде наред.
	Няколко секунди по-късно той я пренесе през една врата и двамата се озоваха в тапицирано с кадифе тъмно пространство. Той я пусна да стъпи на пода.
	— Симиън? — попита тя. Струваше й се, че се намират в някаква много малка стая. — Къде сме?
	— В един килер — каза той. — Но има място да си полегнеш… ако имаш желание.
	Тя се засмя, но той падна на колене и вдигна полите й. Тя сложи ръце на мощните му рамене, за да запази равновесие сред пороя от опияняващи малки целувки, които оставяха пламтяща диря нагоре по краката й.
	— Но, Симиън — изохка тя и усети как коленете й омекват. Знаеше, че след секунда ще се озове легнала на пода в килер за метли в двореца на самия крал, — мислех, че ще използваш думата _бааломаал_ само в моменти на голяма опасност.
	Той предпочете да не отговаря дотогава, докато тя не започна да диша тежко, облегната на стената, издавайки тихи накъсани стонове. После се изправи, съблече си жакета и го остави на пода. Жакетът беше великолепен — дело на бродировачката на самия Вилиърс, черни рози върху наситено кафяво… Освен това беше мек и от него се получи чудесно импровизирано легло.
	Само след секунда Симиън отново започна да целува вътрешната страна на бедрото на съпругата си и на Изидор й стана трудно да се съсредоточи върху разговора.
	— _Наистина_ имаше опасност — каза той, но само когато тя вече не беше сигурна, че изобщо казва нещо.
	Той зачака, докато тя започна да вдишва и издишва с неравномерни малки пъхтения, а той се надвеси над нея в кадифената тъмнина, усети как тя се извива нагоре към него, моли го, умолява го.
	А после нахлу в нея с бързо движение, наслаждавайки се на изтънчената красота на това да споделя с нея тялото й, дъха й, любовта й.
	— Защото те обичам — каза той с предрезгавял глас — глас на мъж, започнал да разбира, че самообладанието си струва само ако си струва да го захвърлиш… в определени моменти.
	— И аз те обичам — прошепна тя, устреми се към него, подкани го да продължава.
	— Наистина имаше опасност — каза й той.
	Усети как тя се смее.
	— Хмм.
	Времето за приказки беше отминало, но той трябваше да го каже пръв.
	— Тези мъже се намираха в опасност, Изидор. В смъртна опасност. Изпитвам болка само като те погледна. Изпитвам ярост, когато виждам как други мъже те гледат, а какво остава да те докосват.
	Ръцете й се плъзгаха по хълбоците му и го възпламеняваха.
	— Ти си _моя_ — каза той свирепо и завладя устата й с властна целувка на собственик.
	— Твоя съм — промълви тя и го целуна на свой ред. — А ти си мой.


>	Епилог в две части

#	Част първа
	_Кабинетът на архиепископа Катедралата в Кентърбъри_
	_Около месец по-късно_
	Архиепископът на Кентърбъри трябваше да признае, че правилата около повторното извършване на брачното тайнство са неясни, дори за него. Не беше виновен той — никой досега не беше искал подобна церемония. Той прекарваше много време в събиране на двойки, за които знаеше с абсолютна сигурност, че не им е отредено брачно блаженство.
	На тази двойка обаче май й беше отредено. Или може би трябваше да каже, че тя _вече_ го изпитва.
	Младоженците изрекоха клетвите си, като здраво се държаха за ръце. Казаха „Приемам го“ и „Приемам я“ с възхитително висок глас.
	Но дори и след това сякаш не искаха да спрат да се заклеват в разни неща един на друг.
	— Винаги ще те обичам — каза младоженецът. — Ти придаваш стабилност на душата ми.
	— Обещавам да не съм толкова импулсивна — отговори булката. Архиепископът знаеше какво означава това. Покойната му майка беше импулсивна. Той въздъхна и се запита дали тези двамата ще си тръгнат някога.
	— Обожавам те точно такава, каквато си — прошепна младоженецът.
	О, стига толкова!
	Сега пак се целуваха.
	Архиепископът си наля още една чаша шери. Очакваше го дълга вечер.


#	Част втора
	_Ревълс Хаус_
	_Около година по-късно_
	В къщата се разнасяше бебешки плач. Симиън стана, залитайки, изтръгнат от съня на абсолютното изтощение. Легнала до него, Изидор дори не се размърда. На лицето му грейна несиметрична усмивка, когато погледна към съпругата си и се възхити на разбърканите й къдрици и дългите мигли, на ръката, преметната над главата й, и дори на черните кръгове под очите й.
	Някак си успя да стигне до вратата, удари си коляното в нощното шкафче и сподави една ругатня. Сега животът изглеждаше далеч по-хаотичен, а способността му да остава спокоен в окото на бурята не беше се засилила. Когато отвори вратата, бавачката вече беше изминала половината коридор.
	Ето я Лучия — каза тя и му подаде едно топло малко вързопче.
	Едно червено личице, обкръжено от меки черни къдрици, погледна към него за миг, осъзна, че не вижда родителя, който осигурява мляко, и пак запищя. Никой не можеше да каже на Лучия, че е само едно камъче на бреговете на вечността. Тя беше жив, дишащ, безкрайно сладък източник на хаос и той я обичаше толкова много, та му се струваше, че сърцето му е започнало да бие извън тялото му.
	Тихо, миличка — каза Симиън и прокара пръсти по нослето й. — Мама спи… няма ли да оставиш мама да поспи само още една-две минути?
	Тя го погледна с огромните бадемовидни очи на майка си. Но знаеше точно къде е мястото й в живота и какво точно може да си поиска. Тя беше господарката на спалнята, на всекидневната и на цялата Ревълс Хаус, затова пак отвори уста, за да го направи пределно ясно, просто в случай че татко й се обърка.
	Той я целуна, гушна я за последен път и я подаде на майка й. Която изобщо не си направи труда да се занимава с нежности — просто се облегна на дъската на леглото и намести Лучия точно там, където малката искаше да бъде. Симиън тъкмо беше легнал обратно, когато нададе ухо, въздъхна и пак преметна крака през ръба на леглото.
	— Тази нощ не беше чак толкова ужасно — каза сънено Изидор. — Мисля, че спахме поне три часа.
	— Чудесно — каза той, като се опита да звучи по-недоволно, отколкото се чувстваше.
	— Данте — каза весело бавачката, като му подаде малкия. — _И_ Пиетро, но той е още полузаспал и ще изчака спокойно един-два мига.
	Симиън се върна в спалнята. Ръцете му бяха заети с причините, поради които се беше отказал от опита да запази спокойствие. Той целуна Данте (най-малкия от тримата) по нослето и го подаде на майка му.
	После седна, като държеше Пиетро, който отвори очи и започна да примигва известно време, преди да реши да изпробва най-новото си и най-безценно постижение.
	Усмивка.
	Това беше проблемът да живееш в чиста палатка на брега на Ганг. Там нямаше беззъби усмивки, нямаше топли малки вързопчета, нямаше красиви припрени съпруги, нямаше отговорности…
	Нямаше живот. Истински живот.
	С други думи, нямаше любов.


>	Историческа бележка

	Най-важната част на тази историческа бележка трябва да посветя на безстрашния пътешественик, който, макар и само донякъде, послужи за модел на героя ми. Джеймс Брус, шотландски лорд, е един изключителен джентълмен от джорджианската епоха, пътувал през множество далечни африкански държави, и след завръщането си у дома публикува множество томове на своята книга _Travels to Discover the Source of the Nile*._ Освен другите си постижения, той открива извора на река Сини Нил в Етиопия (да не се бърка с Бели Нил, която се намира на запад от нея). Макар че много от приключенията на моя херцог са плод на моето собствено въображение, Брус действително се среща с Барнагаш, когото описва като дребен мъж с къси панталони, боси крака и нож, затъкнат в пояса, и присъства на тържествената венчавка на принцеса Аябдар — церемония, известна с това, че включва жертвоприношения с животни и общ секс. (На Брус му е трудно да повярва на очите си; той настоява, че дамите били „добродетелни жени, отдадени на семейството“.) Моят херцог печели уважението на Барнагаш с участието си в надбягване; Брус, изглежда, успява да спечели одобрението му благодарение на умението, с което обяздва един черен жребец. Ако имате желание да научите повече за човека, който несъмнено е един от най-ранните прототипи на Джак Колтън, героя от „Романс за камъка“, ви препоръчвам биографията на Брус от Дж. М. Рийд _Traveller Extraordinary: The Life of James Bruce of Kinnaird**_, както и _Travels_ от самия Брус, която все още е достъпна чрез отпечатване по поръчка.
	[* Пътешествия с цел откриване извора на Нил (англ.). — Б.пр.]
	[** Един удивителен пътешественик: Животът на Джеймс Брус от Кинерд (англ.). — Б.пр.]
	Една значителна разлика между Брус и херцог Козуей е колебливото придържане на Симиън към Средния път. Не претендирам за историческа достоверност в спомените на Симиън за ученията на Валамксепа. Взех понятието „Средния път“ от романа на Ръдиард Киплинг „Ким“, в който героят среща свят тибетец, търсещ свобода от „колелото на нещата“. Ако Симиън беше извадил късмет да срещне гуруто от „Ким“, може би щеше да е по-подготвен за сблъсъка с трудностите, които го очакват в Ревълс Хаус. Но аз извлякох мъдростта на Валамксепа от откъслечни части от източни учения и тя няма основа в реалността.
	Ще завърша тази бележка с няколко думи за тоалетните, тъй като тяхното развитие (и провали) лежат в основата на най-голямото предизвикателство пред Симиън. Седемдесетте години на XVIII в. са вълнуващо време в историята на съвременните тоалетни; между 1775 и 1785 година изобретатели създават S-образния механизъм (което предотвратява изкачването на зловонен въздух), „тоалетната с клекало“ и системата за отвеждане с клапани. По това време нито едно от тези изобретения все още не се използва в провинциалните къщи, но тоалетните определено започват да изместват външните нужници и старомодните тоалетни столове.


>	Благодарности

	Тази книга е плод на общи усилия, затова искам да изкажа най-искрената си благодарност на прекрасните хора, които ми помогнаха: моят редактор Кари Ферън; помощничката ми Ким Кастильо; помощничката ми в проучванията Франческа Друин; и най-новият член на екипа ми — Ан Конъл, която няма равна в проверяването на факти. Обичам ви всичките!
@	Елоиза Джеймс
