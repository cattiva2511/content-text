	[* Издадено най-напред като хвърчащ лист със заглавие: „1878. Чувства по Новата година“. — Свищов.]
P>
	Дочакахме я веч
	ний новата година.
	Сестра й надалеч
	във хаоса замина.
	Тя сбогом ни каза` —
	със вси години равна,
	но пълна с чудеса,
	и кървава, и славна.

	Във нов стъпихме час,
	сърца добро очакват;
	децата с весел глас
	по къщите сурвакват.
	И мъже, и жени
	се радват, че живеят.
	А младите моми
	„Попарен петел“ пеят.

	Се` тъй от векове
	тоз ден сме приема`ли
	и тежки часове
	със песни сме срещали,
	но призрак лош тогаз
	ни плашеше от среща
	и нямаше у нас
	ни капчица надежда.

	Ний чакахме се` зло
	за дар нам от небето
	и ново пак тегло
	от всяко ново лето;
	и тъй в очи със смях,
	в ръце с зелени ветви
	ний срещахме го с страх,
	изпращахме го с клетви.

	Посрещам те в тоз миг,
	о, радостна годино,
	но не със песни, с вик,
	не с чаша руйно вино,
	не с шум и суета,
	в кои духът залитва,
	но с трепетна душа,
	със вяра и молитва.

	Свободата се смей
	кат слънце от възтока
	и скоро ще огрей
	земята ни широка.
	Ще паднат във прахът
	тираните сурови
	и няма да звучът
	веч тежките окови.

	При Тунджа, Вит и Лом
	спят нашите душмани,
	треперят гърмишком
	свещените балкани
	и руският орел
	над своите малки братя
	със слава е прострел
	крила си кат обятья.

	О скоро ще цъфти
	мир в нашите дворища,
	живот ще се роди
	из наште пепелища!
	Славянска Голгота`!
	О Тракио прекрасна,
	изкупи ни греха
	съдбата ти ужасна!

	Приветствувам те днес,
	годино йоще прясна,
	кат ангел-благовест,
	като зора прекрасна.
	Дано твой бързий ход
	чрез вишната десница
	от щастие, мир и плод
	да бъде върволица,

	дано от тоя час
	велик, със никой равен,
	да се почне` у нас
	живот, и нов, и славен;
	и в тоя гръм, преврат
	от наште чеда ясни
	велико, с дух крилат
	потомство да израсне.

	Свещеният закон
	на равенство и правда
	у нас да има трон,
	та щастие да влада,
	та да познай света,
	че род не сме бездушен,
	на русите кръвта
	така да я заслужим.
@@	Свищов, 1878
P$
