D>
	На Роб, който прави всичко.
D$


E>
	Трима могат да пазят тайна, ако двама от тях са мъртви.
@	Бенджамин Франклин
E$


>	Първа част

>>	Едно

	_Смъртта не ми е по мярка, нося я като чуждо палто, което постоянно се изхлузва от раменете ми и се тътри по земята. Не ми допада. Неудобна ми е._
	_Искам да я сваля, да я захвърля в гардероба и да си облека хубавите дрехи. Не ми се искаше да изоставям стария си живот, но тая надежди за следващия — надявам се да се превърна в един красив и жизнен човек. Засега съм в капан._
	_Между животите._
	_Намирам се в забравата._
	_Казват, че внезапните сбогувания са по-лесни. Че не са толкова болезнени. Не са прави. Спестената болка от продължителните сбогувания при една дълготрайна болест е заменена от ужаса, че един живот е отнет неочаквано. Че е отнет по жесток начин. В деня на моята смърт вървях по въже между два свята, а спасителната мрежа беше скъсана. И сигурността, и опасността бяха на една крачка разстояние._
	_Пристъпих._
	_И умрях._

	* * *

	_Едно време, когато бяхме твърде млади и жизнени и смятахме, че смъртта се случва само на другите хора, се шегувахме с нея._
	— _Според теб кой от двама ни ще се спомине първи? — ме попита една вечер, когато виното ни свърши и се излегнахме край камината в апартамента, който бях взела в Балъм. Леко заваляше думите, а ръката ти лениво галеше бедрото ми. Не се поколебах в отговора си._
	— _Ти, разбира се._
	_Удари ме с възглавница по главата._
	_Бяхме заедно от месец. Наслаждавахме се на телата си и разговаряхме за бъдещето все едно беше нечие друго. Без обвързване, без обещания — само възможности._
	— _Жените живеят по-дълго. — Ухилих ти се насреща. — Това е всеизвестен факт. Генетично ни е заложено. По-силните оцеляват. Мъжете не могат да се справят сами._
	_Стана сериозен. Хвана лицето ми в ръце и ме накара да те погледна. Очите ти изглеждаха черни на слабата светлина, а огнените пламъци се отразяваха в зениците ти._
	— _Права си._
	_Опитах се да те целуна, но пръстите ти не ме пуснаха, палецът ти се заби в брадичката ми до кокал._
	— _Ако ти се случи нещо, нямам представа какво ще правя._
	_Полазиха ме тръпки, въпреки че в помещението беше много горещо. Някой се разхождаше на гроба ми.*_
	[* Изразът идва от стара народна легенда, според която ако някого го побият тръпки, те са причинени от човек, който се разхожда по бъдещ гроб. За пръв път се среща в литературата през 1738 г. в едно от произведенията на Джонатан Суифт. — Бел.ред.]
	— Ще се предадеш.
	— _Аз също ще умра — настоя ти._
	_Реших да сложа край на младежкия ти драматизъм и се опитах да махна ръката ти от брадичката си. Вплетох пръсти в твоите, за да не се почувстваш отблъснат. Целунах те — първо нежно, а после по-настоятелно, докато не легна по гръб и аз не се наместих отгоре ти. Косата ми падна като завеса и закри лицата и на двама ни._
	_Беше готов да умреш за мен._
	_Връзката ни беше още в началото си, просто една искра, която можеше лесно да бъде загасена или да се превърне в буйни пламъци. Нямаше откъде да знам дали някога щеше да спреш да ме обичаш, или аз щях да го сторя. Бях изключително поласкана от дълбочината на чувствата ти и настоятелността в очите ти._
	_Беше готов да умреш за мен и в този момент смятах, че аз също съм готова да се жертвам за теб._
	_Изобщо не предполагах, че на някого от нас ще му се наложи._


>>	Две

#	Ана

	Ела е на осем седмици. Очите й са затворени, а дългите и черни мигли опират в сочните й като ябълки бузки, които се мърдат нагоре-надолу, докато се храни. Мъничката й ръчичка се е отпуснала върху гърдите ми като морска звезда. Седя прикована към дивана и си мисля за всички онези неща, които мога да правя, докато кърмя. Да чета. Да гледам телевизия. Да пазарувам онлайн. Не и днес.
	Днес не е ден, в който да следвам рутината.
	Не отделям поглед от дъщеря си, чиито мигли се повдигат и ме поглежда с тъмносини очи, сериозни и изпълнени с доверие. Зениците й са дълбоки езера от безусловна любов. Виждам малкото си отражение в тях.
	Ела суче бавно. Двете се гледаме една друга. Мисля си как майчинството е най-добре пазената тайна: всички книги, филми и съвети на света не могат да те подготвят за това всепоглъщащо чувство да бъдеш всичко за едно малко човече. И как то също е всичко за теб. Продължавам да пазя тайната, като не я споделям с никого, на кого мога да кажа? Минало е по-малко от десетилетие откакто завърших училище и приятелите ми споделят леглата си с любовници, а не с бебета.
	Ела продължава да ме гледа, но постепенно погледът й става мътен, подобно на сутрешна градска мъгла. Клепачите й се затварят веднъж, два пъти, след което застиват. Сученето й, което е винаги свирепо в началото, а след това влиза в ритъм, се забавя — накрая между глътките й минават по няколко секунди. Ела спира. Заспива.
	Нежно натискам гърдата си, за да отделя зърното от устните на дъщеря си. Внимателно намествам сутиена си за кърмене. Устата й продължава да се движи още известно време, след което сънят я поглъща и устните й застиват в мълчаливо „О“.
	Трябва да я оставя. И да се възползвам от времето, през което ще спи. Десет минути? Час? Все още не сме си създали режим. _Режим._ Лозунгът на всяка млада майка и основна тема на сбирките, които ме накараха да посещавам след раждането. _Спи ли добре? Трябва да опитате контролиран плач. Четохте ли Джина Форд?_
	Кимам, усмихвам се, отговарям: „Ще я прочета“, и след това се присъединявам към някоя от другите млади майки. Някоя различна. Някоя не е толкова задръстена. Не ми пука за режима. Не искам да оставям Ела да плаче, докато аз се оплаквам във фейсбук за „родителския си кошмар“.
	Тежко е да плачеш за майка, която няма да се върне. Не е необходимо Ела да изпитва това още отсега.
	Тя помръдва в съня си и неизменната буца в гърлото ми става по-голяма. Когато е будна, Ела е моя дъщеря. Приятелите ни постоянно отбелязват колко много прилича на мен или на Марк, но аз не мога да видя тези прилики. Поглеждам Ела и виждам просто Ела. Но когато спи… когато спи, виждам в нея майка си. Под пухкавите бебешки бузи се крие личице във формата на сърце, а косата й толкова много наподобява тази на баба й, че след години ще прекарва часове пред огледалото в опити да опитоми една малка част, която расте в различна посока.
	Сънуват ли бебетата? И какво биха сънували, след като почти не са живели? Завиждам на Ела, че спи толкова сладко, не само защото съм изморена до краен предел, но и заради спохождащите ме кошмари, когато затворя очи. Сънищата ми показват неща, които няма как да знам. Предположения от полицейските доклади и тези на съдебния лекар. В сънищата си виждам лицата на родителите си, подути и обезобразени от водата. Върху тези лица е изписан страх, докато падат от ръба на скалата. Чувам писъците им.
	Понякога подсъзнанието ми не е толкова жестоко към мен. Невинаги ставам свидетел на падането им, понякога ги виждам само как политат надолу. Виждам ги как прекрачват през ръба към бездната, протягат ръце и се хвърлят в синьото море, което пръска засмените им лица. След тези сънища се събуждам спокойна и се усмихвам, докато не отворя очи и не осъзная, че всичко си е точно както е било, преди да заспя.
	Преди деветнадесет месеца баща ми взел кола — най-новата и най-скъпата — от собствената си автокъща. С нея изминал десетминутното разстояние от Ийстборн до Бийчи Хед, където спрял на паркинга, оставил вратата отключена и отишъл до ръба на скалата. По пътя събрал камъни за по-голяма тежест. Изчакал прилива и се хвърлил.
	Седем месеца по-късно, опустошена от мъката, майка ми го последва, като повтори всичко толкова точно, че местният вестник я определи като „самоубиец имитатор“.
	Запозната съм с всички тези факти, защото на два пъти съдебният лекар ги разкри пред нас стъпка по стъпка. Двамата с чичо Били слушахме любезния, но болезнено подробен доклад за двете провалили се спасителни мисии. Взирах се в скута си, докато експертите излагаха теориите си за приливите и отливите, шансовете за оцеляване и процента на загиналите. Затворих очи, когато съдебният лекар се произнесе със заключението, че става въпрос за самоубийства.
	Родителите ми умряха в интервал от седем месеца един от друг, но поради естеството на смъртта им следствието завърши работата си още в същите седмици, в които бяха загинали. Научих много неща през тези дни, но не и най-важното.
	Защо се бяха самоубили.
	Наистина ли го бяха _сторили_.
	Фактите са неоспорими. Само дето родителите ми нямаха склонност към самоубийство. Не бяха депресирани, угрижени и изплашени от нещо. Те бяха последните хора, които някой би предположил, че ще сложат край на живота си.
	— Психичните заболявания невинаги са очевидни — отговаря Марк, когато повдигам темата отново, а в гласа му не се усеща раздразнение. Най-оптимистичните и весели хора могат да имат депресия.
	През последната година се научих да пазя теориите си само за себе си и да не давам глас на отрицанието, което се крие под повърхността на мъката ми. Никой друг не изпитва съмнения. Никой друг не се чувства неспокоен.
	Вероятно защото никой не познаваше родителите ми като мен.
	Телефонът иззвънява. Оставям телефонният секретар да се справи с тази задача, но обаждащият се не оставя съобщение. Само след миг мобилният започва да вибрира в джоба ми. Още преди да го извадя, знам, че е Марк.
	— Случайно да се намираш под спящо бебе?
	— Как позна?
	— Как е тя?
	— Храни се на половин час. Все още се опитвам да се захвана с вечерята, но не ми се получава.
	— Не се тревожи. Ще се заема, когато се прибера. Как си? — Настъпва лека промяна в тона му, която никой друг не би забелязал. Подтекст. Как си _точно днес, от всички дни_?
	— Добре съм.
	— Мога да се прибера…
	— Добре съм. Наистина.
	Марк не би се зарадвал, ако му кажа да зареже курса. Той събира квалификации, както другите хора колекционират бирени подложки или чуждестранни монети. Събрал е толкова много съкращения, че вече не се събират след името му. На всеки няколко месеца си разпечатва нови визитки и най-малко важните букви биват захвърлени в забрава. Днес е на курс „Важността на съчувствието във взаимоотношенията между клиент и терапевт“. Марк няма нужда от него. Съчувствието му беше повече от очевидно секунда след като пристъпих прага на кабинета му.
	Остави ме да си поплача. Подаде ми кутия с кърпички и ми каза да не бързам. Да започна, когато съм готова. Когато най-накрая се наревах, но все още не можех да намеря правилните думи, побърза да ми разясни етапите на скръбта — отричане, гняв, договаряне, депресия, приемане. В този момент осъзнах, че още не съм минала първия.
	На четвъртия сеанс Марк си пое дълбоко въздух и ми каза, че не може да ме лекува повече. Обясни ми, че става въпрос за конфликт на интереси и че е изключително непрофесионално, но ме попита дали искам да вечерям с него?
	Той беше по-възрастен от мен — възрастта му беше по-близо до тази на майка ми, отколкото до моята и изключително уверен, макар че в този момент увереността му никаква е нямаше.
	Въобще не се поколебах.
	— С удоволствие.
	По-късно Марк ми сподели, че се е почувствал по-виновен, че е прекратил работата си с мен, отколкото, че е нарушил етикета и е започнал да излиза с пациент. _Бивш_, отбелязах аз.
	Все още се чувства неудобно за това. Напомням му, че хората се срещат на най-различни места. Родителите ми са се запознали в нощен клуб в Лондон, а неговите в секцията за замразени храни в „Маркс и Спенсър“. Ние двамата пък се запознахме в апартамент на седмия етаж в Пътни, където се намира кабинетът му с кожените фотьойли, меките вълнени завивки и табелката на вратата, на която пише: „МАРК ХЕМИНГС, ТЕРАПЕВТ. САМО С ПРЕДВАРИТЕЛНО ЗАПИСВАНЕ“.
	— Както кажеш. Целуни Ела-бела от мен.
	— Чао. — Затварям първа. Знам, че Марк продължава да държи апарата до устните си, както прави, когато се е замислил за нещо. Със сигурност е излязъл навън, като се е отказал от кафето, обмяната на опит и каквото там правят тридесет терапевти, когато ги освободят за почивка от класната стая. След малко ще се присъедини към останалите и няма да е достъпен няколко часа, в които ще демонстрира съчувствието си към някакъв измислен проблем. Измислена тревога. Измислена тежка загуба.
	Марк искаше да работи с мен. Не му позволих. Спрях да ходя на терапия, когато осъзнах, че всичкото говорене на света няма да ми върне родителите. Човек достига една точка, в която вътрешната болка се превръща в мъка. Няма лек за нея.
	Скръбта е нещо много сложно. Тя е на приливи и отливи и е толкова многолика, че може да те подлуди. Дни наред мога да сдържам сълзите си, след което едва успявам да дишам между хлипанията, които разтрисат цялото ми тяло. В един миг се смея с чичо Вили за нещо глупаво, което татко някога е направил, а в следващия съм изпълнена с гняв заради егоизма му. Ако татко не се беше самоубил, мама също нямаше да го стори.
	Гневът е най-лошият елемент в цялата картина. Горещата ярост и неизбежната вина, която идва след нея.
	Защо го направиха?
	Премислям отново и отново дните преди смъртта на баща ми и се питам дали е можело някак да се предотврати случилото се.
C>
	БАЩА ТИ Е ИЗЧЕЗНАЛ.
C$
	Намръщих се, когато прочетох съобщението, и се зачудих това някаква шега ли е. Живеех с родителите си, но в онзи момент бях на конференция в Оксфорд. Пиех сутрешното си кафе и разговарях с колежка от Лондон. Извиних се и излязох, за да се обадя на майка си.
	— Какво имаш предвид с това, че е изчезнат?
	Думите на мама бяха безсмислени. Изричаше ги бавно, сякаш току-що ги сглобяваше. Обясни ми, че предишната вечер са се скарали и татко е тръгнал към кръчмата. Дотук всичко беше в рамките на нормалното. Отдавна бях свикнала с буреносната връзка на родителите си и вихрушките, които се надигаха също толкова бързо, колкото и утихваха. Само дето този път татко не се беше прибрал.
	— Помислих си, че е останал да спи при Бил — каза мама, — но сега съм на работа и чичо ти не го е виждал. Направо се побърквам, Ана!
	Веднага си тръгнах от конференцията. Не се тревожех за баща си, а за мама. Двамата внимаваха да ме държат настрана от споровете си, но аз твърде често разбирах причините за тях. Татко постоянно търсеше убежище в автокъщата, на голф игрището или в близката кръчма. Мама се криеше вкъщи и пред мен се преструваше, че не е плакала.
	Когато се прибрах, всичко вече беше приключило. В кухнята имаше полицаи, стиснали фуражки в ръце. Мама така се тресеше, че бяха извикали лекар, който да й помогне да преживее шока. Чичо Били беше пребледнял от мъка. Лора, кръщелницата на мама, беше направила чай, ала без мляко. На никого от нас не му направи впечатление.
	Прочетох съобщението, изпратено от татко.
C>
	НЕ МОГА ПОВЕЧЕ. СВЕТЪТ ЩЕ Е ЕДНО ПО-ДОБРО МЯСТО БЕЗ МЕН.
C$
	— Баща ви е взел една от колите от работата си. — Полицаят изглеждаше на годините на татко и веднага се зачудих дали има деца. Дали и него го приемаха за даденост. — Камерите показват, че миналата вечер се е насочил към Бийчи Хед. — Майка ми се опита да възпре хлипа си. Лора отиде да я успокои, защото аз не можех да помръдна, бях като вкаменена. Не исках да чувам нищо, но в същото време исках да разбера всичко.
	— Колеги са откликнали на обаждане около десет часа тази сутрин. — Полицай Пикет погледна бележките си. Предполагам, че му беше по-лесно, отколкото да гледа нас. — Една жена е съобщила, че е видяла някакъв мъж да пълни раница с камъни и да оставя портфейла и телефона си на земята, преди да се хвърли от ръба на скалата.
	— Не се ли е опитала да го _спре_! — Нямах намерение да викам. Чичо Били сложи ръка на рамото ми. Отдръпнах се. Обърнах се към останалите. — Просто го е гледала как се хвърля?
	— Всичко се е случило много бързо. Както сама можете да си представите, жената, която се е обадила, е била много разстроена. — Полицай Пикет бързо осъзна, че не бива да изрича тези думи, ала вече беше твърде късно.
	— _Тя_ е била разстроена, така ли? А според нея как се е чувствал татко? — Потърсих подкрепа в лицата около себе си, след което стоварих погледа си върху полицая. — Разпитахте ли я?
	— Ана. — Произнесе Лора съвсем спокойно.
	— Откъде знаете, че не го е бутнала тя?
	— Ана, така не помагаш на никого.
	Исках да й отвърна, но погледнах майка си, тихичко стенеща, отпусната в ръцете й. Желанието ми да вилнея се изпари. Бях наранена, но мама беше по-зле от мен. Отидох при нея и коленичих, потърсих ръката й и усетих сълзите по бузите си, без дори да осъзная, че съм се разплакала. Родителите ми бяха заедно от двадесет и шест години. Живееха заедно — и работеха заедно — и въпреки всичките им възходи и падения се обичаха.
	Полицай Пикет прочисти гърлото си.
	— Описанието съвпада с това на господин Джонсън. Отидохме на мястото след няколко минути. Колата му беше открита на паркинга на Бийчи Хед, а на ръба на скалата намерихме… — Служителят на реда млъкна и посочи найлоновия плик в средата на кухненската ни маса, в който бяха мобилният телефон и кафявият кожен портфейл на татко. Изведнъж се сетих за шегата на чичо Били, че баща ми е толкова стиснат, че джобовете му са завъдили молци. За момент имах чувството, че ще избухна в смях. Вместо това заплаках и не можах да спра цели три дни.

	* * *

	Дясната ми ръка под Ела изтръпва. Издърпвам я внимателно, раздвижвам пръстите си и усещам гъделичкането, докато кръвта се връща обратно в тях. Наляга ме безпокойство и се измъквам изпод спящото телце на дъщеричката си с новопридобитите си майчински умения, които съперничат с тези на кралските морски пехотинци, и я барикадирам на дивана с възглавници. Ставам и се протягам, за да раздвижа схванатото си от седенето тяло.
	Баща ми никога не беше страдал от депресия или стрес.
	— Щеше ли да ти каже, ако беше? — попита ме Лора. Трите стояхме в кухнята — аз, тя и мама. Полицията, съседите, всички си бяха отишли и ни бяха оставили сами в компанията на бутилка вино. Забележката на Лора беше уместна, макар да не ми се искаше да го призная. Баща ми произхождаше от стар род, в който мъжете смятаха, че да говориш за „чувства“ е „педалско“.
	Независимо каква беше причината за самоубийството, то ни сполетя като гръм от ясно небе и ни донесе огромна мъка.
	Марк, както и неговият заместник ме окуражаваха да се изправя срещу гнева си. Спрях се на констатацията на съдебния лекар.
	_Извършено в нестабилно психично състояние._
	Помогнаха ми да разгранича човека от акта, помогнаха ми да разбера, че самоубийството на татко е нямало за цел да нарани онези, които изоставя. Всъщност последното му съобщение показваше, че искрено е вярвал, че ще бъдем по-щастливи без него. Просто е нямал представа колко е далеч от истината.
	По-трудно от справянето със самоубийството на татко беше случилото се след това. Опитвам се да разбера защо, след като сама изпита болката от загубата и през цялото време беше свидетел на мъката ми, майка ми реши да ме подложи отново на същото мъчение.
	Кръвта жужи в ушите ми като оса, затворена в буркан. Отивам в кухнята и изпивам чаша вода. Хващам се за гранитния плот и се навеждам над мивката. Чувам мама как си пее, докато мие чиниите, и се закача с татко, като му казва, _че би разтребил след себе си на куково лято_. Надигат се облаци брашно, докато нескопосано се опитвам да направя сладкиши в тежката й тава. Ръцете й са около моите и оформят курабии и бисквити. По-късно, когато се върнах да живея с родителите си, започнахме да се редуваме да правим вечеря на готварската печка „АГА“*. Татко прекарваше времето си в кабинета или гледаше телевизия в дневната. Жените в нашето семейство обичаха кухнята — не по задължение, а по желание. Постоянно си говорехме, докато готвехме.
	[* АГА — готварска печка, изобретена от Нобеловия лауреат Нилс Густаф Дален през 1922 г. Първите варианти на печката работят с твърдо гориво, а по-съвременните с газ и електричество. Използват се както за готвене, така и за отопление. — Бел.прев.]
	В тази стая съм се чувствала най-близка с майка си. В тази стая изпитвам болката най-силно.
	Случи се преди една година, на днешния ден.
	_Скърбяща вдовица се хвърля от ръба на скала и намира смъртта си_, гласи заглавието в „Газет“. _Капеланът* призовава медиите да запазят мълчание относно мястото на самоубийството_, гласи ироничното заглавие в „Гардиън“.
	[* Свещенослужител в Римокатолическата и Англиканската църква, който извършва частно богослужение извън редовните служби в рамките на дадена енория. — Бел.прев.]
	— Знаеше — прошепвам аз, уверена, че да си говоря сама не е доказателство за здрав разум, но не мога повече да се сдържам. — Знаеше колко много боли и все пак го направи.
	Трябваше да послушам Марк и да си направя планове за днес. Да си намеря някакво занимание. Можех да се обадя на Лора. Да обядваме. Да отидем на пазар. Да правя всичко, което нямаше да включва в себе си мотаене из къщата, премисляне на стари спомени и вманиачаване около годишнината от смъртта на мама. Няма причина днешният ден да е по-труден от другите. Майка ми не е по-мъртва, отколкото беше вчера, и няма да бъде по-мъртва утре.
	Въпреки това…
	Поемам си дълбоко въздух и се опитвам да изляза от унеса. Оставям чашата в мивката и цъкам звучно с език, сякаш подобно самопорицаване ще промени нещо. Смятам да изведа Ела в парка. Можем да поемем по дългия път, за да минава времето, а на връщане ще купим нещо за вечеря. Преди да се усетя, Марк ще се прибере и денят ще е към своя край. Подобна внезапна решителност е изтъркан номер, но в случая проработва. Болката в сърцето ми отслабва, както и напрежението в очите ми.
	_Преструвай се, докато не стане наистина_, постоянно повтаря Лора. _Обличай се за работата, която желаеш, а не за онази, която имаш_, е друга от любимите ми нейни реплики. Тя говори за работа (човек трябва да се заслуша много внимателно, за да разбере, че акцентът й, характерен за държавно училище, е отработен, а не естествен), но принципът е същият. Преструвай се, че си добре, и наистина ще се почувстваш добре. Не след дълго дори ще се оправиш.
	Все още работя над последната част.
	Разнася се писукане, което подсказва, че Ела се е събудила. Стигам до средата на коридора, когато забелязвам, че нещо се подава от пощенската кутия. Или е било пъхнато от някой друг, или е заседнало, когато пощальонът донесе пощата тази сутрин. Самата аз я взех от изтривалката.
	Картичка е. Получих още две днес — и двете от съученички, които предпочитат да държат скръбта далеч от себе си. Приятно изненадана съм колко много хора си отбелязват подобни дати. На годишнината от самоубийството на татко някой остави тава с храна на прага на вратата ми и кратка бележка.
	_Замрази или стопли. С теб съм._
	Все още не знам от кого беше. Много от съболезнователните картички, които пристигнаха след смъртта на родителите ми, бяха придружени от истории за колите, които хората си бяха купили през годините от нас. Истории на притеснени родители, които подаряваха ключове на прекалено уверени във възможностите си тийнейджъри. Истории за спортни коли, които бяха продадени, за да се купи семейно жилище. Коли, закупени, за да ознаменуват повишения, юбилеи и пенсиониране. Родителите ми бяха част от много различни истории.

	* * *

	Адресът е напечатан на лепенка, а пощенският печат представлява петно от мастило в горния десен ъгъл. Картичката е дебела и скъпа — налага се да я извадя със сила от плика.
	Разглеждам изображението.
	Върху хартията танцуват светли облаци: потресаващо розови рози се сливат с лъскави зелени стъбла и листа. В средата две чаши с шампанско се чукат една в друга. Поздравът е релефен и украсен с брокат.
	_Честита годишнина!_
	Свивам се, сякаш някой ме е ударил. Това някаква злобна шега ли е? Грешка? Дали някой добронамерен познат просто не е объркал картичката? Отварям я.
	Написаното вътре е напечатано върху евтина хартия и е залепено.
	Не е грешка.
	Ръцете ми треперят, а думите се размазват пред очите ми. Осата в ушите ми зажужава по-силно. Отново прочитам написаното.
C>
	Самоубийство? Помисли пак.
C$


>>	Три

	_Не исках да бъде по този начин. Никога не съм смятала, че ще си отида така._
	_Представях си смъртта в мрачна стая. В нашата спалня. С възглавници под гърба ми. Някой ми дава да отпия от чаша с вода, тъй като ръцете ми са твърде слаби, за да я държат сами. Бият ми морфин, за да намалят болката. Посетителите идват един по един, за да се сбогуват с мен — очите ти са почервенели, но се държиш стоически и приемаш милите им думи._
	_Аз повече спя, отколкото съм в съзнание, докато една сутрин просто не се събуждам._
	_Постоянно се шегувах, че в следващия си живот искам да съм куче._
	_Оказва се, че човек не получава подобен шанс._
	_Възползва се от онова, което му се пада, независимо дали го устройва, или не. Отново жена. Стара, грозна. Това или нищо._
	_Странно е да съм без теб._
	_Бяхме заедно двадесет и шест години. Бракът ни продължи почти толкова. В добро и лошо. Ти беше облечен в костюм, а аз в широка рокля, която имаше за цел да прикрие петмесечния ми закръглен корем. Нов живот заедно._
	_А сега всичко е само за мен. Самотна съм. Изплашена. В сенките на един живот, който доскоро живеех пълноценно._
	_Нищо не стана така, както смятах._
	_А сега и това._
C>
	Самоубийство? Помисли пак.
C$
	_Картичката не е подписана. Ана няма да разбере от кого е._
	_Но аз знам. Прекарах последната година в очакване това да се случи, като се заблуждавах, че мълчанието означава безопасност._
	_Не е така._
	_Надеждата е изписана върху лицето на Ана; тя смята, че ще получи отговори на въпросите, които я държат будна нощем. Познавам дъщеря ни. Никога не би повярвала, че двамата с теб сами сме скочили от онази скала._
	_Права е._
	_Пределно ми е ясно какво ще се случи сега. Ана ще отиде в полицията. Ще настоява за ново разследване. Ще се бори за намирането на истината, без да знае, че тя крие повече лъжи. Повече опасности._
C>
	Самоубийство? Помисли пак.
C$
	_Онова, което не знаеш, не може да те нарани. Трябва да спра Ана, тя не трябва да отива в полицията. Трябва да й попреча да открие истината за случилото се, преди да бъде наранена._
	_Смятах, че съм зарязала стария си живот в деня, в който отидох на Бийчи Хед, но явно съм грешила._
	_Трябва да спра това._
	_Трябва да се върна._


>>	Четири

#	Ана

	Обаждам се на Марк. Оставям съобщение за картичката, което е толкова объркано, че се налага да млъкна, да си поема въздух и да обясня отново.
	— Обади ми се възможно най-скоро — завършвам аз.
C>
	Самоубийство? Помисли пак.
C$
	Значението е пределно ясно.
	Майка ми е била убита.
	Космите по врата ми все още са настръхнали. Обръщам се бавно и оглеждам голямото стълбище зад мен, отворените врати от двете страни и високите прозорци. Няма никого. Разбира се, че няма. Картичката в ръцете ми обаче ме е изнервила дотолкова, че имам чувството, че някой е нахлул в къщата и лично ми я е подал. Имам чувството, че двете с Ела вече не сме сами.
	Прибирам картичката обратно в плика й. Трябва да се махна оттук.
	— Рита!
	Чува се раздвижване в кухнята, последвано от бързи стъпки по пода. Рита е взета от приют и е наполовина кипърски пудел и наполовина няколко други породи. Козината върху очите и около муцуната й е кафява и когато е подстригана през лятото, кожата й е на петна като напръскана със сняг. Тя ме ближе ентусиазирано.
	— Излизаме.
	Рита само това и чака. Тя отива до вратата, извива глава и ме поглежда нетърпелива. Бебешката количка е в коридора, прибрана под стълбището. Слагам анонимната картичка в отделението за багаж и я покривам с одеяло, сякаш като не я виждам, ще променя факта, че е там. Вземам Ела точно в момента, в който задоволството й се превръща в мрънкане.
C>
	Самоубийство? Помисли пак.
C$
	Знаех си. Винаги съм знаела. Майка ми разполагаше със сила, от която ми се щеше да притежавам поне една десета, а за увереността й мога само да мечтая. Тя никога не би се предала. Не би се отказала от живота.
	Ела търси гърдата ми отново, но няма време. Не искам да стоим и минута повече в къщата.
	— Да излезем да подишаме малко чист въздух, какво ще кажеш?
	Намирам чантата на дъщеря си в кухнята и проверявам дали съдържа всичко необходимо — сухи кърпички, мокри кърпички, памперси. Прибирам портмонето и ключовете си вътре. Обикновено по това време Ела пълни пелените или повръща погълнатото мляко и трябва да се преоблече изцяло. Помирисвам внимателно дупето й и установявам, че всичко е наред.
	— Добре, да вървим!
	Три каменни стъпала водят от предната врата до чакълестата алея между къщата и улицата. Всяко стъпало е издълбано заради безбройните крака, които са стъпвали по него. Като дете скачах от последното, а увереността ми растеше с годините, докато — съпътствана от предупреждението на майка ми „Бъди внимателна!“ — вече можех да скачам от най-горното стъпало и се приземявах на алеята с вдигнати ръце пред невидима публика, която ме аплодираше.
	Държа Ела в една ръка, докато свалям количката по стъпалата, след което я слагам вътре и увивам добре одеялата около нея. Студът няма намерение да се оттегля и улицата блести заскрежена. Чакълът на алеята хруска под краката ми.
	— Ана!
	Съседът Робърт Дрейк стои от другата страна на черната преграда, която отделя къщите ни. Домовете ни са идентични: триетажни постройки в джорджиански стил с дълги задни градини и тесни пътеки от единия край на къщата до другия. Родителите ми се преместили в Ийстборн през 1992-ра, когато неочакваната ми поява сложила край на лондонския им живот и ги приветствала в лоното на семейния. Покойният ми дядо купил къщата — на две пресечки от родния дом на баща ми — в брой („Това е единствената валута, която хората почитат, Ани“), и предполагам, че е платил значително по-малко, отколкото беше платил Робърт преди петнайсет години за съседния имот.
	— Мислех си за теб — казва съседът ни. — Днес беше, нали? — Дарява ме с изпълнена със съчувствие усмивка и килва глава на една страна. Напомня ми за Рита, само дето нейните очи са топли и доверчиви, а тези на Робърт…
	— Майка ти — добавя той, в случай че не съм го разбрала. Усеща се леко нетърпение в гласа му, сякаш трябва да съм по-благодарна за състраданието му.
	Робърт е хирург и макар винаги да се е държал приятелски с нас, погледът му е настоятелен и циничен и ме кара да се чувствам като легнала на операционната маса. Той живее сам и споменава племенниците и племенничките, които го посещават от време на време, с егоизма на човек, който никога не е имал и не е искал да има собствени деца.
	Увивам каишката на Рита около дръжката на бебешката количка.
	— Да, днес е. Много мило от твоя страна, че помниш.
	— Годишнините винаги са трудни.
	Не ми се слушат повече баналности.
	— Тъкмо извеждам Ела на разходка.
	Робърт изглежда доволен от смяната на темата. Наднича през оградата.
	— Вижда ми се пораснала. — Ела е завита прекалено добре, за да може да я види наистина, но се съгласявам и му казвам с колко наддава на седмица, което едва ли го интересува особено.
	— Чудесно! Много се радвам. Сега ще ви оставям.
	Алеята е с широчината на къщата, но е дълга само колкото да побере колите ни. Металните порти, които никога през живота ми не са били затваряни, са подпрени на оградата. Казвам „Чао“ и излизам на улицата. Отсреща има парк със странна растителност и табели, които те предупреждават да не газиш тревата. Родителите ми се редуваха да извеждат Рита в него и сега тя се опъва на каишката си нетърпелива, но аз я дърпам назад и насочвам количката към града. В края на редицата с къщи завивам надясно. Поглеждам назад към Оук Вю и забелязвам, че Робърт продължава да стои на алеята си. Когато ме вижда, извръща поглед и тръгва към дома си.
	Продължаваме по Честнът авеню, където други къщи са украсени с гирлянди, а дърветата пазители пред тях с лампички. Една или две от големите постройки на авенюто са превърнати в жилищни сгради с апартаменти, но повечето са непокътнати — големите им предни врати не са загрозени от звънци и пощенски кутии. Зад прозорците се виждат украсени коледни елхи и хора, потопени в собствените си занимания. В първата един тийнейджър се пльосва на диван, а във втората се гонят малки деца, обзети от празничното настроение. В номер шест възрастна двойка чете вестниците си.
	Вратата на номер осем е отворена. Жена — предполагам, че е в края на четиридесетте, — стои във френски коридор с подпряна на рамката ръка. Кимам й и макар да ми помахва, усмивката й е насочена към развълнуваното трио, което се опитва да пренесе една елха от колата до къщата.
	— Внимателно, ще я изтървете!
	— Малко остана. Внимавайте да не ударите вратата!
	Разнася се смях от страна на тийнейджърката и широка усмивка от непохватния й брат.
	— Ще се наложи да я вдигнете над парапета.
	Баща им ръководи пренасянето. Пречка им се. Гордее се с децата си.
	За миг ме заболява така, че не мога да си поема въздух. Стискам очи. Родителите ми ми липсват изключително много — по различно време и по начини, които не съм очаквала. Само преди две Коледи на мястото на тези хора щяхме да бъдем аз и баща ми, а мама щеше да стои на вратата и да ни укорява шеговито. Щеше да има тонове шоколадови бонбони, твърде много алкохол и достатъчно храна да нахраним пет хиляди души. Лора щеше да дойде с купчина подаръци, при положение че е започнала нова работа, и с безброй извинения, в случай че е останала без такава. Татко и чичо Били щяха да спорят за глупости и в крайна сметка щяха да разрешат споровете си с хвърляне на монета. Мама щеше да се разчувства и да пусне на плейъра песента _Driving Home for Christmas*_.
	[* Известна коледна песен на Крис Риа от 1988 г. — Бел.прев.]
	Марк би казал, че гледам миналото през розови очила, но едва ли съм единствената на този свят, която иска да си спомня само хубавите моменти. И независимо дали са розови, или не, животът ми се промени завинаги, когато родителите ми умряха.
C>
	Самоубийство? Помисли пак.
C$
	Не самоубийство. Убийство.
	Някой ми открадна живота. Някой уби майка ми. Ако наистина го е сторил, това означава, че татко също не се е самоубил. Родителите ми са били убити.
	Стискам дръжката на количката на Ела по-силно и изпитвам вина, че месеци наред съм била гневна на майка си и баща си за избора им да тръгнат по лесния път — че са зарязали онези, които ги обичат. Може би не съм била права да ги виня. Може би да ме изоставят не е било тяхно решение.

	* * *

	Шоурумът на „Колите на Джонсън“ се намира на ъгъла на Виктория Роуд и Мейн стрийт и представлява лъч светлина насред един район, в който магазините и фризьорските салони отстъпват място на апартаментите и къщите в края на града. Крясъците и смехът от детството ми отдавна не се чуват и само бог знае какво щеше да каже дядо за стиснатите под мишниците на продавачите айпади или за огромния плосък телевизор, на който вървяха тазседмичните специални предложения.
	Тръгвам през предния двор, като прекарвам количката на Ела между лъскав мерцедес и волво втора ръка. Стъклените врати се отварят безшумно, когато ги приближаваме, и веднага биваме залети от топъл въздух. През скъпите високоговорители звучи коледна музика. Зад бюрото на рецепцията, на което някога седеше майка ми, се е разположило красиво момиче с карамелена кожа и кичури в същия цвят. Лакираните й нокти танцуват върху клавиатурата. Усмихва ми се и забелязвам, че на един от зъбите си е сложила камък, който прилича на диамант. Това момиче е коренно различно от мама. Вероятно затова чичо Били я е наел; едва ли му е лесно да идва на работа всеки ден. Същата служба и все пак някак си различна. Като къщата ми. Като живота ми.
	— Ани!
	Винаги така ме нарича. Никога Ана.
	Чичо Били е брат на татко и истинско олицетворение на израза „заклет ерген“. Животът му се върти около няколкото приятелки, с които излиза в петък вечер, театъра в Лондон и покер вечерта с приятелчетата му всяка първа сряда от месеца.
	От време на време му предлагам да излезем с Бев, Даян или Шърли да пийнем нещо, но отговорът му винаги е един и същ:
	— Не мисля, че е добра идея, Ани.
	Срещите му никога не прерастват в нещо по-сериозно. Вечерята винаги е само вечеря, питието винаги е само питие. И макар да запазва най-добрите хотели за екскурзиите си до Лондон и да отрупва компаньонките си с подаръци, минават месеци, преди да ги види отново.
	— Защо ги държиш на разстояние? — попитах го веднъж след твърде много изпити питиета, които в нашето семейство бяха известни като джин с тоник а ла Джонсън.
	Били ми намигна, но тонът му беше сериозен:
	— Защото в крайна сметка така никой не бива наранен.

	* * *

	Прегръщам чичо си и усещам добре познатия аромат на афтършейв и цигари, както и нещо, което е много трудно за определяне, но ме кара да заровя нос в пуловера му. Мирише като дядо. Като татко. Като всички мъже от семейство Джонсън. Сега остана само Били.
	Отдръпвам се. Решавам да изплюя камъчето на мига.
	— Мама и татко не са се самоубили.
	На лицето на чичо ми се появява добре позната физиономия. Водили сме този разговор и преди.
	— О, Ани…
	Само дето този път е различно.
	— Били са убити.
	Чичо ми ме поглежда безмълвен — разчитам безпокойството в очите му, — след което ме придърпва в офиса си на спокойствие и ме слага да седна в скъпия кожен фотьойл, който е тук от цяла вечност.
	_Евтиното винаги излиза скъпо_, казваше татко.
	Рита се просва на земята. Забивам поглед в краката си. Спомням си как някога висяха от края на фотьойла и как с годините стигнаха до пода.
	Веднъж се пробвах да работя тук.
	Бях на петнайсет. Всички ме караха да се присъединя към семейния бизнес, докато не разбраха, че като търговец съм толкова зле, че не бих могла да продавам вода дори в Сахара. Татко беше роден талант. Как беше онзи израз? Можеше да продаде лед на ескимоси. Наблюдавала съм го как действа, как преценява клиентите — _вземам им мерките_, така ми казваше. Обръщаше внимание на колите, които карат, на дрехите, с които бяха облечени, и веднага избираше подходящия подход, сякаш разполагаше с цяло меню с такива. Винаги се държеше като себе си — беше Том Джонсън, — но акцентът му лекичко се променяше или се обявяваше за отдаден почитател на футболен клуб „Уотфорд“, The Cure, лабрадорите… Човек можеше да види нагледно момента, в който връзката се осъществяваше — в секундата, в която клиентът решеше, че двамата с татко са на една вълна. Моментът, в който преценеше, че Том Джонсън е човек, на когото може да се има доверие.
	Аз не бях способна на това. Опитах се да имитирам татко, опитах се да работя с мама зад бюрото на рецепцията, да копирам усмивката й и да питам клиентите как са децата им, но дори на мен всичко ми звучеше някак кухо.
	— Не мисля, че нашата Ани е родена за търговец — каза Били съвсем мило, когато работният ми експеримент приключи. Никой не се възпротиви.
	По ирония на съдбата обаче в крайна сметка се захванах точно с продажби. Защото това представлява благотворителната работа. Продаваш месечни дарения, търсиш спонсориране за деца, занимаваш се с наследства и завещания. Предлагаш вина на хората, които могат да помогнат. Работя за „Да спасим децата“, откакто напуснах университета, и нито за миг не се почувствах неудовлетворена. Оказа се, че продаването на коли просто не беше моят тип търговия.
	Били е облечен в тъмносин раиран костюм, а червените чорапи и тирантите му придават вид на брокер от Уолстрийт, което е напълно предумишлено. Чичо ми не прави нищо случайно. На всеки друг подобно облекло би изглеждало глупаво, но при него не е така — макар тирантите да са леко опънати върху корема му, това го кара да изглежда дружелюбен, а не надут. Той е само с две години по-млад от татко, но не е започнал да оплешивява, а сивите косми около слепоочията му му придават още по-привлекателен вид. Били се гордее как изглежда точно толкова, колкото се гордее с шоурума.
	— За какво е всичко това, Ани? — Държи се мило както винаги, когато съм падала или съм се карала с някое дете на детската площадка. — Тежък ден? Самият аз не съм на себе си днес. Ако трябва да бъда честен, чакам с нетърпение да дойде утре. Годишнини, а? Навяват ни много спомени. — Зад резките му думи се крие уязвимост, която ме кара да искам да прекарвам повече време с него. Преди идвах често в шоурума, но откакто мама и татко умряха, започнах да си търся извинения да не го нравя. Твърде заета съм, Ела е много малка, времето е лошо… Истината е, че изпитвам болка, когато идвам тук. Но не е честно.
	— Ще дойдеш ли за вечеря утре вечер?
	Били се поколебава.
	— Моля те?
	— Разбира се. С удоволствие.
	Стената на офиса на Били е от затъмнено от едната страна стъкло. Един от продавачите се ръкува с клиент в шоурума. Той поглежда към офиса с надеждата, че шефът му го гледа. Били кима одобрително и вероятно си отбелязва наум да поощри служителя. Поглеждам го и търся издайнически знаци. Опитвам се да прочета мислите му.
	Бизнесът не върви. Татко беше движещата сила на това начинание и смъртта му се отрази тежко на чичо Били. Когато и мама си замина, имах чувството, че ще се срине.
	Скоро след като разбрах, че съм бременна с Ела, дойдох до шоурума, за да видя чичо, и намерих мястото в пълен безпорядък. Офисът беше празен, а на ниските маси бяха оставени безброй хартиени чаши от кафе. Клиентите се лутаха сами около колите на двора. Кевин — най-новият продавач-консултант с рижата коса — се беше подпрял на рецепцията и флиртуваше с рецепционистката, която беше започнала работа една седмица след Коледа.
	— Къде е той?
	Кевин сви рамене.
	— Не е идвал днес.
	— Не се ли сетехте да му се обадите?
	Докато пътувах в колата към дома на Били, започна да ме обхваща паника, която бързо се опитах да потуша. Вероятно чичо ми просто си беше взел почивен ден. Не беше изчезнал. Не би ми го причинил.
	Позвъних на звънеца. Почуках на вратата. Точно когато тършувах в чантата си за мобилния и изричах добре познатата мантра, станала мой неизменен спътник от смъртта на родителите ми насам — „всяко зло за добро“. — Били отвори вратата.
	Очите му бяха почервенели. Ризата му беше откопчана, а сакото му достатъчно намачкано, за да ми стане ясно, че беше спал с него. От тялото му се носеше миризма на алкохол, която се надявах да е от миналата вечер.
	— Кой ръководи автокъщата, чичо?
	Били погледна към улицата, където една възрастна двойка вървеше бавно на тротоара и дърпаше след себе си пазарска чанта на колела.
	— Не мога да го направя. Не мога да отида там.
	Започнах да се гневя. Нима и на мен не ми идеше да се откажа? Да не би да смяташе, че положението беше трудно само за него?
	Вътре в къщата беше истински хаос. Върху стъклената маса в дневната имаше нещо мазно. В цялата кухня бяха пръснати мръсни чинии. В хладилника нямаше нищо друго, освен половин бутилка бяло вино. Не беше нещо необичайно да няма нищо свястно за ядене в къщата — чичо Били смяташе храненето навън за основно предимство на самотния живот, — но липсваха дори мляко и хляб. Нямаше нищо.
	Прикрих шока си. Сложих чиниите в мивката, избърсах плотовете и взех пощата от пода в коридора.
	Чичо ми ме дари с изморена усмивка.
	— Ти си добро момиче, Ани.
	— Ще се оправяш сам с прането няма да ти пера бельото. — Гневът ми беше отминал. Били не беше виновен. Никой не беше виновен.
	— Съжалявам.
	— Знам. — Прегърнах го. — Но трябва да се върнеш на работа. Те са просто хлапета.
	— Какъв е смисълът? Имахме шест огледа вчера, но всичките се оказаха само зяпачи.
	— Зяпачите са купувачи, които още не го знаят. — Любимата реплика на татко едва не заседна в гърлото ми. Били ме стисна за ръката.
	Толкова много се гордееше с теб.
	— Както и с теб. Беше много доволен от това, което постигнахте. — Млъкнах за миг. — Не го разочаровай.
	Били се върна на работа на обяд, срита задника на Кевин и обеща бутилка шампанско на първия продавач, който продаде нещо. Знаех си, че е необходимо нещо много повече от шампанско, за да може „Колите на Джонсън“ да се върне в играта, но поне чичо ми отново беше застанал зад щурвала.
	Няколко седмици след като дядо се пенсионира, татко поръча да бъде монтирано затъмненото стъкло и двамата с Били се настаниха в офиса. Разположиха бюрата си от двете страни на помещението.
	— Така ще ги държим нащрек.
	— По-скоро така няма да могат да ви видят, когато спите. — Мама четеше момчетата Джонсън като отворена книга. Удаваше й се.
	Били връща вниманието си отново към мен.
	— Смятах, че този твой мъж си е взел отпуска днес.
	— Казва се Марк, а не _този мъж_. Иска ми се да му дадеш шанс.
	— И това ще стане. Веднага след като те направи честна жена.
	— Не сме петдесета година, Били.
	— Странно е, че те е оставил сама днес.
	— Предложи ми да си остане у дома. Казах му, че няма нужда.
	— Очевидно е така.
	— Да, така беше, преди да се появи това. — Бъркам за картичката в багажното отделение на бебешката количка на Ела и я подавам на Били. Наблюдавам изражението на лицето му, докато разглежда празничния поздрав и написаното вътре съобщение. Следва дълга пауза, след която прибира картичката обратно в илика. Стиска челюсти.
	— Извратени копелета. — Преди да успея да го спра, къса картичката надве, а после и на още две.
	— Какво правиш? — Скачам от стола си и вземам обратно скъсаните парчета. — Трябва да я занесем в полицията.
	— Полицията?
	— _Помисли пак._ Това е съобщение. Предполага, че мама е била бутната. Може би и татко.
	— Ани, скъпа, минахме през това стотици пъти. Не вярваш наистина, че родителите ти са били убити, нали?
	— Да. — Долната ми устна потреперва и я стискам здраво за момент, за да възвърна част от контрола си. Да, наистина вярвам в това. Винаги съм смятала, че нещо не е наред. Никога не съм и помисляла, че някой от тях е способен на самоубийство, камо ли мама, още повече, след като знаеше как се чувствахме след смъртта на татко. А сега…
	— Просто някой бърка в раната, Ани! Някой тъпанар, който смята, че е забавно да разглежда некролозите и да тормози скърбящите семейства. Като скапаняците, които проверяват погребалните служби и ограбват домовете на опечалените. Вероятно работят по десетина смелчаци в екип. — Макар да съм наясно, че подателят на картичката е причината за гнева му, имам чувството, че се ядосва на мен. Ставам.
	— В такъв случай е още по-наложително да отида в полицията. Трябва да разберат кой я е изпратил. — Тонът ми е отбранителен; алтернативата е да се разплача.
	— Това семейство никога не е бягало при полицията. Винаги сме решавали проблемите си сами.
	— „Проблеми“? — Не мога да разбера защо Били е такъв инат. Не разбира ли, че това променя всичко? — Това не е _проблем_, Били. Не е някакъв спор, който можеш да разрешиш зад кръчмата. Възможно е да става въпрос за _убийство_. На мен ми пука какво се е случило с майка ми дори теб да не те интересува. — Прехапвам езика си твърде късно. Чичо ми се извръща, но не и преди да успея да видя изписаната върху лицето му болка. Стоя безпомощна известно време, гледам тила му и се опитвам да му се извиня, но думите просто не излизат от устата ми.
	Хващам бебешката количка и излизам от офиса, като оставям вратата широко отворена. Щом Били няма да ми помогне, ще отида в полицията сама.
	Някой е убил родителите ми и смятам да разбера кой.


>>	Пет

#	Мъри

	Мъри Макензи пусна пакетче чай в стиропорена чаша.
	— Мляко? — попита той, отвори хладилника и крадешком помириса три кутии, преди да открие такава, която безопасно можеше да предложи на един обезпокоен член на обществото. Ана Джонсън несъмнено беше обезпокоена. Очите й бяха сухи, но Мъри беше съвсем сигурен, че скоро щеше на се разплаче. Хич не го биваше със сълзите. Никога не знаеше дали да се прави, че не ги забелязва, или в наши дни беше политически коректно да предложи чинно изгладена носна кърпичка.
	Чу тихо измърморване, което можеше да е предвестник на предстоящите хлипания. Политически коректно или не, ако госпожа Джонсън нямаше кърпичка подръка, определено щеше да й се притече на помощ. Самият той не използваше такава, но винаги носеше в себе си, както правеше баща му, за да е подготвен за подобни случаи. С препълнената стиропорена чаша в едната си ръка Мъри потупа джоба си с другата, но когато се обърна, осъзна, че звукът е дошъл от бебето, а не от госпожа Джонсън.
	Облекчението му обаче беше краткотрайно, тъй като жената пред него умело извади малкото човече от количката му, сложи го хоризонтално в скута си, дръпна си блузата нагоре и започна да го кърми. Служителят на реда се изчерви. Нямаше нищо против жените да кърмят, просто не знаеше накъде да погледне в такива ситуации. Веднъж се беше усмихнал окуражително на една майка в кафенето над „Маркс и Спенсър“, но тя само го изгледа намръщена и се прикри набързо, сякаш беше някакъв перверзник.
	Мъри насочи погледа си над лявата вежда на госпожа Джонсън и остави чашата с чай толкова почтително, все едно беше от най-скъп порцелан.
	— За съжаление, не намерих никакви бисквити.
	— Чаят е достатъчен, благодаря ви.
	С напредването на собствената му възраст на Мъри му ставаше все по-трудно и по-трудно да определя годините на другите. Хората на четиридесет му се струваха млади, но Ана Джонсън определено нямаше и тридесет.
	Тя беше привлекателна млада жена с леко чуплива пясъчноруса коса, която подскачаше върху раменете й, когато си движеше главата. Лицето й беше бледо и носеше белезите на майчинството, които Мъри помнеше от собствената си сестра, когато племенникът му беше малък.
	Седяха в малкото пространство зад рецепцията на полицейския участък в Лоуър Мийдс, където беше направен малък кухненски бокс. Тук Мъри и колегите му обядваха и едновременно с това следяха кой влиза през вратата. Не биваше да се допускат външни хора от тази страна на рецепцията, но участъкът беше доста тих и можеха да минат часове, преди някой да дойде да съобщи за изгубено куче или да подпише пробацията си. Мъри разполагаше с достатъчно време да бъде сам с мислите си у дома, затова не се нуждаеше от тишина и на работното си място.
	Много рядко виждаше някой служител на реда с по-висок ранг от сержант да се навърта толкова далеч от централното управление, затова беше зарязал правилата и беше поканил госпожа Джонсън в светая светих. Не беше необходимо да си детектив, за да ти е ясно, че облицованият в меламиново фолио плот на рецепцията не може да накара един свидетел да се отпусне. Не че госпожа Джонсън можеше да го стори предвид целта на посещението й.
	— Мисля, че майка ми е била убита — заяви още с пристигането си тя. Беше изгледала Мъри толкова настоятелно, сякаш очакваше от него да не се съгласи. Самият той почувства прилив на адреналин. Убийство. Кой инспектор беше на смяна днес? О… трябваше да е Робинсън. Щеше да е истинско мъчение да докладва на някакъв наперен мухльо с мъх на горната си устна и едва пет минути трудов стаж. Но след това Ана Джонсън обясни, че майка й е мъртва от година и че в интерес на истината съдебният лекар вече се е произнесъл и е обявил смъртта й за самоубийство. Това беше моментът, в който Мъри отвори вратата отстрани на рецепцията и покани госпожа Джонсън вътре. Подозираше, че ще прекарат известно време заедно. Едно куче се тътреше послушно до краката й — очевидно, не се впечатляваше от обстановката.
	Сега Ана Джонсън се изви назад и извади някакви хартии от бебешката количка. Блузата й се вдигна и разкри част от корема й. Мъри се изкашля силно, заби поглед в пода и се зачуди колко време е необходимо, за да се нахрани едно бебе.
	— Днес е годишнината от смъртта на майка ми. Госпожа Джонсън говореше високо, вероятно в опит да прикрие емоциите си. Така гласът й звучеше странно безличен и някак си не отговаряше на разтревожения й поглед. — Това дойде с пощата. Тя остави купчината с хартия пред Мъри.
	— Ще взема ръкавици.
	— Отпечатъци! Не мислех… дали не съм унищожила всички доказателства?
	— Нека първо видим с какво разполагаме, госпожо Джонсън.
	— Всъщност съм госпожица. Но можете да ме наричате „Ана“.
	— Добре, Ана. Да видим какво имаме тук. — Мъри се върна на бюрото си и сложи латексови ръкавици с до болка познатите и отработени движения. Разпъна голям найлонов плик за улики на бюрото между тях и подреди върху него парчетата хартия. Те бяха от картичка, която грубо беше скъсана на четири.
	— Не пристигна така. Чичо ми… — Ана се поколеба. — Мисля, че се разстрои.
	— Братът на майка Ви?
	— Не, на баща ми.* Били Джонсън. Сещате ли се за „Колите на Джонсън“ на ъгъла на Мейн стрийт?
	[* В английския език няма отделни думи за чичо и вуйчо, а се използва само една. Затова Мъри не знае за кого говори Ана. — Бел.прев.]
	— На чичо ви ли е тази автокъща? — Мъри беше купил волвото си оттам. Опита се да си спомни мъжа, който му го беше продал; представи си добре облечен джентълмен с внимателно сресана коса, вероятно прикриваща плешивото петно на главата си.
	— Мястото принадлежеше на дядо ми. Татко и чичо Били учили занаята от него, но после решили да отидат да работят в Лондон. Там родителите ми се запознали. Когато дядо се разболял, татко и чичо Били се върнали, за да му помагат, и така поели бизнеса от него.
	— А сега този бизнес принадлежи на чичо ви, така ли?
	— Да. Е, и на мен, предполагам. Макар че това не е особено хубаво.
	Мъри зачака да получи обяснение.
	— Търговията не върви особено добре в момента. — Ана сви внимателно рамене, за да не размести бебето в ръцете си. Мъри отбеляза наум да се върне на този въпрос и да разбере кой какво е наследил от родителите на тази жена. Засега искаше да се съсредоточи върху картичката.
	Отдели парчетата от нея от тези от плика и ги подреди всичките заедно. Забеляза поздрава в предната част и как той контрастираше на анонимното съобщение вътре.
C>
	Самоубийство? Помисли пак.
C$
	Имате ли някаква представа кой може да е изпратил картичката?
	Ана поклати глава.
	— Доколко е известен адресът Ви?
	— Живяла съм в тази къща през целия си живот. Ийстборн е малък град и не е трудно човек да ме открие. — Ана изключително умело премести бебето от едната страна на другата. Мъри разгледа картичката отново, преди да реши, че е безопасно да вдигне очи. — След като татко умря, получавахме много писма. Много картички, в които хората изразяваха съчувствието си. Много помнеха колите, които им беше продал през годините. — Лицето на госпожица Джонсън помръкна. — Някои не бяха толкова мили.
	— В какъв смисъл?
	— В едно писмо пишеше, че татко ще гори в ада, защото е отнел собствения си живот, а друг беше написал само: „Добре че се отървахме от него“. Бяха все анонимни, разбира се.
	— Това трябва да е било много неприятно за вас и майка ви.
	Ана отново сви рамене, но някак си неубедително.
	— Има много луди хора. Някои бяха недоволни, защото си бяха купили коли, които не са се оказали достатъчно добри. — Тя забеляза изражението на лицето на Мъри. — Татко никога не е продавал нарочно лоши автомобили. Просто понякога се случва човек да не извади късмет. Хората искат да обвинят някого.
	— Пазите ли тези писма? Можем да ги сравним с картичката. Да се опитаме да разберем дали някой ви има зъб.
	— Хвърлихме ги в боклука. Мама почина шест месеца по-късно и… Ана погледна служителя на реда и реши да зареже настоящата тема за сметка на нещо много по-важно. — Дойдох тук, за да разбера дали ще отворите отново случая на родителите ми.
	— Има ли нещо друго, което ви кара да смятате, че са били убити?
	— Какво повече ви трябва? — Ана посочи скъсаната на парчета картичка между тях.
	_Улики_, помисли си Мъри. Отпи от чая си, за да си спечели малко време. Ако предадеше случая на инспектор Робинсън, той щеше да го зареже до края на деня. Службата за криминални разследвания беше затънала до ушите в случаи и щеше да им е необходимо нещо повече от анонимна картичка и странно предчувствие, за да отворят студено досие.
	— Моля ви, господин Макензи, трябва да разбера. — Самообладанието, което Ана Джонсън показваше допреди малко, започна да се пропуква. — Никога не съм вярвала, че родителите ми ще се самоубият. Бяха изпълнени с живот. С амбиции. Имаха големи планове за бизнеса. — Бебето се беше нахранило. Ана го сложи на коляното си. С едната си ръка го хвана за брадичката, а с другата започна да масажира гърба му с кръгови движения.
	— Майка ви също ли работеше там?
	— Водеше счетоводството и обслужваше рецепцията.
	— Значи бизнесът е бил изцяло семеен. — Мъри се зарадва, че все още бяха останали такива.
	Ана кимна.
	— Когато мама била бременна с мен, двамата с татко се преместили в Ийстборн, за да са по-близо до родителите му. Дядо не бил особено добре, затова не минало много време, преди баща ми и Били да поемат юздите. Както и мама. — Изморено от храненето, бебето завъртя очи като пияница в килия в съботна нощ. — Когато не беше на работа, събираше пари за благотворителната си инициатива за животни или агитираше.
	— За какво точно е агитирала?
	Ана се засмя. Очите й светнаха.
	— За какво ли не. „Амнести Интернешънъл“*, правата на жените. Дори за обществения транспорт… макар че не мисля, че някога в живота си се е качвала на автобус. Когато се заемеше с нещо, то се случваше.
	[* Международна неправителствена организация за защита на човешките права със седалище в Лондон. Удостоена с Нобелова награда за мир за 1977 г. — Бел.прев.]
	— Явно майка ви е била чудесна жена — каза внимателно Мъри.
	— Спомням си един репортаж по новините отпреди години. Бях си у дома с родителите си и телевизорът вървеше като фон. Някакъв младеж беше паднал с мотопеда си от Бийчи Хед. Намерили мотопеда, но не и него. Показаха майка му, която плачеше пред камерата, защото дори не можеше да погребе детето си подобаващо. — Бебето се загърчи заради неудобната поза. Ана се помести и го потупа по гърба. — Говорихме за това. Помня, че мама гледаше репортажа с ръка на устата си, а татко беше гневен, че момчето е причинило подобно нещо на родителите си. — Ана млъкна и спря да тупа бебето по гърба, за да изгледа настоятелно Мъри. — Видяха какво стори момчето на майка си и никога, ама наистина никога не биха ми го причинили.
	В ъгълчетата на очите й се събраха сълзи, проправиха си път от двете страни на тесния й нос и се втурнаха в тандем към брадичката й. Мъри подаде кърпичката си и Ана я взе, изпълнена с благодарност. Притисна я силно в лицето си, сякаш грубата сила можеше да я накара да спре да плаче.
	Мъри седеше неподвижен. Много неща можеше да й каже за влиянието на опитите за самоубийство, но подозираше, че тази информация няма да й помогне по никакъв начин. Чудеше се дали й е била предложена правилната подкрепа през всичките тези месеци.
	— Трябвало е да получите брошура от полицаите, които са работили по случаите на родителите ви. Съществуват организации, които подкрепят хора като вас, които са преживели самоубийства в семейството. Можели сте да посещавате групи и хора, които могат да ви помогнат.
	Някои намираха голяма опора на подобни места. Те извличаха огромни ползи от такива групови терапии и си тръгваха по-силни и по-добре подготвени да се справят с емоциите си. Споделеният проблем…
	Но групите за подкрепа не помагаха на всички.
	Не помогнаха на Мъри.
	— Ходих при терапевт.
	— Помогна ли Ви?
	— Родих му бебе. — Ана Джонсън издаде звук, който приличаше едновременно на хлип и на смях. Мъри също се засмя.
	— Е, това ми звучи доста полезно.
	Сълзите понамаляха. Усмивката на Ана беше вяла, но за сметка на това нямаше намерение да се скрива.
	— Моля ви, господин Макензи. Родителите ми не са извършили самоубийство. Били са убити. Ана посочи скъсаната картичка. — Това доказва твърдението ми.
	Не, не го доказваше. Не доказваше нищо.
	Но задаваше въпрос. А Мъри не беше човек, който лесно се отказваше от търсенето на отговори. Може би самият той можеше да хвърли едно око на случая. Можеше да вземе досиетата и да прочете докладите на съдебния лекар. И после, ако имаше нещо за разследване, щеше да предаде щафетата нататък. В крайна сметка имаше уменията. Тридесет години служи в полицията и по-голямата част от тях прекара в Службата за криминални разследвания. Знанията и качествата не вървяха със значката, която предаде.
	Погледна Ана Джонсън. Тя беше изморена и емоционална, но също така решена да стигне докрай. Ако Мъри не й помогнеше, кой щеше да го стори? Тази жена не беше от хората, които се предаваха.
	— Този следобед ще изискам досиетата.
	Мъри имаше уменията, както и времето. Всъщност имаше изключително много свободно време.


>>	Шест

	_Не ти е позволено да се връщаш. Така всички ще се разстроят. Ако съществуваше ръководство, това щеше да е първото правило — __никога не се връщай__, — последвано от следващото: __не се оставяй да те видят__._
	_Трябва да продължиш напред._
	_Трудно е да продължиш напред, когато си никой, когато си изоставил живота си и още не си започнал нов. Когато си заседиш в ничията земя между този и следващия живот. Когато си мъртъв._
	_Следвах правилата._
	_Изчезнах в този полуживот, който е много самотен и скучен._
	_Липсва ми старият ми живот. Липсва ми къщата ми: градината, кухнята, кафе машината, която купи импулсивно. И колкото и глуповато да звучи, липсват ми маникюрите и разпродажбите. Липсват ми дрехите ми, липсва ми просторното ми гардеробно помещение с изгладените ми костюми и внимателно нагънатите ми кашмирени пуловери. Чудя се какво ли е направила Ана с всичко — дали ги носи?_
	_Ана също ми липсва._
	_Липсва ми дъщеря ни._
	_През последната година, в която учеше в гимназията, се тревожех за първата й година в университета. Страхувах се от празнината, която знаех, че ще остави; от влиянието, което така и не разбра, че има върху двама ни. Опасявах се от самотата. Страхувах се да бъда сама._
	_Хората постоянно казваха, че ми е одрала кожата, а ние се обръщахме една към друга и се смеехме, защото не виждахме приликата. Бяхме толкова различни. Аз обожавах партита, а Ана ги ненавиждаше. Обичах да пазарувам, а дъщеря ми беше пестелива, доволна от онова, което има, и винаги поправяше нещата си. Косите и на двете ни бяха пясъчноруси така и не разбрах защо нито веднъж не се направи руса, — с еднакво телосложение и склонност към качване на килограми, което ме тревожеше повече, отколкото нея. Тялото ми е изключително стройно в момента, но не мога да отрека, че ми липсват комплиментите на приятелите ми._
	_Пътуването до долу ми отнема повече време, отколкото очаквах, но умората ме напуска в момента, в който стъпвам на позната територия. Също като затворник под гаранция поглъщам всичко наоколо и се изумявам колко много неща са се променили и колко много са останали същите. При дърветата няма промяна, все още нямат листа. Всичко толкова много прилича на преди, че имам чувството, че ме е нямало само миг. Улиците и грубите автобусни шофьори са същите. Забелязвам Рон Дайър, старият класен ръководител на Ана, и се скривам обратно в сенките. Въобще не трябва да се тревожа — той изобщо не би ме видял. Хората виждат онова, което искат да видят, нали?_
	_Разхождам се бавно по тихите улици и се наслаждавам на забранената свобода, която съм си осигурила. Всяко действие носи последици; не съм нарушила правилата лекомислено. Ако ме заловят, рискувам да изгубя следващия си живот, който трябва да бъде нещо различно от чистилището, в което се намирам. От този мой собствен затвор. Но не мога да отрека, че съм замаяна от завръщането си. Сетивата ми са притъпени след толкова дълго време далеч оттук. Завивам в следващата улица и усещам как сърцето ми препуска в гърдите._
	_Почти съм си у дома. __Дом.__ Спирам се навреме. Напомням си, че къщата сега принадлежи на Ана. Очаквам да е направила промени. Винаги е харесвала много стаята с красивите сини клони върху тапетите, но предполагам, че е глупаво да си я представям там сега. Вероятно е взела нашата спалня._
	_За момент защитните ми стени се срутват и си спомням деня, в който отидохме да видим Оук Вю заедно. Предишните собственици, една възрастна двойка, бяха сменили електроинсталацията, бяха газифицирали къщата и я бяха свързали с мръсния канал, след което бяха заменили генератора и септичния резервоар, заровен в градината, с нови. Баща ти вече беше направил оферта. Единственото, което ни оставаше да направим, беше да вдъхнем живот на мястото, да проветрим, да запалим камините и да отлепим прозорците, залепнали при боядисването._
	_Забавям крачка. Близостта до къщата ме изнервя. Фокусирам се върху двете неща, които трябва да направя: да спра Ана да отиде в полицията и да се уверя, че всички улики сочат към самоубийство, а не към убийство._
	_Но как?_
	_Хванати за ръце мъж и жена се появяват на улицата пред мен. Приближавам се до една врата и ги изчаквам да отминат. Възползвам се от времето, за да се успокоя. Трябва да накарам Ана да разбере в каква опасност ще се озове, ако започне да задава неудобни въпроси. Как мога да направя това и да остана невидима? Представям си анимационно духче, дрънчащи вериги и стенания по средата на нощта. Това е нелепо. Абсурдно. Как тогава да й изпратя съобщение?_

	* * *

	_Тук съм. Пред нашата къща… пред къщата на Ана. Отивам от другата страна на улицата и дори когато и това разстояние ми се струва твърде близко, се премествам в затворения парк в средата на квартала и наблюдавам през бодливите клони на джела*. Ами ако не си е у дома? Не мога да се обадя предварително, за да проверя. Ами ако рисковете, които съм поела, за да дойда тук, са били напразни? Мога да изгубя всичко. Отново._
	[* Джел — известен още като бодлива зеленика или самодивски чемшир — градински храст или ниско дръвче от семейство Джелови. — Бел.прев.]
	_От улицата се разнася някакъв шум и ме кара да се свия още повече зад храста. Надничам през него, за да видя какво става. Минава някаква жена с бебешка количка. Говори по телефона, върви бавно. Разсеяна е. Продължавам да оглеждам къщата и да търся следи от движение зад прозорците._
	_Колелата на количката издават ритмични звуци върху мокрия тротоар. Спомням си как разхождах Ана в двора на „Колите на Джонсън“, как я качвах в автомобилите и я свалях и чаках да заспи, за да я завия. Самите ние бяхме просто деца, които получаваха трохите, които баща ти беше решил да ни хвърля. Бебешката ни количка беше едно чудовище втора ръка, чието шаси будеше Ана, ако минехме през някоя неравност. Нямаше нищо общо с това модерно произведение на изкуството, което бута тази жена._
	_Тя се спира пред къщата и аз цъквам с език. Нетърпелива съм да се махне, за да не пропусна да видя евентуално раздвижване зад отворените завеси. Само дето няма намерение да продължи напред. Едва сега забелязвам, че не е сама. До нея има куче, което се тътри едва. Нещо се свива в гърдите ми._
	_Това не е ли…?_
	_Колелата на количката хрущят върху чакъла, докато вървят от външната порта към предната врата. Орнаментното стъкло върху нея проблясва в меко червено от светлината, която идва от коридора._
	_Тя е._
	_Жената приключва разговора по телефона и прибира апарата в джоба си. Изважда ключ и сваля качулката. На светлината от вратата виждам, че косата й е пясъчноруса, а меките черти над устата й са винаги готови да подкрепят някоя усмивка, само дето не се усмихва сега. Главата ми затуптява, защото наистина е тя._
	_Това е Ана._
	_С бебе._
	_Дъщеря ни има бебе._
	_Тя се обръща, за да може да издърпа количката по стъпалата в коридора и за секунда поглежда към парка. Имам чувството, че гледа право в мен. На бузите й проблясват сълзи. Цялата трепери, издърпва бебето в топлия коридор и затваря вратата._
	_Ана си има дете._
	_Имам внуче._
	_Макар да съм наясно, че е нямало кой да ми съобщи това — нищо не отрязва комуникациите толкова ефикасно, колкото един смъртен акт, изпитвам гняв, че този преход от майка към баба се е осъществил без моето знание._
	_Ана си има бебе._
	_Това променя всичко. Ще промени дъщеря ни. Майчинството ще я накара да оспори всичко, което смята, че знае. Ще я накара да преразгледа живота и връзките си._
	_Моята смърт. Твоята._
	_Бебето прави Ана уязвима. Вече съществува нещо, което обича повече от всичко на света. Когато някой научи това, може да го използва срещу нея._
	__Не търси отговори, Ана. Няма да останеш доволна от онова, което те намериш.__
	_Ако отиде в полицията, ще изложи себе си и бебето на опасност._
	_Ще задейства нещо, което няма да може да бъде спряно._


>>	Седем

#	Ана

	Половин час след като се прибрах у дома, някой звъни на вратата. Лора ме прегръща.
	— Марк ми се обади. Помоли ме да дойда при теб. Каза, че си била разстроена. — Отново ме притиска до себе си, след което се отдръпва и ме поглежда, за да оцени щетите. Обзема ме вина. Не трябваше да оставям онова съобщение на Марк — няма какво да направи, а сега ще се притеснява през целия следобед, ще е разсеян по време на курса и докато шофира по-късно към дома ни.
	— Добре съм.
	— Не изглеждаш така. Може ли да влезем вътре? Адски е студено тук навън. — Няма друга като Лора тя е малка и кльощава, с дълга руса коса и бебешко лице, заради което винаги й искат лична карта, когато си поръчва алкохол, въпреки че е над тридесет.
	Викам Рита, която е застанала на алеята и лае в нищото.
	— Какво й става?
	— Гони невидими катерици. Цял ден е така. Рита! — Кучето неохотно се прибира вътре, след което затварям вратата. Едва сега забелязвам, че Лора е облечена с дънки, вместо с ужасната кафяво-оранжева униформа на банката, в която започна работа преди месец. — Не трябва ли да си на работа?
	— Не се получи. — Приятелката ми бързо свива рамене, за да прогони притеснението ми. — Всичко е наред, наистина. Така или иначе не ми харесваше. Да сложа ли чайника?

	* * *

	Чаят завира и двете с Лора сядаме до плота. Показвам й снимките на анонимната картичка. Направих ги в полицейския участък, тъй като не се сетих да го сторя по-рано. Светлината се отразява върху пликовете за улики и е трудно да се прочете написаното върху хартията.
	— Това ли е всичко?
	— Само един ред.
	— Полицията взе ли картичката на сериозно?
	— Така смятам. — Улавям погледа й. — Не мислиш ли, че трябва да го сторят?
	— Разбира се, спор няма! Виж се — вероятно е много неприятно. — Лора млъква за миг. — Не получи ли нещо подобно, когато баща ти умря?
	— Онова беше различно. Онези хора бяха луди.
	Приятелката ми повдига вежда.
	— Смяташ ли, че това е много разумно?
	Поглеждам през прозореца и задържам доста дълго време погледа си там. Сещам се как татко беше търсил на телефона си информация за приливите и отливите и за най-доброто място, на което може да скочи и да се самоубие. Сещам се за капелана, който беше изслушал мама след самоубийството на съпруга й. Мисля си за родителите си, които бяха паднали от сто и петдесет метра височина вледената вода. Чудя се дали някой ги беше бутнал.
	— Просто искам отговори, Лора.
	Тя е забила поглед в чая си и минава доста време, преди да отговори:
	— Понякога те не могат да ни помогнат.

	* * *

	Бях на десет, когато майката на Лора почина. Побягнах да вдигна звънящия телефон, а дългите до коленете ми чорапи се бяха изхлузили.
	— Мога ли да говоря с майка ти?
	— Лора! Кога ще ни дойдеш отново на гости? — Тя беше кръщелница на мама и голямата есетра, която нямах. Беше със седем години по-голяма и представляваше всичко, в което исках да се превърна тогава смятах, че тези неща са важни. Лора беше готина, модерна, независима. — Получих значка за най-добра ученичка тази седмица и…
	— Искам да извикаш майка си, Ана.
	Лора никога не ми беше говорила по този начин. Толкова сериозно. Толкова сопнато, помислих си тогава, макар по-късно да осъзнах, че просто се опитваше да не се разпадне. Занесох телефона на мама.
	Хлипанията на майка ми от време на време се редуваха с гневни изблици. Чух я да ругае пред баща ми, когато ме сложи да си легна и смяташе, че вече спя.
	— Онзи проклет апартамент. Във всяка стая имаше мухъл. Алисия постави проблема пред общината стотици пъти. Намери гъби в банята. Гъби! Астмата й беше лоша още в училище, но… Гъби, за бога! Не се учудвам, че нещата са се влошили.
	Баща ми й говореше успокоително и твърде тихо, за да мога да го чуя.
	— Вече са обещали да преместят Лора в нова сграда. Ако това не е признание за вината им, здраве му кажи.
	Само дето не беше точно така. Жилищната асоциация упорито отричаше всякаква вина. Съдебният лекар определи смъртта на Алисия като естествена, а астмата й като злополучно допълнение, което беше спомогнало за кончината й.
	— Все още ли ти липсва? — питам Лора. Всъщност този въпрос е напълно излишен.
	— Всеки ден. — Тя среща погледа ми. Ще ми се да ти кажа, че става по-леко, но не с така.
	Чудя се как ли ще се чувствам след шестнадесет години. Дали тази премазваща и нащърбена болка в гърдите ми няма да продължава да ме задушава дори тогава? Трябва да отслабне. Трябва. Кошмарите ще избледнеят, заедно с усещането за загуба, което изпитвам, когато вляза в някоя стая и осъзная, че столът на баща ми е празен. Ще става все по-леко. Нали?
	Изправям се и отивам до люлеещото се столче на Ела. Тя спи, но се налага да се разсея от прилива на емоции. Това е разковничето. Да се разсейваш. Когато Алисия почина, Лора си нямаше никого. Аз имам Ела и Марк. Марк, който винаги знае какво да каже и как да ме накара да се почувствам по-добре.

	* * *

	Родителите ми ми изпратиха Марк. Наясно съм, че подобно твърдение звучи абсурдно, но вярвам, че някои хора се появяват в живота ни в правилния за нас момент и Марк е всичко, от което не съм знаела, че имам нужда.
	Няколко дни след смъртта на майка ми отидох на Бийчи Хед. Отказвах да посетя това място след самоубийството на татко, макар че мама прекарваше часове наред там, обхождаше скалите и стоеше на ръба, от който го бяха видели да скача.
	Когато майка ми също умря, исках да погледна с очите си онова, което родителите ми бяха видели — исках да се опитам да разбера какво им беше минало през главите. Паркирах колата и отидох до ръба. Погледнах морето, което се разбиваше в скалите. Зави ми се свят, а заедно с това изпитах непреодолимото желание да скоча. Не вярвам в отвъдния живот, но на това място се почувствах близо до родителите си за първи път от смъртта им насам и ми се прииска да имаше начин да се присъединя към любимите си хора в небесата. Ако знаех, че такъв живот съществува, нямаше да се поколебая пито за миг.
	Съдебният лекар каза, че самоубийството на майка ми е разбираемо — доколкото всяка друга смърт можеше да бъде такава. Баща ми й липсваше.
	Смъртта му я подлуди. Стана параноична и постоянно беше изнервена, стряскаше се от всеки шум и отказваше да вдига телефона. Понякога слизах посред нощ за чаша вода и намирах къщата празна. Майка ми беше излязла навън на разходка в малките часове.
	— Ходих да видя баща ти. — В двора на църквата, до другите символи на изгубени животи, беше сложена надгробна плоча. Разплаках се само като си представих как майка ми стои до гроба му.
	— Трябваше да ме събудиш. Следващия път го направи.
	Така и не го стори.

	* * *

	Всички са много бдителни на Бийчи Хед. Особено на онази Бъдни вечер, по-малко от седмица след като имитаторското самоубийство беше широко отразено в националната преса. Взирах се в скалите, когато капеланът дойде при мен. Беше изключително спокоен и не бързаше да съди.
	— Нямаше да скоча — казах му по-късно. — Само исках да разбера какво е чувството.
	Това не беше същият капелан, който беше разговарял с майка ми на ръба на скалата. Този мъж беше по-възрастен и по-мъдър от онзи млад служител на бога, който беше дошъл в полицейския участък преди шест дни; тресеше се целият, докато разказваше за напълнената с камъни раница на мама и начина, по който дамската й чанта и мобилният й телефон били чинно оставени в тревата, точно както портфейла и телефона на баща ми преди седем месеца.
	Онзи капелан беше на ръба да се разплаче.
	— Тя… тя каза, че е променила решението си. — Човекът определено не искаше да среща погледа ми. — Позволи ми да я изпратя до колата й.
	Майка ми беше инат жена. Един час по-късно се върнала на скалите, оставила дамската чанта и телефона си на една страна и — както беше заключил съдебният лекар — се самоубила.
	Капеланът, който разговаря с мен на Бийчи Хед миналата Бъдни вечер, реши да не рискува. Той се обади веднага в полицията и изчака, докато ме отведат, за да се увери, че никой няма да умре по време на неговото дежурство. Благодарна съм за намесата му. Страхувам се да призная, но всички сме само на една стъпка от немислимото.
	_Нямаше да скоча_, казах му аз, но в интерес на истината нямаше как да съм сигурна.
	Когато се прибрах у дома, намерих брошура в пощенската си кутия: _Психотерапия. Отказване на цигари, фобии, увереност. Помощ при разводи. Помощ за преодоляване на мъката._ Без съмнение всички на улицата ни бяха получили такива, но имах чувството, че това е знак. Обадих се, преди да съм си променила решението.
	Веднага харесах Марк. Почувствах се по-спокойна още преди да заговори. Той е висок, без да е дългуч, с широки рамене, без да изглежда заплашително. В ъгълчетата на тъмните му очи има бръчки, които го правят да изглежда по-мъдър, и когато слуша, е внимателен и заинтересован; сваля очилата си, сякаш без тях ще чува по-добре. През онзи първи час не успях да предвидя, че двамата ще се съберем и ще имаме дете. Марк ме караше да се чувствам в безопасност. И оттогава продължава да го прави.
	Лора изпива чая си и отнася чашата до мивката, където я измива и я оставя да съхне обърната върху сушилника.
	— Как приема бащинството Марк?
	Изправям се.
	— Обсебен е от Ела. Дори не се спира да си свали палтото, когато се прибира от работа — отива направо при нея и поема щафетата. Добре че мъжете не могат да кърмят, иначе едва щях да виждам собствената си дъщеря. — Завъртам очи, но е повече от ясно, че не се оплаквам. Чудесно е, че Марк ми помага толкова много. Една жена никога не знае какъв баща ще бъде един мъж, нали? Всички казват, че инстинктивно търсим чертите, от които се нуждаем в един партньор: честност, сила, любов. Само че няма как да знаем дали този избраник ще излезе в три през нощта, за да ни купи от любимото желе от касис, и дали ще поеме своята част от нощните събуждания, а докато разберем дали ще го направи, вече ще е твърде късно да се връщаме назад. Щастлива съм, че имам Марк. Благодарна съм, че е с нас.
	Баща ми никога не е сменял пелени в живота си и доколкото ми е известно, майка ми не го е карала да го прави. Просто едно време нещата са стояли по този начин. Представям си как би гледал татко на Марк, който се опитва да накара Ела да се оригне или майсторски я преоблича в чисто боди, и изрича нещо остроумно за „новите мъже“. Изгонвам този образ от главата си. Ако трябва да бъда честна, нямам представа дали баща ми би харесал Марк.
	Това не бива да има някакво значение. И няма. Марк е чудесен баща на Ела и няма по-важно нещо от това.

	* * *

	Пих твърде много на първата ни среща. Нервите ми бяха опънати до краен предел и ми трябваше известно време, за да преглътна вината, че съм излязла и се забавлявам след по-малко от два месеца след смъртта на мама.
	— Обикновено не правя така — оправдах се, когато се върнахме в апартамента на Марк в Пътни, а обещаната чаша кафе беше заменена от поредната чаша вино. Обиколката в апартамента бързо приключи в спалнята. Звучи нормално, но не е така. Никога не съм спала с някого на първата ни среща. Или пък на втората и третата. Но тази нощ бях различна. Животът беше твърде кратък и трябваше да го хвана за рогата.
	В интерес на истината бях пияна, но не и безумна. Безразсъдна, но не и спонтанна. Марк, който беше по-трезвият от двама ни и все още осъзнаваше прекрачването на тънката линия на етиката, се опита да забави нещата, но нямах намерение да му позволявам да го стори.
	Вината ме споходи на следващата сутрин. Срамът изгаряше самоуважението ми и ме накара да стана от леглото на Марк, преди да се събуди.
	Откри ме до предната врата, докато се обувах.
	— Тръгваш ли си? Мислех си, че можем да отидем да закусим някъде.
	Поколебах се. Не приличаше на мъж, който е изгубил всякакво уважение към мен, но спомените от предишната вечер ме накараха да потръпна. Изведнъж в главата ми изникна онзи епизод, в който свалих бельото си като някаква долнопробна стриптийзьорка, изгубих равновесие и паднах на леглото.
	— Трябва да тръгвам.
	— Знам едно чудесно място зад ъгъла. Все още е рано. — Неизреченият въпрос — закъде съм се разбързала в осем часа в неделя сутринта? — ме накара да кажа „да“.
	До девет махмурлукът ми вече беше понамалял, заедно с неудобството ми. Щом Марк не беше засрамен, защо трябваше аз да бъда? Съгласихме се за едно нещо: всичко се случи по-бързо, отколкото бяхме очаквали и двамата.
	— Какво ще кажеш да започнем отначало? — предложи Марк. — Миналата вечер беше чудесна, но… вероятно можем да отидем на още една първа среща. Да се опознаем.
	Минаха пет седмици, преди да си легнем отново. Тогава не го знаех, но вече бях забременяла.

	* * *

	— Да се обадя ли на вестниците? — питам Лора.
	— Може би не бива да прибързваш. — Приятелката ми потреперва, докато изрича това. — Съжалявам.
	— Написаха статия, когато мама умря. Могат да пуснат продължение. Апел за информация. Представям си картичката.
C>
	Самоубийство? Помисли пак.
C$
	— Никой не се появи тогава, но ако мама е била с някого през онзи ден — някой, който я е бутнал от скалата, — вероятно са били видени.
	— Ана, капеланът е видял майка ти.
	Млъквам.
	— Разубедил я е да скача от скалата. Тя е казала, че иска да се самоубие.
	Искам да си запуша ушите: _ла ла ла ла ла_.
	— Не е бил там, когато е скочила, нали? Не е видял дали е сама, или не.
	Лора проговаря след кратко мълчание:
	— Значи Каролин е на Бийчи Хед. Готова е да скочи. Капеланът я разубеждава, но час по-късно някой я убива?
	Не е необходимо да ми обяснява колко абсурдно звучи всичко.
	— Може би се е опитвала да се измъкне от някого. Мислела е, че самоубийството е по-добрият вариант пред алтернативата да бъде убита. Само че не е успяла да си отнеме живота, и когато капеланът си мисли, че я отвежда на безопасно място, всъщност я праща направо в лапите на… — Млъквам, защото съжалението в очите на Лора е трудно за преглъщане.
	— Кой?
	Ела е будна. Издава мяукащи звуци и лапа стиснатото си юмруче.
	— Кой я е убил, Ана? Кой би искал Каролин мъртва?
	Задъвквам долната си устна.
	— Не знам — някой от онези идиоти, които обвиняват всеки друг, когато колата им се развали?
	— Като хората, които изпратиха анонимни писма след смъртта на баща ти?
	— Да! — Ликувам при мисълта, че е доказала гледната ми точка, но когато я поглеждам, осъзнавам, че аз съм доказала нейната. Мяукането се превръща в пищене. Вземам Ела от люлеещия се стол и започвам да я кърмя.
	— Я се виж каква си професионалистка — хвали ме Лора с усмивка на лице.
	В началото можех да кърмя в един-единствен стол, и то, при положение че подредях правилно възглавниците около себе си и нямаше никой в стаята, който да разсейва Ела. Днес я държа с една ръка, докато я храня. Дори мога да стоя права, ако се налага.
	Не позволявам на Лора да сменя темата. Въпросът й е много важен. Кой би искал мама мъртва? Някои от продавачите на автомобили, с които родителите ми и Били имаха конфронтации, не правеха опити да крият порочните си практики. Дали смъртта на майка ми и баща ми се дължеше на някоя лоша сделка?
	— Ще ми помогнеш ли да претърсим кабинета на родителите ми?
	— Сега ли?
	— Проблем ли е? Искаш да си ходиш ли? — Ако Лора не може да ми помогне, ще го направя сама. Чудя се дали кампаниите на майка ми са разковничето за всичко. Когато бях тийнейджърка, тя участва в протест против експериментите с животни в Университета на Брайтън и в резултат на това получи поредица от гневни имейли от служителите и семействата им. Не помня да е била против нещо по-сериозно от планове за строежи и велоалеи през последните години, но вероятно ще намеря нещо в кабинета, което да ме насочи.
	— Нямах това предвид… просто… сигурна ли си, че искаш да се захванеш точно сега?
	— Лора, цяла година ме увещаваш да го направя!
	— Само защото е нелепо да работиш на кухненската маса, когато можеш да използваш чудесния кабинет. А и не съм те увещавала. Просто смятам, че ще ти подейства пречистващо, независимо че мнението на Марк е различно.
	Опитвам да не съм груба, когато й отговарям:
	— Не забравяй, че с това си изкарва прехраната.
	— Какво му е здравословното да зарежеш всичко и да се преструваш, че не е там?
	— Не ми е казвал да се преструвам, че не е там, а че трябва да се изправя срещу него, когато съм готова.
	— Когато _той_ каже, че си готова?
	— Не. Когато _аз_ почувствам, че съм — отговарям доста по-твърдо от желаното. Наясно съм, че Лора — също като чичо Били — е на моя страна, сега и завинаги, но ми се иска да не се държат толкова покровителствено с мен.
	Всичко се случи твърде бързо, това е проблемът. Двамата с Марк не сме заедно дори от година, а бебето ни е на осем седмици. Все още откриваме любимите си храни, филми и книги. Виждала съм майка му само два пъти. Приличаме на тийнейджъри, хванати да правят секс за първи път, само дето аз съм на двадесет и шест, а Марк е на четиридесет.
	Това е само част от историята.
	— Той е толкова стар, че може да ти бъде баща — каза Били, когато го запознах с всички новини около мен. _Срещнах някого, той ще дойде да живее при мен и между другото, бебето ни трябва да се роди през октомври._
	— Не е точно така. Татко също беше с десет години по-голям от мама.
	— И виж какво се случи.
	— Какво трябва да означава това?
	Нямаше как да го накарам да ми отговори на този въпрос и донякъде бях доволна от мълчанието му. Не исках да чувам отговора. Никога. Когато си млад, смяташ, че родителите ти са перфектни. Вероятно ти викат малко повечко или ти спират джобните, докато не си оправиш стаята, но все пак са твои родители. Обичат те. И ти ги обичаш.
	Бях в университета, когато разбрах, че не всички родители са като моите. Не всички майки и бащи си крещяха и не всички посягаха към чашката. Това прозрение ми беше достатъчно — не исках да се просветлявам повече. Не исках да знам как върви бракът на родителите ми. И дали изобщо върви. Той не беше моя работа.

	* * *

	Също като в другите стаи на приземния етаж прозорците в кабинета са високи, с боядисани капаци, които използваме толкова рядко, че вече не искат да се затварят. Двойното бюро в средата на помещението позволяваше на родителите ми да работят заедно по едно и също време, макар че единствените моменти, в които го правеха, бяха, когато изчисляваха ДДС-то, а стресът им често довеждаше до викове и крясъци.
	— Ана, кажи на баща си да ми подаде телбода — каза ми мама една събота, когато влязох в кабинета, за да ги питам докога ще работят. Подадох й телбода и отидох да покарам велосипед, за да ги оставя да работят на спокойствие.
	Родителите ми се редуваха да стоят до късно в шоурума, докато не пораснах достатъчно, че да ги посещавам на работното им място след училище или да се прибирам сама.
	Хващам дръжката на вратата и си поемам дълбоко дъх. Не използвам тази стая. Не влизам там. Преструвам се, че не съществува.
	— Не е необходимо да го правиш. Всички важни документи са взети. — Лора има предвид онзи прекалено дълъг ден, който прекара в търпеливо отсяване на документацията от другите вещи на родителите ми, след което прекара още един ден на телефона, за да смени партидите на сметките за комунални услуги и да прекъсне десетки абонаменти на името на майка ми и баща ми. Благодарността ми беше примесена с вина. Кой направи всичко това за Лора, когато Алисия почина? Представям си как онова седемнадесетгодишно момиче отсява документите на майка си в новопридобития общински дом и сърцето ми направо се къса.
	— Време е — заявявам аз.
	Искам да разбера всичко за живота на родителите си. Всичко, на което не съм обръщала внимание и съм се надявала да не е истина. Трябва да го науча. Кои са били приятелите им? Кои са били враговете им?
	Кой ги е убил?


>>	Осем

#	Мъри

	Архивистът Денис Томпсън беше започнал да напълнява още когато двамата с Мъри работеха заедно. Сега беше също толкова широк, колкото и висок, с лъскаво теме и два чифта очила, подпрени над веждите му.
	— Не мога да свикна с вари фокалните лещи*. — Мъжът взе очилата за четене и ги сложи на носа си, след което погледна двете папки, които беше извадил за Мъри. — Том Джонсън. Каролин Джонсън.
	[* Вид лещи, които осигуряват ясно зрение на всички разстояния. Предназначени са за пациенти, които имат нужда от повече от една корекция на зрението, но свикването с тях отнема време. — Бел.ред.]
	Самият факт, че анонимната картичка беше изпратена на годишнината от смъртта на Каролин Джонсън, предполагаше, че трябва да търси улики там, но тъй като смъртта й беше същата като тази на съпруга й, Мъри имаше намерение да започне от началото.
	— Точно тези ми трябват. Благодаря ти.
	Денис бутна към него отчетната книга. На всяка страница имаше равни колони с подписи, които отразяваха вземането на всеки документ от архива, както и датата, на която беше върнат. Мъри вдигна химикалката, но се поколеба. Погледна стария си колега.
	— Не мисля, че…
	— Искаш да ги вземеш тайно ли?
	— Моля те. Ще ти ги върна, преди да си се усетил.
	Понякога, помисли си Мъри, докато напускаше архива, имаше полза да си бил на служба толкова дълго време.

	* * *

	Искаше да разгледа папката по случая, докато пътуваше в автобуса към къщи, но точно зад него имаше двама полицаи — вратовръзките и пагоните им бяха скрити под вълнени якета „Норт Фейс“ Не го бяха забелязали (странно беше как човек ставаше невидим, след като се пенсионираше), но Мъри нямаше намерение да обявява присъствието си и да привлича внимание към незаконно придобитите полицейски доклади. Вместо това погледна през прозореца и се зачуди какво ли щеше да каже Сара за случая Джонсън.
	През по-голямата част от кариерата си, Мъри отнасяше работата си вкъщи. В началото на брака им Сара беше започвала няколко нископлатени работи. Всяка от тях изискваше точност, учтивост и позитивност, които бяха невъзможни за нея, и предизвикваше дълги периоди на депресия, когато я уволняваха преждевременно. Най-накрая тя се съгласи с онова, което и беше предложил от самото начало: да си остане у дома, а той да се грижи за семейството. Това беше истинско облекчение и за двама им.
	Постепенно Мъри започна да споделя моменти от деня си със Сара. Наясно беше с границите и конфиденциалността на работата си, но също така знаеше, че понякога съпругата му не напускаше къщата за дълги периоди от време, а имаше нужда да вижда света — това не само че беше много важно за нея, но и интересно. За негова изненада започна да се осланя на тези разговори и да черпи ползи от страничния поглед на съпругата си, неопетнен от полицейските предразсъдъци. Нямаше търпение да й каже за Том и Каролин Джонсън.
	Автобусът спря в края на улицата на Мъри, която представляваше поредица от вили, построени през шейсетте и обитавани от младежи, семейства и пенсионери. Някои от вилите бяха разширени дотолкова, че сега представляваха големи двуетажни къщи, а задните им дворове бяха пригодени за летни барбекюта. С изключение на новите килими и пребоядисването на всеки няколко години, къщата на Мъри изглеждаше по абсолютно същия начин, както когато двамата със Сара я купиха през 1984-та — годината, в която свърши пробният му период и стана полицай.
	Мъри не слезе от автобуса. Вместо това продължи още пет спирки, благодари на шофьора и извървя малкото разстояние до „Хайфийлд“. Някога огромната семейна къща, построена през 1811-а, беше използвана от Националната здравна служба от началото на петдесетте години. Тя беше заобиколена от прекрасни градини, но историческата й прелест се губеше измежду заобикалящите я евтини пристройки, които приличаха на фургони и бяха сложени, за да могат да поберат повече пациенти. Такива като Сара.
	Мъри познаваше голяма част от „Хайфийлд“. Лечебното заведение разполагаше с добре поддържана зала за посещения и занаятчийски дейности, с обслужвано от пациентите кафене и група за подкрепа. Можеше да се похвали още с приходящи клиники, терапевтични услуги и курсове по готвене за онези пациенти, които имаха хранителни проблеми. Имаше отделения за различни психични проблеми, които изискваха различни нива на помощ, включително отделение със засилена охрана, в което Сара беше прекарала десет дни през 2007-а и покрай което Мъри не можеше да мине, без да си спомни онзи отвратителен ден, в който молеше докторите да приемат съпругата му.
	Сара беше съвсем честна относно диагнозата си още на първата им среща на обяда след парада за завършването на обучението на Мъри. По-големият й брат Карл беше в същия випуск и макар двамата младежи да не бяха приятели, Мъри беше привлечен от жизненото момиче, което беше със семейството на колегата му. В началото се зачуди дали не е приятелката на Карл и изпита истинско облекчение, когато научи, че не е.
	— Знаеш, че имам психични проблеми, нали? — попита го предизвикателно Сара. Носеше огромни кръгли сребърни обеци, които се поклащаха, когато се смееше, и пуловер в искрящо розово, който го заслепяваше.
	Мъри не се засмя. Донякъде, защото политическата му коректност беше заложена в личността му много преди да се превърне в част от полицейския речник, по предимно защото не можеше да припише това определение на момичето срещу себе си. То беше изпълнено с енергия и едва съумяваше да стои на едно място, а очите му проблясваха, сякаш виждаха нещо хубаво във всичко. Нямаше нищо „психично“ в Сара.
	— Гранично личностово разстройство. — Тя се усмихна отново с тази нейна огромна усмивка. — Звучи по-страшно, отколкото е в действителност.
	ГЛР. Тези три букви пречеха на връзката им оттогава. Мъри бързо осъзна, че искрата в Сара можеше да се забележи само в добрите й дни и че болката и страхът в тези сиви очи бяха непоносими.
	Понастоящем съпругата му беше доброволен пациент в отделението, в което познаваше всички по име. Часовете за посещение бяха ограничени, но персоналът беше наясно със смените му, затова просто се разписа в книгата за посетители и зачака появата на Сара в семейната стая.
	Тези стаи бяха различни във всяка болница и клиника. Понякога човек имаше чувството, че се намира в стаята за свиждания в затвор — стените бяха голи и безлични и винаги имаше униформен член на персонала на пост. На други места обстановката беше много по-приятна, имаше дивани и телевизор, а персоналът беше облечен в обикновени дрехи и трябваше да потърсиш бадж, за да си сигурен, че не са поредните пациенти.
	Семейната стая в „Хайфийлд“ беше някъде по средата. Тя беше разделена на две части. В първата имаше маса за рисуване и занаятчийство, покрита е цветни листове и чаши е подострени моливи. За родителите и децата бяха осигурени лепящи цветни листчета, с които да украсят ръчно направените картички, като по този начин се избягваше употребата и кражбата на тиксо. Ножиците бяха покрити с пластмаса, а краищата им бяха закръглени. Във втората част от помещението, където се разположи Мъри, имаше дивани и ниски масички за кафе, на които бяха разпръснати списания отпреди няколко месеца.
	Сара уви ръце около него и силно го прегърна.
	— Как си?
	Съпругата му сбърчи нос.
	— В стаята до мен настаниха ново момиче, което си блъска главата в стената, когато е стресирано. — Млъкна за миг. — А то е много стресирано.
	— Не можеш да спиш?
	Сара кимна.
	— У дома е по-тихо… — Мъри забеляза раздразнението върху лицето й. Реши да не насилва нещата. Минаха три седмици, откакто съпругата му се наряза толкова лошо, че бяха нужни шевове на двете й китки. Зов за помощ, беше заключила сестрата в „Спешна помощ“, когато стана ясно, че Сара вече се е обадила за линейка; беше събрала всичко необходимо за „Хайфийлд“ в една чанта, която беше оставила в коридора.
	— Усещам как се случва отново — каза тя на Мъри, докато съпругът й нарушаваше всякакви ограничения на скоростта на път за болницата.
	_То._ Неопределеното, премазващо присъствие в живота им. _То_ беше причината Сара да не излиза. _То_ й пречеше да си намира приятели и да ги задържа. _То_ лежеше под повърхността на животите на Мъри и Сара. Винаги беше там, дебнеше.
	— Защо не се обади на господин Чаудри? — попита Мъри.
	— Защото нямаше да ме приеме.
	Мъри се опитваше да съчувства на съпругата си, но му беше трудно да разбере как самонараняването беше единственият път към безопасността.
	— Имах доста интересен ден — каза Мъри сега.
	Очите на Сара грейнаха. Тя седеше на дивана с кръстосани крака и се беше облегнала на подлакътника. Мъри никога не беше виждал съпругата си да седи правилно на диван. Или лягаше на пода, или се пльосваше с увиснала надолу глава и с изпънати на стената крака. Днес беше облечена в дълга памучна рокля в сив цвят и оранжев суитшърт, чиито ръкави толкова често беше запря гала, че вече си стояха запретнати сами.
	— Една жена дойде да докладва, че самоубийствата на родителите й всъщност са били убийства.
	— Вярваш ли й? — Както обикновено, Сара минаваше направо на въпроса.
	Мъри се подвоуми. Вярваше ли й?
	— Честно казано, не знам. — Разказа на съпругата си за Том и Каролин Джонсън: за напълнените им с камъни раници, свидетелските показания, намесата на капелана. Най-накрая й сподели за анонимната картичка и как Ана Джонсън настояваше за отваряне на случаите на родителите й.
	— Някой от тях имал ли е наклонности към самоубийство?
	— Не и според Ана Джонсън. Каролин Джонсън не е показвала признаци на депресия преди смъртта на съпруга си, а _неговото_ самоубийство е било като гръм от ясно небе.
	— Интересно. — Очите на Сара заблестяха и това стопли сърцето на Мъри. Когато съпругата му не се чувстваше добре, целият й свят пропадаше. Губеше интерес към всичко, което не беше свързано с нейния живот, и показваше един егоизъм, който въобще не беше присъщ за нея. Интересът й към случая на Джонсън беше добър знак — чудесен знак — и Мъри се зарадва, още повече че беше решил да погледне случая.
	Не се притесняваше, че темата може да е малко чувствителна за жена, която имаше дълга история със самонараняването; никога не галеше Сара с перце, както правеха много от приятелите им.
	Веднъж пиеха кафе в къщата на един колега на Мъри, когато по „Радио 4“ започна дискусия за процента самоубийства сред младите хора. Алън беше изхвърчал към кухнята, за да изключи радиото. Това предизвика изумление върху лицата на Мъри и Сара.
	— Болна съм — каза нежно съпругата му, когато домакинът им се върна от затихналата кухня и отново зае мястото си, — но това не означава, че не можем да разговаряме за психични проблеми или самоубийства. — Алън беше погледнал Мъри за подкрепа, но Мъри демонстративно отказа да му отвърне. Нищо не можеше да разклати по-здраво въжето, по което ходеше Сара, от мисълта, че я съдят. Че я обсъждат.
	— Напротив — беше продължила тя, — още повече се интересувам от темата. Честно казано — съпругата му се беше ухилила ехидно на Алън, — ако някой може да се нарече експерт по самоубийствата, то това съм аз.
	Мъри беше стигнал до извода, че хората обичат рамки. Или си добре, или не си. Или си луд, или не си. Проблемът на Сара беше, че влизаше и излизаше от тези рамки и хората не знаеха как да реагират.
	— Носиш ли досиетата по случаите? — Сара се огледа за куфарчето му.
	— Самият аз все още не съм ги поглеждал.
	— Ще ги донесеш ли утре?
	— Разбира се. — Мъри погледна часовника си. — Време е да тръгвам. Надявам се да можеш да поспиш тази вечер.
	Сара го изпрати до вратата и го прегърна за довиждане. Мъри не спря да се усмихва, докато не излезе от полезрението й. Понякога беше по-лесно да остави съпругата си в „Хайфийлд“, когато имаше тежък ден. По-лесно беше да се прибере у дома, защото знаеше, че тя е на по-добро място. Знаеше, че е в безопасност и има кой да се грижи за нея. Когато Сара беше спокойна — дори щастлива — всяка крачка встрани беше крачка в погрешната посока. Как беше възможно „Хайфийлд“, с нейната клинична миризма и подобни на килии стаи, да е по-добро място за нея от уютната им вила? Как беше възможно Сара да се чувства в по-голяма безопасност в болницата, а не у дома?

	* * *

	По-късно, когато разчисти и изми тигана, който използва за приготвянето на омлета си, Мъри седна на масата и отвори папките на семейство Джонсън. Изчете разпечатката с телефонните обаждания, показанията на свидетелите и полицейските доклади. Разгледа снимките на веществените доказателства — изоставения портфейл на Том Джонсън и дамската чанта на съпругата му — и прочете текстовите съобщения, изпратени от всеки от тях, преди да умрат. Запозна се със заключението на следствието и на съдебния лекар, че става въпрос за самоубийство.
	Мъри подреди всичко на кухненската маса, заедно с плика за улики, в който се намираше анонимната картичка, изпратена на Ана Джонсън. Сложи я по средата, между досиетата на родителите й. След като прочете още веднъж докладите на съдебния лекар, Мъри ги избута в края на масата и отвори чисто нов бележник: той имаше както практично, така и символично значение. Ако майката на Ана е била убита, трябваше да подходи към това разследване все едно е съвсем ново, което означаваше, че трябва да започне от самото начало от самоубийството на Том Джонсън.
	Мъри беше станал детектив през 1989-а, когато документите все още се попълваха на ръка и един случай изискваше сериозна работа, а не просто кибер разследване. Пенсионира се през 2012-а и дотогава работата се беше променила до неузнаваемост. Заедно с чувството за загуба, когато си предаде значката, Мъри изпита и голямо облекчение. Беше започнало да му става все по-трудно да е в крак с новите технологии и все още продължаваше да предпочита да пише докладите си с гравираната писалка, която Сара му подари при назначението му в Службата за криминални разследвания.
	За секунда увереността му се изпари. За кого се мислеше? Защо смяташе, че ще открие нещо в тези досиета, което никой друг не беше успял? Вече беше на шестдесет. Пенсиониран и работещ като цивилен. През последните пет години проверяваше шофьорски книжки и приемаше доклади за изгубени вещи.
	Мъри въртеше писалката в ръката си. Прокара пръст по написаното върху нея. _Детектив Макензи._ Хвана края на ръкава си и излъска до блясък сребърния надпис. Така му се искаше Сара да е тук.
	_Помниш ли онзи обир на пощенския клон?_, представи си гласа й в главата си. _Нямаше никакви улики. Никакви доказателства. Никой нямаше никаква идея по случая. Никой, освен теб._
	Бяха на път да затворят случая, но Мъри нямаше намерение да се примири. Тръгна по улиците, ходеше от врата на врата и не остави нито един камък необърнат. Свърза се с мрежата си от информатори и не след дълго се появи едно име. Извършителят беше осъден на четиринадесет години.
	_Това беше преди много време_, прошепна друг глас в главата му. Мъри побърза да го изгони. Стисна писалката. Начинът на работа се беше променил, но не и престъпниците. Някога беше добър детектив. Един от най-добрите. Това също не се беше променило.


>>	Девет

	_Ана и Лора се ровят в живота, който оставихме зад себе си. Това не ми харесва. Иска ми се да се намеся, да ги накарам да спрат да отварят чекмеджета и да местят бележници, книги и кутии със снимки._
	_Смъртта носи нежелани последици за любимите ни хора. Нашите деца, съпрузи и приятели са онези, които трябва да свършат черната работа и да прочистят остатъците от неочакваната раздяла. Сторих го за родителите си в къщата им в Есекс, както и ти за своите тук в Ийстборн. Сега Ана го прави за мен. За двама ни._
	_Лора вдига керамична саксия, в която някога имаше сукулент — във вътрешността й има засъхнала пръст — и я хвърля. От двете страни на бюрото са се оформили две купчини. Чудя се кой е предизвикал това разчистване. Ана? Или Лора? Тя ли е накарала дъщеря ни да се зарови във вещите ни? Нима Лора я бута несъзнателно към опасността?_
	_Говорят си. Твърде далеч съм, за да разбера какво. Нямам добра видимост. В мен се надига раздразнение, защото няма да мога да повлияя на последващите събития, ако не разбера какво се случва сега._
	_Внучката ни лежи върху мек юрган под арка, от която висят животни в ярки цветове. Тя рита с крака и Ана й се усмихва. За миг дъхът ми спира, защото си представям как влизам през вратата като майка, която никога не си е тръгвала. Като майка, която не е пропуснала година от живота си и от раждането на един нов живот._
	_Няма никаква украса, светещи лампички по парапетите или гирлянди по вратите. Остават четири дни до Коледа. Чудя се дали не чакат да дойде Бъдни вечер — вероятно си създават нови традиции като семейство — или пък липсата на празнично настроение е целенасочена. Може би дъщеря ми не може да понесе да е заобиколена от фалшив блясък и безвкусни играчки._
	_Лора разглежда бележника ми. Ана я поглежда и прехапва долната си устна, сякаш за да потисне напиращия коментар. Знам какво си мисли._
	_Живеехме от година в Оук Вю, когато ни ограбиха. Не взеха много — нямаше много за вземане, — но бяха преровили цялата къща и бяха оставили истински хаос след себе си. Полицията го нарече хаотично претърсване. Минаха седмици, преди къщата да възвърне нормалния си вид, и месеци, преди да се успокоя. Нямаше нищо тайно в живота ни — не и тогава, — но въпреки това се гневях, че някой знае толкова много за мен, а аз не знам нищо за него._
	_Същото това чувство на гняв се завръща, докато наблюдавам как Лора разгръща страниците на бележника ми. Няма нищо важно, което да намери таи, но подобно нахлуване в личното пространство е непоносимо. Иска ми се да изкрещя: __„Спри. Спри да ровиш в петата ми и се разкарай от къщата ми!“__._
	_Само дето вече не е моята къща. Принадлежи на Ана. Тя се засмива на нещо, което казва Лора, и се усмихва тъжно, когато приятелката и посочва предмет, който не мога да видя. Смехът на Ана е краткотраен. Любезен. Усмивката й не е широка. Тя не иска да прави това._
	_Лора прилича на майка си. Двете с Алисия бяхме съученички. Аз бях единственият човек, на когото седмица преди шестнадесетия си рожден ден сподели, че е бременна. Тя беше слаба като вейка и още на осмата седмица започна да й личи. Дори широките горнища не успяха да заблудят майка й задълго._
	_Когато завърших училище две години по-късно, работата ми като личен асистент ми носеше доходи колкото да покрия апартамент с асансьор и общо перално помещение и да ми останат пари за чипс и вино през уикенда, а Алисия живееше от помощи в един небостъргач в Батърси._
	_Заведох ги на почивка. Прекарахме три нощи в една къща за гости в Дербишър, като спахме на двойно легло с Лора между нас._
	— _Трябва да си намерим обща квартира — предложи в последния ден Алисия. — Ще си прекарваме чудесно._
	_Как можех да й кажа, че не искам? Как можех да й обясня, че внимавам да не забременея и харесвам самостоятелния си живот, приятелите и работата? Не искам да живея в апартамент, миришещ на мухъл, и колкото и да ми харесваше да бъда с нея и Лора, не исках да живея с нечие чуждо бебе._
	— _Да, чудесно — съгласих се аз и смених темата._
	_Трябваше да й помагам повече._

	* * *

	_Ана коленичи на килима и отваря най-долното чекмедже на бюрото. Необходима е повече сила от очакваното и затова пада назад. Чекмеджето полита след нея. Лора я поглежда, за да провери дали е добре. Ана се смее на собствената си непохватност. Лора се връща при купчината с бележниците ми. Дъщеря ми вдига чекмеджето с намерение да го върне обратно на мястото му, но нещо я спира. Нещо, което е видяла._
	_Ана оставя чекмеджето на една страна и бърка под бюрото. Поглежда Лора, за да провери дали я гледа. Очите на дъщеря ми се ококорват. Става ми ясно все едно съм там какво е намерила. Държи в ръка плоско шише водка._
	_Отгатвам разочарованието върху лицето и._
	_Познавам това чувство._
	_Изважда ръка — празна е. Връща чекмеджето обратно на мястото му и оставя бутилката в скривалището й. Не казва нищо на Лора. Неприятното усещане изчезва благодарение на това малко съучастничество от страна на дъщеря ми, за което дори не подозира. Някои тайни не трябва да излизат извън семейството._
	_А други въобще не бива да бъдат споделяни._


>>	Десет

#	Ана

	Улавям Лора да си гледа часовника. Преравя купчина с документи, като отделя половината за шредера. Изпълва ме притеснение. Всичко, свързано с автокъщата, трябва да е в шоурума, но дали не е възможно, без да иска, да унищожи нещо важно? Аз съм директор на този бизнес, макар и пасивен. Не мога просто ей така да хвърлям документи, без да проверя какви са.
	Тежест на погледа ми кара Лора да вдигне очи.
	— Наред ли е всичко?
	— Трябва да си вървиш. Бездруго Марк ще се прибере скоро.
	— Обещах да остана, докато си дойде. — Приятелката ми поставя още няколко документа върху купчинката за унищожаване.
	— Кажи, че аз съм виновна. — Изправям се на крака и подавам ръка на Лора, за да й помогна да стане.
	— Не сме приключили е разчистването.
	— Свършихме много работа. На финала сме. — Това е огромно преувеличение. Купчините с „неща за запазване“ и „неща за изхвърляне“ на Лора са се смесили. Не знам защо сме решили да запазим огромната топка от ластици — защото съм сантиментална, защото са полезни, или защото са се търкулнали от едната купчина в другата.
	— Тук е пълна каша!
	— Този проблем може лесно да се реши. — Вземам Ела, избутвам Лора от кабинета и затварям вратата след себе си. — Та-да!
	— Ана! Мисля, че се разбрахме, че не това е начинът.
	_Ти се разбра със себе си_, мисля си аз, но бързо осъзнавам, че съм несправедлива. Моя беше идеята да разчистим кабинета на родителите ми. Аз помолих Лора да ми помогне.
	— Не се отказвам, защото съм разстроена. Отказвам се, защото повече не ми се подрежда. Това са две коренно различни неща.
	Лора присвила очи насреща ми. Грубият ми тон не е особено убедителен.
	— Какво смяташ да правиш с картичката?
	— Вероятно си права и наистина става въпрос за някой извратен шегаджия, който иска да си го изкара на нас.
	— Така е. — Все още не е сигурна дали да си тръгне и да ме остави сама.
	— Добре съм, нищо ми няма. Утре ще ти се обадя. — Намирам палтото й и търпеливо я изчаквам да открие ключовете си.
	— Сигурна ли си…
	— Да. — Прегръщаме се и Лора тръгва към колата си. Стоя на прага на вратата с ръка на нашийника на Рита, защото не ми се иска да подгони въображаемите си катерици.
	Колата на приятелката ми се изкашля, след което изгасва. Тя се намръщва. Опитва отново и този път успява. Натиска здраво педала на газта, за да не я изгаси, и тръгва на задна скорост по алеята. Маха ми през отворения прозорец.
	Звукът от колата й заглъхва. Връщам се в кабинета. Преглеждам купчините с документи, картички за рождени дни, химикалките, кламерите и лепящите листчета. Тук няма отговори, само спомени.
	Спомени, които искам да запазя.
	Махам капака на една кутия със снимки и започвам да ги преглеждам. Най-отгоре има шест-седем на мама и майката на Лора, Алисия. На една от тях са в слънчевата градина на някаква къща за госта, а на друга са в някакъв ресторант — пият чай и похапват сладкиши. Следва трета снимка, която като че ли е направена под ъгъл сякаш фотоапаратът се е килнал на една страна. Мама и Алисия лежат по корем на някакво легло, а Лора е между тях. Вероятно е на две години, което означава, че майките ни не са на повече от осемнадесет. Самите те са още деца.
	Има още десетки снимки в кутията, но всички — поне доколкото виждам — са на татко, шоурума и на мен като бебе.
	Разполагам с много снимки на баща ми и с почти никакви на мама. Тя обичаше да стои зад фотоапарата, а не пред него — като много други жени, които някога са имали семейство. Бързала е да документира живота на детето си, преди да порасне прекалено бързо, и въобще не се е сетила да запечата и своя на лента. Не е мислила, че един ден същото това дете ще иска да разглежда снимки от едни времена, които са твърде стари, за да помни.
	За краткото време между изчезването на мама и установяването на самоубийството й дадох на полицаите единствената й хубава снимка, с която разполагах. Тя стоеше в сребърна рамка на полицата над камината в дневната. Полицията веднага я разпространи и когато новината за смъртта й беше оповестена, вестниците използваха същата снимка към статиите си. Накрая ми я върнаха, но всеки път, когато я погледнех, виждах заглавията. В един момент се наложи да я махна.
	Освен снимката от сватбата им, където майка ми едва се вижда под широкополата шапка — писък на модата по онова време, — нямам други нейни снимки на показ. Отделям тези, на които са двете с Алисия на една страна, за да мога да поставя в рамка няколко.
	Отварям бележника с ангажиментите на майка ми през 2016-а. Той представлява голяма книга във формат А4, в която всеки ден заема две страници: ангажиментите са вписани вляво, а вдясно с оставено място за бележки. Не е нищо особено — обикновен подарък от производител на коли, — но когато прокарвам пръсти върху позлатеното релефно лого, усещам тежестта на всяка страница, която отварям. Бележникът е изпълнен с почерка на майка ми. Думите са нечетливи, докато не запримигвам, за да ги спра да плуват пред очите ми. Страниците за всеки от дните са пълни. Срещи с доставчици. Поправки на ксерокса, кафе машината, диспенсъра за вода. В дясната страна на бележника беше отбелязвала свършените за деня задачи. _Ако искаш една работа да се свърши, накарай да ти я свърши някой зает човек_, не беше ли такава поговорката? Мама беше твърде заета през цялото време, но никога не я чух да се оплаква, че е много натоварена. Когато собствената й майка — своенравна жена, чиято обич беше в по-ниски количества от захарта по време на война — беше приета в болница, мама шофираше всеки ден от Ийстборн до Есекс, за да я посещава, и се връщаше едва след като баба заспеше. Много по-късно научихме за бучката, която майка ми беше намерила в гърдата си, и за времето, което беше прекарала в чакане, докато разбере, че всичко е наред.
	— Не исках да ви тревожа — беше всичко, което каза.

	* * *

	Смесицата от служебни и домашни задължения в бележника ме изумява. _Билети за Адел за рождения ден на А?_ е смачкано до напомняща бележка да се обади на Кейти Клемънтс за тест драйв и до номера на местната радиостанция. Разтърквам очи с длани. Ще ми се да бях прегледала нещата на майка ми и баща ми по-рано, ще ми се да знаех какво е обмисляла за рождения ми ден.
	Не мога да се спра. Отгръщам на 21 декември и поглеждам страницата от деня, в който умря. Има два ангажимента и списък с несвършени задачи. В задната част на бележника са прибрани няколко визитки, брошури и написани на ръка бележки. Бележникът е като профил на живота на мама просветляващ като автобиография и личен като дневник. Прибирам снимките вътре и го прегръщам за момент, след което започвам да подреждам всяко нещо на мястото му.
	Връщам кошчето върху бюрото, до преспапието, което направих от глина и оцветих, когато бях в основното училище. Едно време беше върху скрина в кухнята и затискаше цяла плеяда от училищни писма.
	Прокарвам пръст през залепената пукнатина, където се беше счупило надве и изведнъж в главата ми изниква споменът от звука, който издаде, когато се удари в стената.
	Последваха извинения.
	Сълзи. Моите. На мама.
	— Като чисто ново е — каза татко, след като лепилото изсъхна. Но не беше. Както не беше и мястото в стената, което запълни и пребоядиса в нюанс, който не отговаряше напълно на старата боя. Не му говорих дни наред.
	Изваждам най-долното чекмедже на бюрото и вземам бутилката водка. Празна е. Повечето са. Навсякъде са. В задната част на гардероба, в казанчето в банята, увити в кърпа в дълбините на килера. Намирам ги, изливам съдържанието им и изхвърлям бутилките в кофата за боклук.
	Ако е имало алкохол в къщата, преди да отида в университета, то той е бил добре скрит. Или просто не съм го забелязвала. След това се върнах в един дом, който се беше променил в отсъствието ми. Нима родителите ми пиеха много повече, отколкото смятах, и едва сега ми се отваряха очите за заблудите от детството ми? След като намерих първата бутилка, последваха още стотици — като да научиш нова дума и да започнеш да я виждаш навсякъде.
	По гърба ми полазват тръпки. _Някой върви върху гроба ти_, казваше мама. Навън е тъмно. Забелязвам някакво раздвижване в градината. Сърцето ми тупти силно, но когато се вглеждам по-внимателно, осъзнавам, че това е собственото ми бледо отражение, което се взира в мен, изкривено от старото стъкло.
	Стряска ме някакъв шум навън. _Вземи се в ръце, Ана._
	Заради тази стая е. Изпълнена е със спомени и не всичките са хубави. Изнервя ме. Представям си разни неща. Призрачна фигура на прозореца, стъпки навън.
	Почакай: наистина _чувам_ стъпки навън…
	Те са бавни и внимателни, сякаш някой се опитва да остане незабелязан. Чувам тихото хрущене на чакъла.
	Навън има някой.
	Горе не свети нищо, както и тук долу, освен лампата на бюрото в кабинета. Отвън къщата е почти изцяло тъмна.
	Възможно ли е да е крадец? Тази улица е пълна със скъпи предмети, антики и картини, закупени както като инвестиция, така и за да бъдат изложени на показ. С потръгването на бизнеса родителите ми харчеха парите си за красиви неща, много от които могат да бъдат видени през прозорците долу. Вероятно някой е наминал по-рано, докато двете с Ела сме били в полицейския участък, и е решил да се върне под прикритието на мрака. Или пък е възможно — в гърлото ми се стяга възел — да са ни наблюдавали известно време. През целия ден имам чувството, че някой ме наблюдава и сега се питам дали инстинктите ми не са били прави.
	Като дете знаех кода на алармата на къщата много преди да запомня телефонния ни номер, но откакто Марк се нанесе, нещата се промениха и спрях да я пускам. Той не беше свикнал да живее в къща с аларма. Всеки път, когато се прибереше у дома и се опиташе да я изключи, започваше да ругае, защото не можеше да се оправи с клавиатурата.
	— Рита е достатъчна охрана, нали? — питаше Марк, след като беше разговарял с охранителната компания и им беше обяснил, че това е _поредната_ фалшива тревога. Самата аз започнах все по-рядко да я пускам, а сега, след като двете с Ела сме си по цял ден у дома, въобще не я използваме.
	Обмислям да я пусна, но съм наясно, че няма да успея да го сторя в мрака, а и при мисълта, че ще съм до предната врата, докато някакъв крадец се опитва да влезе, кара кожата ми да настръхва.
	Трябва да заведа Ела горе. Мога да избутам скрина в стаята й до вратата. Да вземат каквото си искат отдолу — няма значение. Оглеждам дневната с трезво око, за да преценя каква е евентуалната им цел. Предполагам, че една от тях е телевизорът, както и другите очевидни неща като сребърната купа, принадлежала на прабаба ми, в която съм сложила африкански виолетки. На полицата над камината има две порцеланови птички, които подарих на родителите си за една от годишнините им. Не са ценни, но приличат на такива. Да ги взема ли с мен? Ако да, какво друго трябва да прибера? Имам толкова много спомени от тази къща и толкова много неща, за които да тъгувам. Не мога да взема всичко.
	Трудно ми е да действам под съпровода на стъпките. Тихото хрущене върху чакъла става все по-силно, сякаш натрапникът е отишъл първо от едната страна на къщата, а сега отива до другата. Вземам мобилния си телефон, оставен до бебефона. Да се обадя ли в полицията? На някой съсед?
	Преравям номерата в апарата, докато не намирам този на Робърт Дрейк. Поколебавам се. Не искам да му се обаждам, но знам, че е логично да го направя. Той е хирург и ще реагира правилно в спешни ситуации. Ако си е у дома, може направо да излезе и да огледа или просто да включи външното си осветление и да изплаши онзи, който…
	Телефонът му е изключен.
	Хрущенето върху чакъла става по-силно, както и кънтенето в ушите ми. Чувам някакво влачене. Вероятно стълба?
	Отстрани на къщата, между посипаната с чакъл алея и задната градина има малка ивица земя с навес и отделение за дърва. Чувам затръшване, което може да е причинено от вратата на навеса. Сърцето ми забива още по-бързо. Сещам се за анонимната картичка и колко бързо я отнесох в полицията. Сгреших ли, като го направих? Нима картичката е била предупреждение — че случилото се с мама може да се случи и с мен?
	Може би отвън няма крадци.
	Може би убиецът на майка ми просто иска да ме погуби.


>>	Единадесет

#	Мъри

	Том Джонсън липсвал от петнайсет часа, когато съпругата му, Каролин Джонсън — на четиридесет и осем годишна възраст, с десет години по-млада от Том — се обадила в полицията. Тя не била виждала съпруга си след така нареченото от нея „глупаво скарване“, състояло се, след като си тръгнали от работа предишния ден.
	— Каза, че отива в кръчмата — гласят показанията й. — Но когато не се прибра у дома, си помислих, че е отишъл да спи при брат си.
	Дъщеря им Ана, която живеела с тях по това време, била на конференция в Лондон с благотворителната организация за деца, за която работи, откакто завършва университета.
	Том Джонсън не се появил на работа на следващия ден.
	Мъри намери показанията на Били Джонсън, брат и бизнес партньор на Том, който не бил особено обезпокоен от отсъствието му.
	— Предположих, че е махмурлия. Двамата сме партньори. Какво можех да направя? Да му отправя последно предупреждение? Повече от очевидно беше, че Били Джонсън се държеше отбранително в показанията си. Това беше естествената реакция на много хора — да изпитват вина, че не са били достатъчно загрижени за даден човек, когато е било необходимо.
	Полицията не обърнала особено внимание на сигнала за изчезнал човек и го определила с нисък приоритет. Мъри погледна името на полицая в доклада, но не го разпозна. Нищо от информацията на този етап не предполагало, че Том Джонсън е уязвим, но това едва ли беше възпряло въпросите, които бяха последвали, след като самоубийството било установено; едва ли беше възпряло и съмненията на този полицай дали е взел правилното решение. Дали ако беше дал на случая на Том висок приоритет, нещо щеше да се промени? Нямаше как да разбере. Нищо около изчезването на Том Джонсън не представлявало повод за притеснение? Все пак той бил успешен бизнесмен, известен в целия град. Семеен мъж, за когото никой не си спомняше някога да е страдал от депресия.
	Първото текстово съобщение пристигнало в 9:30 часа.
C>
	СЪЖАЛЯВАМ.
C$
	По ирония на съдбата Каролин Джонсън изпитала облекчение.
	— Смятах, че се извинява за това, че се скарахме — твърдеше в показанията си тя. — Той ми се разкрещя и каза някои неща, които ме разстроиха. Имаше избухлив нрав, но винаги се извиняваше. Когато получих съобщението, се зарадвах, че поне е добре.
	_Имаше избухлив нрав._
	Мъри подчерта думите. Колко избухлив е бил нравът на Том Джонсън? Дали не се беше скарал с някого в кръчмата през онази вечер? Дали не се беше сбил? Проверките в обичайните му свърталища бяха ударили на камък. Където и да беше отишъл да дави мъката си вечерта преди смъртта си, определено не беше в някое от местните заведения.
	Молбата на дежурния полицай за проследяване на телефона на Том била отказана, тъй като по това време нямало доказателства, че животът му е в опасност. Мъри потръпна при мисълта как се е почувствал старшият офицер, _взел_ това решение. Решение, което бързо се променило, когато Каролин получила второто съобщение от съпруга си.
	— Мисля, че има намерение да се самоубие…
	Мъри изслуша записа от обаждането на Каролин Джонсън на 999. Затвори очи и усети притеснението й сякаш беше негово. Тя прочете съобщението, получено от съпруга й. Мъри отбеляза спокойната реакция от страна на операторката, когато попита какъв е номерът на съпруга и помоли Каролин да запази съобщението.
C>
	НЕ МОГА ПОВЕЧЕ. СВЕТЪТ ЩЕ Е ЕДНО ПО-ДОБРО МЯСТО БЕЗ МЕН.
C$
	Какво не можеше повече?
	Това беше изказване, характерно за всеки човек в ядосано състояние. Възможно беше да не означава нищо или да означава всичко.
	_Не мога повече._
	Да бъде със съпругата си? Дали не ставаше въпрос за афера? Лъжеше ли за нещо семейството си?
	Какво беше сторил Том Джонсън, че да направи подобно излияние?
	Нямаше повече съобщения. Полицията успяла да засече мобилния му в близост до Бийчи Хед. Камерите на системата за автоматично разпознаване на регистрационните номера установили, че взетата от работата му кола се е насочила в същата посока и веднага били изпратени полицаи. Макар Мъри да знаеше как се бяха развили събитията, сърцето му заби много по-силно, докато четеше страниците на доклада, и се зачуди как ли се бяха чувствали колегите му, докато бяха карали като луди, за да спасят човешки живот.
	Жена на име Даян Брент-Тейлър се обадила, за да съобщи, че видяла непознат мъж да слага камъни в раницата си. Това й се сторило доста странно за човек с костюм, затова се загледала в него и го видяла как върви към ръба на скалата. Ужасена, наблюдавала как извадил портфейла и телефона от джоба си, преди да направи крачка напред и да изчезне. Мъри разчете преписа на обаждането.
	— Приливът дойде. Няма никой там. Не мога да го видя.
	Служители на бреговата охрана влезли във водата след няколко минути, но вече било твърде късно. Нямало и следа от Том Джонсън.
	Мъри си пое дълбоко въздух, за да се успокои. Зачуди се как Ралф Меткалф, съдебният лекар, издържа всеки ден да слуша подобни истории. Интересно му беше дали вече беше свикнал, или се прибираше в дома си и притъпяваше сетивата си с бутилка силен алкохол.
	Полицията претърсила района, в който госпожа Брент-Тейлър забелязала Том. Намерили портфейла и мобилния му телефон, на чийто екран все още стояли пропитите със страх съобщения от съпругата му.
C>
	КЪДЕ СИ?
C$
C>
	НЕ ГО ПРАВИ.
C$
C>
	ИМАМЕ НУЖДА ОТ ТЕБ…
C$
	Полицията съобщила новината на Каролин Джонсън в кухнята на дома й, където била заобиколена от семейството си. На ксерокопие на страницата от бележника на полицай Уудуорд бяха изброени имената, професиите и контактите на приятелите и членовете на семейството, които се събрали, за да подкрепят Каролин.
	_Уилям (Били) Джонсън. Директор на „Колите на Джонсън“. Девер._
	_Робърт Дрейк. Хирург, болници „Роял Съсекс“. Съсед._
	_Лора Барнс. Рецепционистка в „Твърди нокти“. Кръщелница._
	Информацията за Ана Джонсън — _Регионален координатор на „Да спасим децата“. Дъщеря_ — беше написана на друга страница. Това предполагаше, че е пристигнала след полицай Уудуорд.
	В дните след смъртта на Том Джонсън били проведени няколко разпита, водени от офицери на Службата за криминални разследвания, които подготвили доклад за съдебния лекар. Свалили съдържанието на смартфона на Том, включително търсенията в интернет в ранните часове на 18 май: _Бийчи Хед, място на самоубийства_ и _приливи и отливи Бийчи Хед_. Мъри си отбеляза, че приливът е бил в 10:04 часа, а Даян Брент-Тейлър се беше обадила само минута по-късно. Водата по това време била около шест метра дълбока. Достатъчно, за да погълне човек, натоварен с камъни. Подводното течение го беше повлякло навътре. Ако тялото му беше открито сега, деветнадесет месеца по-късно, какво ли щеше да е останало от него? Дали щеше да има някаква следа, която да подскаже имало ли е друг човек с Том Джонсън на скалата през онази сутрин?
	Свидетелката, Даян Брент-Тейлър, не беше видяла никого с него. Тя беше отказала да даде показания или да бъде разпитана. След няколко телефонни разговора, по времето на които Даян била доста уклончива, най-накрая, под заплахата, че ще бъде обвинена във възпрепятстване на разследването, тя споделила, че била на Бийчи Хед с женен мъж, с когото имала афера. Прелюбодейците настоявали мястото на срещите им да бъде запазено в тайна, а полицаите от своя страна искали от тях да дадат показания, но нищо не можело да склони Даян да си остави името върху хартия.
	Мъри разполагаше с цялата хронология. Разследването около смъртта на Том Джонсън приключило за седмица, случаят бил затворен, а офицерите от Службата за криминални разследвания били назначени да работят по нови. Така или иначе щяха да минат няколко месеца, преди да се получи разрешение за водене на разследване без тяло, но нямало нужда от това, тъй като всички смятали, че работата е свършена. Самоубийство. Трагедия. И нищо повече. Точка.
	Само че дали наистина е било така?
	Имаше няколко диска в кутията с улики със записи от уличните камери, които проследяваха движението на Том Джонсън. Очевидно не бяха прегледани. Мъри предполагаше, че случаят е бил приключен, преди полицаите да имат възможност да изгледат часовете видеоматериал. Дали в дисковете не се съдържаше доказателство за престъпление, което е било толкова добре скрито, че никога не е било разпознато като такова?
	Полицаите бяха претърсили повърхностно чисто новото ауди, което Том беше взел от „Колите на Джонсън“ в деня, в който беше изчезнал, но след като всичко друго сочело към самоубийство, а не убийство, не бил отпуснат бюджет за криминалисти. Също като записите от камерите обаче всички улики били чинно събрани. Мъри се зачуди дали наистина е имало смисъл да се изследват косми и ДНК материал от колата.
	Какво щяха да докажат? Нямало е заподозрян, с когото да бъдат сравнени резултатите, а аудито било използвано като тест автомобил в автокъщата — кой знае колко души се бяха качвали в него.
	Най-важният въпрос, който тревожеше Мъри, беше как може да получи писмено разрешение за подобно нещо, след като въобще не трябваше да се занимава с този случай? Дотук не беше открил дори намек, че преценката на съдебния лекар за самоубийство е била погрешна.
	Вероятно досието на Каролин Джонсън щеше да е по-интересно.
	Полицейската реакция на обаждането на 999 на Ана Джонсън била бърза и навременна. Семенният адрес вече бил отбелязан като рисков и този път нямало съмнение, че изчезването на Каролин Джонсън не предвещава нищо добро.
	— Смъртта на баща ми я сломи — гласяха показанията на Ана Джонсън. Започнах да работя от вкъщи, за да мога да я държа под око — много се тревожех за нея. Не ядеше, стряскаше се, когато телефонът звъннеше, а в някои дни дори не напускаше леглото.
	Дотук всичко беше нормално, помисли си Мъри. Мъката се отразяваше по различен начин на всеки, а подобна тежка загуба, причинена от самоубийство, представляваше дори по-голям товар. Вината — макар и неуместна — тежеше на душата.
	На 21 декември Каролин Джонсън казала на дъщеря си, че има нужда от малко въздух.
	— Цял ден беше разсеяна — продължаваше Ана. — Постоянно я хващах, че ме гледа и на два пъти ми каза, че ме обича. Държеше се странно, но го отдадох на факта, че двете бяхме изнервени, че ще прекараме първата си Коледа без татко.
	По обяд Каролин излязла за мляко.
	— Взе колата. Трябваше да се сетя, че нещо не е наред — винаги купуваме мляко от магазина в края на улицата. По-бързо е и се стига пеша. Веднага след като видях, че колата я няма, разбрах, че ще се случи нещо ужасно.
	Полицията получила обаждането около 15:00 часа. Дежурният полицай, който бил наясно със семейната история, както и със славата на Бийчи Хед и безбройните подобни случаи, нямал намерение да се бави и веднага се обадил на капелана. Години наред той и енориашите му помагали в кризисни ситуации, сформирането на патрули и групи за претърсване с цел намаляването на смъртните случаи на Бийчи Хед. Единият от капеланите потвърдил, че наистина видял отговаряща на описанието жена, но вече всичко било наред — убедил я да не скача.
	Мъри остави показанията на Ана Джонсън и намери обаждането в разпечатката и констатацията на дежурния полицай Грей, номер 956:
C>
	Капеланът заявява, че е провел дълъг разговор с жена на около петдесет години. Субектът бил в разклатено психично състояние и носел раница с камъни. Субектът заявил, че името й е Каролин и че наскоро съпругът й се самоубил.
C$
	Капеланът успял да убеди Каролин да не скача.
	— Накарах я да изхвърли камъните от раницата си — гласят показанията на мъжа. — Върнахме се на паркинга. Казах й, че Бог винаги е готов да слуша. Да прощава. Че няма нещо толкова лошо, та Бог да не може да ни помогне.
	Мъри се възхищаваше на хора, чиято дълбока вяра можеше да им осигури подобно спокойствие. Щеше му се да изпитва такава, когато влезеше в църква, но за съжаление, имаше толкова много ужасни неща по света, че нямаше как да се съгласи, че всичко е част от божия план.
	Дали вярата на капелана се беше разклатила от случилото се след това? Дали се беше помолил на бог да му помогне да се справи с угризенията си?
	Снимката на Каролин била разпространена и още патрулни коли били изпратени на Бийчи Хед. Бреговата охрана работела заедно с полицията и с хората на капелана, както се случвало често. Доброволци и служители на реда били рамо до рамо. Всички имали различни качества и различна подготовка, но целта им била една. Да намерят Каролин Джонсън жива.
	Телефонът на Каролин бил засечен близо до Бийчи Хед и малко след 17:00 часа дамската й чанта и мобилният й телефон били намерени от човек, излязъл да разходи кучето си край ръба на скалата. Приливът бил най-голям в 16:33 часа в този ден.
	Едно спряно на паркинга на Бийчи Хед БМВ, чиито ключове висели на таблото, бързо било проследено до „Колите на Джонсън“. Били Джонсън потвърдил, че описанието отговаря на колата на снаха му Каролин Джонсън, вдовица, директор на автокъщата.
	С изключение на съобщенията, каквито Каролин не изпратила, самоубийството й било точно копие на това на съпруга й отпреди седем месеца. Как ли се беше почувствала Ана, когато бе отворила вратата и на прага отново беше намерила полицай с фуражка в ръце? Дали беше седнала сломена в кухнята, заедно със същите приятели и членове на семейството? Още едно разследване, още едно погребение, още едно следствие.
	Мъри остави досието и изпусна дълга въздишка. Колко пъти Сара се беше опитвала да отнеме живота си?
	Твърде много, за да бъдат преброени.
	Първият опит беше няколко седмици след като започнаха връзка. Мъри отиде да играе скуош с колега, вместо да излезе с нея. Когато се прибра у дома, на телефонния секретар го чакаха седем съобщения — всяко следващо беше по-отчаяно от предишното.
	Този път Мъри се паникьоса. Както и следващия. Понякога минаваха месеци между опитите за самоубийство на Сара, но понякога се опитваше да отнеме живота си по няколко пъти на ден. Точно тези моменти доведоха до поредния й престой в „Хайфийлд“.
	Постепенно Мъри разбра, че трябва да бъде спокоен със съпругата си. Да бъде до нея. Не трябваше да я съди, нито да се паникьосва. Трябваше да я прегърне, когато се прибереше у дома, и ако нямаше нужда да я отведе в болницата — често нямаше такава, — измиваше добре ръцете й, нежно я превързваше и я уверяваше, че няма да ходи никъде. Едва когато Сара си легнеше и бръчките на челото й се отпуснеха в съня, той се хващаше за главата и заплакваше.
	Мъри разтри лицето си. _Съсредоточи се._ Този случай трябваше да му помогне да не мисли за Сара, а не да се връща обратно към спомените, които искаше да зарови завинаги.
	Погледна бележника си. Не намираше нищо странно. Защо тогава някой оспорваше смъртта на Каролин? За да създаде неприятности? Да разтревожи Ана?
C>
	Самоубийство? Помисли пак.
C$
	Нещо се беше случило през този ден, нещо, което не беше в полицейските доклади. Нещо, което разследващите офицери не бяха видели. Случваше се. Не беше често, но се случваше. Немарливи или твърде заети детективи, които смятаха други свои случаи за по-важни и слагаха точка на подобни, макар да имаше още въпроси, които да се зададат, и още отговори, които да бъдат потърсени.
	Мъри взе последните листове: те не бяха подредени в някаква последователност — снимка на Каролин Джонсън, разпечатка на списъка с контакти от телефона й и копие от застраховката „Живот“ на Том Джонсън.
	Мъри погледна последния документ и… Погледна го отново.
	Том Джонсън струваше значителна сума пари.
	Мъри не беше виждал къщата на Ана, но познаваше улицата — тихо, добре поддържано място със собствен парк и имотите не бяха никак евтини. Предполагаше, че къщата е била притежание на Том и Каролин Джонсън, а сега беше наследена от дъщеря им, както и парите от голямата застраховка на баща й. Освен това Ана беше получила място в семейния бизнес.
	Откъдето и да го погледнеше човек, Ана Джонсън беше изключително богата жена.


>>	Дванадесет

#	Ана

	Непохватно се опитвам да изведа _последните обаждания_ на телефона си и натискам върху номера на Марк, докато вървя на пръсти към стълбището с Ела в ръце. Моля се да не издаде никакъв звук.
	Случват се три неща.
	Хрущенето по чакъла се превръща в тежки стъпки по стъпалата.
	Тихото звънене на телефона на Марк в ухото ми се превръща в по-звучна версия, която идва отвън.
	Предната врата се отваря.
	Марк влиза в къщата със звънящия си телефон в ръка и ме намира в коридора с ококорени очи и разтреперана от адреналина, който бушува в тялото ми.
	— Звънели сте, милейди? — Ухилва ми се и прекратява разговора.
	Бавно свалям мобилния от ухото си, но сърцето ми отказва да приеме, че опасността е преминала. Засмивам се неловко. От облекчение ми се завива свят, както от страха преди малко.
	— Чух стъпки отвън. Помислих си, че някой се опитва да влезе. — Така е. Аз бях. — Марк идва да ме целуне и смачква Ела между нас. Целува дъщеря ни по челото и я взема от ръцете ми.
	— Прокрадваше се. Защо не влезе направо? — Раздразнението ми е несправедливо, но то е страничен ефект от паниката, която бавно се разлива в кръвоносната ми система.
	Марк килва глава на една страна и ме оглежда с по-голямо търпение, отколкото държанието ми заслужава.
	— Изкарвах контейнерите за боклук навън. Утре ги събират. — Обръща се към Ела и запява: — Нали така? Да, така е!
	Затварям за момент очи. Това е причината за шума от влачене, който ми се стори, че е от стълба. Затварянето на капаците на контейнерите. Тези звуци ми бяха до болка познати и трябваше веднага да ги разпозная. Марк отива в дневната, включва осветлението и оставя Ела във фотьойла барбарон.
	— Къде е Лора?
	— Изпратих я да си ходи.
	— Тя каза, че ще остане! Щях да се върна по-рано, ако знаех…
	— Нямам нужда от бавачка. Добре съм.
	— Наистина ли? — Хваща ме за ръцете и ги разтваря. Отдръпвам се от тази инспекция.
	— Да. Не. Не точно.
	— Къде е тази картичка?
	— В полицията. — Показвам му същите снимки, които видя и Лора. Той уголемява изображението. Прочита на глас:
	— _Самоубийство? Помисли пак._
	— Виждаш ли? Майка ми е била убита.
	— Не това пише тук.
	— Но такъв е намекът, нали?
	Марк ме поглежда замислен.
	— Възможно е да е било злополука.
	— Злополука? — Изумлението ми е повече от очевидно. — Защо не пише това тогава? Защо са изпратили подобно злокобно съобщение? И то в такава картичка?
	Марк сяда и изпуска дълга въздишка. Смятам — надявам се, — че причината не съм аз, а прекараният в задушна класна стая ден.
	— Вероятно някой се опитва да намери виновен. Неглижиране, а не предумишлено самоубийство. Кой е отговорен за обезопасяването на скалите?
	Не казвам нищо и когато Марк продължава, гласът му е по-нежен:
	— Разбираш какво имам предвид, темата е доста мъглява.
	— Предполагам, че си прав. Само дето мама е оставила дамската си чанта и телефона на ръба на скалата, което няма как да стане, ако паднеш случайно…
	— Освен ако не ги е оставила там, за да не ги изпусне. Гледала е над ръба на скалата или се е опитвала да спаси птичка и краят се е срутил…
	Сядам тежко до Марк.
	— Наистина ли смяташ, че е било злополука?
	Той се извърта на една страна, за да застане с лице към мен. Гласът му е нежен, а очите му не се отделят от моите.
	— Не, скъпа. Смятам, че майка ти е била изключително нещастна след смъртта на баща ти. Била е много по-зле, отколкото някой е предполагал. И — млъква за миг, за да се увери, че го слушам внимателно, — мисля, че сама е отнела живота си.
	Марк не ми казва нищо ново. Въпреки това сърцето ми слиза в стомаха и осъзнавам колко много съм искала предположението му за злополуката да е било вярно. Бях готова да се хвана за сламка, която дори не съществува.
	— Искам да кажа, че всичко е въпрос на интерпретация. Включително тази картичка. Марк оставя телефона ми обърнат на масичката за кафе. — Подателят просто е искал да си поиграе с психиката ти. Това са извратени хора. Искат да предизвикат някаква реакция. Не им се давай.
	— Човекът в полицейския участък прибра картичката в плик за улики. Каза, че ще я проверят за отпечатъци. — _Вземат_ я на сериозно, иска ми се да добавя.
	— Разговаря ли с детектив?
	— Не, само с мъжа на рецепцията. Бил е детектив през по-голямата част от службата си и когато се е пенсионирал, е заработил като цивилен.
	— На това се казва отдаденост.
	— Така е. Представи си, че обичаш работата си толкова много, че не ти се иска да напускаш дори след като се пенсионираш.
	— Или си толкова свикнал с нея, че не можеш да си представиш да правиш нещо друго? — Марк се прозява и със забавяне поставя ръка върху устата си. Погледнати отпред, зъбите му са перленобели, но от този ъгъл виждам пломбите на горните му кътници.
	— О, не бях се замисляла над това. — В главата ми изниква образът на Мъри Макензи с неговото внимателно отношение и проницателни коментари и независимо каква е причината за оставането му в редиците на полицията, много се радвам, че все още работи в нея. — Както и да е, човекът се държа много учтиво.
	— Добре. Междувременно най-умното нещо, което можеш да направиш, е да си избиеш всичко това от главата. — Марк се свива в ъгъла на дивана, а краката му са изпънати напред. Вдига ръка, за да ме повика при себе си. Заемам обичайната за нас поза — шмугвам се под лявата му ръка, а брадичката му се притиска нежно в главата ми. Мирише на студен въздух и още нещо, което не мога да разпозная…
	— Да не си пушил? — Просто съм любопитна, но дори аз усещам осъдителния тон, който се крие в думите ми.
	— Дръпнах си няколко пъти, след като приключихме. Съжалявам, воня ли?
	— Не, аз… просто не знаех, че пушиш. — Глупаво звучи да не знаеш, че партньорът ти пуши… Но никога не съм го виждала с цигара. Дори не съм го чувала да споменава нещо подобно.
	— Отказах ги преди години. С хипнотерапия. В интерес на истината точно това ме подтикна към терапевтичната работа. Не съм ли ти разказвал цялата история? Както и да е, на няколко месеца паля по една цигара, дърпам си няколко пъти и я гася. Това ми напомня, че аз контролирам нещата. — Марк се ухилва. — Има логика в думите ми, не се съмнявай. Не искам да се тревожиш, никога не бих пушил край Ела.
	Отново се отпускам върху него. Според мен е вълнуващо все още да откриваме разни неща един за друг — по какво си приличаме, по какво се различаваме, — но точно сега нямам нужда от мистерии в живота си. Ще ми се двамата с Марк да знаехме всичко един за друг. Да бяхме заедно още от деца. Да се познавахме преди смъртта на мама и татко. Тогава бях различна жена. Любопитна. Весела. Забавна. Марк не познава тази Ана. Той познава само опечалената Ана, бременната Ана, майката Ана. Понякога, когато Лора и Били са наоколо, се изгубвам във времето преди мама и татко да се самоубият, и отново се чувствам като старото си аз. За съжаление, тези моменти не са особено чести.
	Сменям темата.
	— Как мина курсът?
	— Имаше доста ролеви игри. — Усещам разочарованието в гласа му. Марк ненавижда подобни неща.
	— Забави се повече от очакваното.
	— Отбих се до апартамента. Не ми харесва да стои празен.
	Когато двамата с Марк се запознахме, той живееше в Пътни. Посрещаше клиентите си в стая в апартамент на седмия етаж и прекарваше по един ден всяка седмица в Брайтън, за да разширява бизнеса си и да привлича нови клиенти — част от това начинание беше разнасянето на брошури в Ийстборн в момента, в който най-много имах нужда от подобна помощ.

	* * *

	Казах на Лора за теста за бременност, преди да оповестя резултата на Марк.
	— Какво ще правя?
	— Предполагам, че ще имаш бебе. — Приятелката ми се ухили насреща ми. — Не стават ли така нещата?
	Седяхме в едно кафене в Брайтън, точно срещу козметичния салон, в който преди време работеше Лора. Тя си беше намерила нова работа — да приема обаждания от клиентите на една компания за онлайн пазаруване, но забелязах как гледа към смеещите се жени в салона и се зачудих дали не й липсваше.
	— Не мога да родя това бебе. — Не ми се струваше истинско. Не се чувствах бременна. Ако не бяха няколкото теста, които си направих, и липсата на цикъл, можех да се закълна, че всичко е просто кошмар.
	— Има и други варианти. — Лора говореше тихо, макар да нямаше никого около нас.
	Поклатих глава. Вече бяхме изгубили напразно два живота.
	— В, в такъв случай… — Приятелката ми вдигна чашата си с кафе в импровизиран тост. — Поздравления, мамче.
	Съобщих на Марк по време на вечерята същата вечер. Изчаках масите около нас да се напълнят, защото се чувствах защитена в тази компания от непознати.
	— Съжалявам — казах, след като пуснах бомбата. На лицето му се изписа объркване.
	— Съжаляваш ли? Та това е невероятно! Имам предвид… не е ли? — Марк ме изгледа внимателно. — Не мислиш ли така? Опита се да бъде сериозен, но на лицето му се появи лека усмивка. Той се огледа наоколо, сякаш очакваше аплодисменти от другите гости на ресторанта.
	— Ами… не съм особено сигурна. — Въпреки това сложих ръка върху още плоския си корем и си помислих, че след трагедиите от изминалата година се беше случило нещо хубаво. Истинско чудо.
	— Добре, може би се случи малко по-бързо от очакваното…
	— Може би мъничко. — Не можех да преброя на пръстите на ръцете си седмиците, в които бяхме заедно.
	— … но _е_ точно онова, което искахме. — Марк потърси потвърждение на думите си и аз закимах енергично. Наистина беше така. Дори говорихме по темата и останахме изненадани от прямотата си. Когато се запознахме, Марк беше на тридесет и девет, наранен от дълга връзка, която очаквал да продължи до края на дните му, и смятал, че никога вече няма да създаде така желаното семейство. Аз бях само на двадесет и пет, но бях научила по трудния начин колко кратък е животът. Смъртта на родителите ми ни беше събрала заедно, а това бебе щеше да заздрави връзката ни.
	Постепенно Марк заряза базирания си в Лондон бизнес и се съсредоточи повече в този в Брайтън, като се премести да живее при мен и даде апартамента в Пътни под наем. Това ни се струваше перфектното решение. Наемът покриваше ипотеката му и останаха малко пари настрана, а наемателите нямаха нищо против да поправят сами нещата, които се разваляха. Или поне така смятахме, докато не получихме обаждане от здравната инспекция — съседите се оплакали, че от апартамента се носела някаква миризма. Докато отидем, наемателите се бяха изпарили заедно с депозита и един наем, който ни дължаха. Бяха оставили мястото в доста окаяно състояние и нямаше как да го дадем под наем веднага. Марк оправяше нещата постепенно.
	— Как върви?
	— Не особено добре. Наех фирма, която да пребоядиса, но за съжаление, е заета до средата на януари, така че чак през февруари ще можем да получим депозит от нови наематели.
	— Няма значение.
	— Напротив, има.
	Млъкваме, защото никой от двама ни не иска да спори. Нямаме нужда от парите от наема. Не и сега. Не ни липсва нищичко, както би казал дядо Джонсън.
	Бих дала всичките си пари, ако можех да прекарам само още един ден с родителите си, но в крайна сметка смъртта им ми донесе сериозно богатство. Благодарение на дядо Джонсън къщата никога не е била ипотекирана, а спестяванията на родителите ми и застраховките им „Живот“ бяха напълнили банковата ми сметка с малко повече от един милион лири.
	— Ще продам апартамента.
	— Защо? Просто извадихме лош късмет, това е. Смени агенцията — намери такава, която си върши по-добре работата.
	— Може би трябва да продадем двете си жилища.
	За момент не разбирам какво предлага. Да продадем Оук Вю?
	— Къщата е голяма, а градината изисква сериозна поддръжка. Никой от двама ни няма представа как да се справи с това.
	— Ще наемем градинар.
	— Сикамор беше пусната на пазара за осемстотин и петдесет хиляди, а има само четири спални.
	Сериозен е.
	— Не искам да се местя, Марк.
	Можем да си купим нещо заедно. Дом, който ще бъде на двама ни.
	— Оук Вю принадлежи на двама ни.
	Марк не казва нищо, но съм наясно, че не е съгласен. Той се нанесе окончателно при мен в края на юни, когато бях в четвъртия месец и от седмици не беше спал в апартамента си.
	— Чувствай се като у дома си — казах му шеговито тогава, но така само му напомних, че тази къща е моя. Минаха дни, преди да спре да ме пита дали може да си направи чай.
	Ще ми се да обича къщата колкото мен. С изключение на трите ми години в университета, винаги съм живяла тук. Целият ми живот е минал между тези стени.
	— Просто си помисли.
	Марк смята, че тук има твърде много призраци. Мисли, че да спим в старата спалня на родителите ми е трудно за мен. Вероятно е трудно и за него.
	— Може би ще помисля.
	Нямам намерение да го правя. Не искам да се местя. Оук Вю е всичко, което ми остана от родителите ми.

	* * *

	Ела се събужда точно в шест. Някога този час беше изключително ранен, но след седмици на постоянно събуждане нощем и ставане в пет сутринта, спане до шест часа ми се струва като излежаване. Марк прави чай, а аз вземам дъщеря ни в леглото при нас. Разполагаме с час като семейство, преди любимият ми да си вземе душ, а двете с Ела да слезем за закуска.
	Половин час по-късно Марк все още е в банята — чува се гъргоренето на тръбите и ритмичното почукване, които са характерният съпровод на нашия душ. Ела е облечена, но аз все още съм по пижама и танцувам из кухнята, за да я накарам да се засмее.
	Хрущенето на чакъл отвън ме кара да се сетя за снощи. Сутрешната светлина си проправя път в кухнята и аз се чувствам засрамена, че така се изплаших. Радвам се, че телефонът на Робърт беше изключен, така само Марк стана свидетел на параноята ми. Следващия път, в който остана сама у дома, ще си пусна силна музика, ще включа всички лампи и ще бродя на воля из къщата. Няма да се свивам в една стая и да създавам излишни драми.
	Металната пощенска кутия издрънчава, писмата падат на пода, последвани от леко почукване, което ми подсказва, че пощальонът е оставил нещо на верандата.
	Когато Ела беше на пет седмици и постоянно я мъчеха колики, пощальонът достави един учебник, който Марк беше поръчал. Цял час се мъчих да я приспя и след като най-накрая успях, пощальонът заблъска с такава сила с чукалото на вратата, че лампите се разклатиха. Отворих рязко вратата, обезумяла от безсъние и изтощение, и излях гнева си върху бедния човечец, след което реших, че не му е достатъчно, и му се покарах още малко. Накрая, след като яростта ми беше прегоряла и писъците ми не можеха да се сравняват с тези на Ела, пощальонът предложи от сега нататък да оставя пакетите пред вратата, за да не ни безпокои. Оказа се, че ние не сме единствените, които предпочитаха този начин.
	Изчаквам пощальонът да напусне двора ни, защото не искам да ме вижда по пижама, а и все още се срамувам да се изправя пред него след онзи изблик на ярост, и отивам в коридора да взема писмата. Брошури, сметки, някакво официално писмо в лъскав плик за Марк. Вземам ключа от кукичката под перваза на прозореца и отключвам предната врата. Малко заяжда, затова дърпам здраво, за да я отворя.
	Но не силата, която прилагам, ме кара да отстъпя крачка назад, нито студът, който влиза в топлия коридор. Не е и пакетът, оставен върху купчината с дърва отстрани на верандата.
	Причината е размазаната кръв на прага и вътрешностите на най-горното стъпало.


>>	Тринадесет

	_Казват, че парите са източникът на всичкото зло. Че са в основата на всяко престъпление._
	_Има и други като мен — не съм сама в това скитане между живота и смъртта и всички са тук заради пари._
	_Или са нямали такива, или са имали много._
	_Или са искали нечии други, или някой е искал техните._
	_Какъв е резултатът?_
	_Животът им е бил отнет._
	_Но не е приключил в онзи момент._


>>	Четиринадесет

#	Ана

	Заекът е на най-горното стъпало. Стомахът му е отворен с едно продължително и прецизно движение. От него е изтекла желатинова смес от плът и вътрешности. Оцъклените му очи са се вторачили към улицата, а от зяпналата му уста се подават остри бели зъби.
	Опитвам се да изкрещя, но в дробовете ми няма никакъв въздух. Правя крачка назад и се хващам за закачалката за палта отстрани на предната врата. Млякото ми потича — това е инстинктивна реакция към опасността.
	Намирам въздух.
	— Марк! — Изстрелвам името му като куршум. — Марк! Марк! — Продължавам да викам, неспособна да откъсна очи от кървавата каша на прага ни. Сутрешната слана с покрила заека и кръвта му в блестящо сребро и придава на цялата тази картина още по-зловещ вид, като някаква готическа коледна украса. — Марк!
	Той слиза долу на бегом, удря си палеца на най-долното стъпало и изругава.
	— Какво по… Господи… — Гол е, с изключение на увитата около кръста му кърпа и целият трепери, докато стои пред отворената врата и оглежда стъпалата. По редките косми на гърдите му има капки вода.
	— Кой би направил подобно ужасно нещо? — Изхлипвам от облекчение, че вече съм в безопасност.
	Марк ме поглежда объркан.
	— Кой? Нямаш ли предвид какво? Вероятно някоя лисица. Добре че е студено, иначе щеше да се вмирише.
	— Смяташ, че животно е направило това?
	— Срещу нас има цял парк, а то е избрало нашата врата. Ще отида да се облека и ще изчистя.
	Нещо не ми се връзва. Опитвам се да разбера какво, но не мога.
	— Защо лисицата не е изяла заека? Виж колко много месо има и — преглъщам, за да не повърна, — вътрешности. Защо го е убила, а после не го е изяла?
	— Странно е, нали? Градските лисици се хранят от кофите за боклук. Убиват за забавление. Ако влязат в някой кокошарник, ще избият всички кокошки, но няма да изядат нито една.
	Знам, че е прав. Преди години баща ми реши да гледа гъски и им огради мястото в края на градината. Не съм била на повече от пет-шест години, но помня, че си обувах гумените ботуши и отивах да събирам яйцата и да им хвърлям зърно в калната трева. Въпреки предстоящата коледна участ на гъските, майка ми даде име на всяка една от тях и ги викаше индивидуално, когато ги прибираше вечер. Любимата й — а по подразбиране и моята любимка — беше една пъргава сладурана с тъмносиви по краищата пера на име Пайпър. Докато другите съскаха и пляскаха с криле, ако се приближиш до тях, Пайпър ядеше направо от ръката на майка ми. Добротата й доведе до нейната гибел. Една дръзка лисица, която дори не изчака да падне мрак, беше решила да не се занимава с агресивните гъски. Тя прегриза врата на Пайпър и остави обезглавеното й тяло, за да го намерим двете с мама същата вечер.
	— Мръсни животни — оплака се Марк. — Сега разбираш защо се ловуват лисици, нали?
	В интерес на истината не разбирах. Никога не бях виждала лисица в селата, но за сметка на това бях видяла доста в града, които се тътреха в средата на улицата с цялата си дързост. Подобна гледка е толкова красива, че не мога да разбера защо разни хора искат да ги затрият само защото следват инстинктите си на ловци.
	Докато гледам разкъсания заек, осъзнавам какво ме тревожи. Заговарям бавно, а мислите ми се оформят в главата ми заедно с думите.
	— Има твърде много кръв.
	Под безжизненото тяло на заека се е образувала локва и има още върху трите стъпала към алеята. На лицето на Марк се появява леко подигравателна физиономия.
	Помня, че по биология правехме дисекция на жаби, по не и на зайци. Колко кръв _трябва_ да има в него?
	Сарказмът му ме дразни. Защо не вижда очевидното?
	Опитвам се да запази спокойствие.
	— Да предположим, че го е направила лисица. Да предположим също така, че в един малък див заек има достатъчно кръв за създаването на тази каша пред нас. Да не би да се е избърсал в стъпалата, преди да се озове тук?
	Марк се засмива, но аз не се шегувам.
	— Да не би да е използвал опашката си, за да рисува следи след себе си?
	Защото изглежда точно така, сякаш никой е взел четка, натопил я е в заека и е размазал кръвта по стъпалата ни. Всичко това ми прилича на местопрестъпление.
	Марк става сериозен. Прегръща ме с една ръка, затваря вратата с другата и ме поглежда.
	— Кажи ми какво има. Кажи ми кой е сторил това.
	— Нямам представа. Но го е направил, защото отидох в полицията. Направил го е, защото знаят нещо за смъртта на мама и не искат да науча истината. — Дори изречена на глас, теорията ми не звучи по-малко фантастична.
	Марк остава спокоен, макар че усещам у него първи наченки на притеснение.
	— Скъпа, в това няма никакъв смисъл.
	— Смяташ ли, че е нормално? Анонимната картичка вчера, а сега и това?
	— Добре, да помислим малко. Да предположим, че картичката не е била просто лоша шега…
	— Не е.
	— Какво е искал да постигне подателят, като е оспорил смъртта на майка ти? — Марк не изчаква отговора ми. — А и какво е искал да постигне, като те изплаши с мъртво животно на прага на вратата?
	Да, наистина няма никакъв смисъл. Всичко е малко нелогично. Защо подателят ме подтиква да отида в полицията, а после ме скастря за това, че съм отишла?
	Марк приема мълчанието ми за поражение.
	— Била е лисица, скъпа. — Той ме притиска по-силно и ме целува по челото. — Можеш да бъдеш сигурна. Защо не ми оставиш Ела, а ти не влезеш да си вземеш една хубава дълга вана? Днес нямам пациенти до единадесет часа.
	Оставям се Марк да ме отведе горе и да ми приготви вана, като слага от онези ненормално скъпи соли, които ми купи, когато дъщеря ни се роди, но до момента не бях ползвала поради липса на време. Потапям се под пяната и си мисля за лисици, зайци и кръв. Чудя се дали не съм параноичка.
	В мислите ми е и анонимната картичка: представям си ръката на подателя, който я слага в плик и я пъха в пощенската кутия. Дали същият този човек е разрязал заека с такава хирургическа прецизност? След което е размазал кръвта по стъпалата на къщата ми?
	Сърцето ми не иска да се успокои. Тупти в слепоочията ми в неприятен стакато ритъм. Потапям се още по-надълбоко във ваната и позволявам на бученето на водата да заглуши всичко останало. Някой се опитва да ме изплаши.
	Чудя се дали двете предупреждения наистина не са свързани? Според мен анонимната картичка беше призив за действия и разравяне около смъртта на майка ми. Ами ако не е било инструкция, а предупреждение?
	_Помисли пак._
	Предупреждение, че смъртта на мама не е била това, което изглежда; че някой е искал да нарани семейството ми. И още го желае.
	Затварям очи и виждам кръв, много кръв. Паметта ми си играе игрички с мен. Колко голям беше заекът? Наистина ли имаше толкова много кръв?
	Снимки.
	Тази мисъл ми хрумва внезапно и веднага се изправям във ваната, като разплисквам вода навън. Ще направя снимки и след това ще ги занеса на Мъри Макензи в полицейския участък, за да видя дали и той смята, че става въпрос за лисица.
	Един глас в главата ми ме пита дали правя това, за да убедя Марк, или полицията. Прогонвам гласа, махам тапата на ваната и излизам от нея. Избърсвам се толкова набързо, че дрехите полепват по влажната ми кожа.
	Вземам си телефона и хуквам надолу по стълбите, но Марк вече е махнал мъртвия заек и е измил стъпалата с белина. Отварям предната врата и не намирам абсолютно нищо. Сякаш не се е случвало.


>>	Петнадесет

#	Мъри

	Зимното слънце си проправяше път през завесите в спалнята, докато Мъри се обличаше. Изпъна юргана под възглавниците и приглади гънките, преди да нареди декоративните възглавнички както ги харесваше Сара. Дръпна завесите и видя гъстите сиви облаци, които идваха от север. Реши да си облече пуловер над ризата.
	По-късно, след като пусна съдомиялната, почисти с прахосмукачката и простря първата пералня с дрехи, Мъри седна на масата с чаша чай и шоколадова бисквитка. Часът беше девет и половина. Времето просто не минаваше. Помнеше как преди сутрините отлитаха за миг, изпълнени с обещания и очаквания.
	Забарабани с пръсти по масата. Имаше намерение да отиде да види Сара. Смяташе да прекара сутринта с нея — вероятно щеше да успее да я убеди да отидат да хапнат в някой ресторант или да се разходят, — след което щеше да отиде на работа.

	* * *

	Пусна го Джо Докинс, сестрата, която се грижеше за Сара. Тя работеше в „Хайфийлд“ от десет години.
	— Съжалявам, скъпи, но съпругата ти има лош ден.
	Това означаваше, че Сара не иска да го вижда. Обикновено Мъри се прибираше направо вкъщи. Всеки човек имаше нужда да остане сам понякога. Днес обаче нямаше намерение да отстъпва. Сара му липсваше. Искаше да поговори с нея по случая на Джонсън.
	— Би ли опитала отново? Кажи й, че няма да се бавя много.
	— Ще видя какво мога да направя. — Джо го остави на рецепцията, която се намираше в коридора на някогашното имение. Ремонтът не беше от най-добрите и беше направен много преди да се вземе решение подобни къщи да бъдат запазени. Дебели пожароустойчиви врати, през които се минаваше с код за достъп, водеха до отделения и кабинети. Стените и таванът бяха покрити с грозни бели релефни тапети.
	Джо се върна, но от физиономията й стана ясно, че нищо не се е променило.
	— Изтъкна ли някаква причина?
	Гранично личностно разстройство. Това беше причината.
	Джо се поколеба.
	— Хм, не точно.
	— Каза ти нещо, нали? Хайде, Джо, знаеш, че мога да го приема.
	Сестрата го погледна и го прецени набързо.
	— Добре. Тя смята, че… — вдигна ръце и направи жеста за въздушни кавички, за да се разграничи от последващите думи — „… трябва да чукаш други жени и да не си губиш времето с някаква кукувица“.
	Мъри се изчерви. Съпругата му му нареждаше да я напусне (и след това правеше опит за самоубийство) — това беше основна тема в техния брак, но винаги го караше да се чувства изключително неудобно, когато биваше изречена от трета страна.
	— Би ли й казала — Мъри вдигна ръце, за да повтори жеста с въздушните кавички на Джо, — че да „обичам тази кукувица“ е любимото ми занимание?

	* * *

	Мъри се беше отпуснал на седалката в колата си на паркинга на „Хайфийлд“. Не трябваше да прави изненади на Сара. Вярно че през повечето време беше непредвидима, но не и сутрините. Щеше да се опита отново да я посети на връщане от работа.
	А сега какво?
	Разполагаше с два часа, преди да започне смяната му, и нямаше никакво желание да се връща в празната къща, за да гледа как текат минутите. Хладилникът му беше пълен, градината спретната и къщата изчистена. Обмисли какво можеше да прави.
	— Да — изрече на глас, както му се случваше често. — Защо пък не? — Времето си беше негово и можеше да прави с него каквото си иска.
	Насочи се към края на града през Даунс, като натисна здраво педала на газта и полетя със скорост, с каквато автобусите никога не караха. Липсата на достатъчно пространство за паркиране до полицейския участък означаваше, че градският транспорт е предпочитано средство за пътуване до работа, но Мъри обичаше да шофира. Пусна си радиото и започна да си тананика с песента, която знаеше само донякъде. Заплахата от дъжд все още не се беше материализирала, но облаците бяха надвиснали още по-ниско над хълмовете и когато морето се появи на хоризонта, беше изпъстрено с гневни бели ресни.
	Паркингът беше почти празен, имаше само шест коли, и Мъри намери осемдесет пени в неизползвания по предназначение пепелник, в който държеше монети. Взе билет и го остави на таблото на колата. На една огромна табела до паркометъра беше написан телефонният номер на Самаряните. Докато вървеше към пътеката за брега, Мъри се натъкна на още няколко табели.
C>
	Поговори с някого — това помага.
C$
C>
	Не си сам.
C$
	Дали една такава табела можеше наистина да помогне? Дали един решен да се самоубие човек би се вслушал в подобни послания?
C>
	Не си сам.
C$
	На всеки човек, намерил смъртта си на Бийчи Хед, се падаха десет други, които оставаха живи. Те губеха кураж, променяха решението си или попадаха на някой от доброволците, които обикаляха скалите, и неохотно се съгласяваха да се присъединят към тях за чаша чай, вместо да довършат плана си.
	Но нещата не приключваха дотам, нали? Намесата беше само точка, но не и край. Понякога всичкият чай, разговори и подкрепа на света не можеха да променят онова, което се случваше на следващия ден. Или в деня след него.
	Мъри се замисли за бедния капелан, който беше срещнал Каролин Джонсън на ръба на скалата с раница на гърба, пълна с камъни. Как ли се беше почувствал, когато беше научил, че жената, която е разубедил да се самоубие, се беше върнала на същото място и беше отнела живота си?
	Дали е била с някого през този ден? Дали капеланът е бил толкова съсредоточен в опитите си да я спаси, че беше пропуснал да забележи фигурата в сенките?
	Блъсната ли е била майката на Ана? Не беше задължително да е имало физическа намеса. Може би някой я беше принудил да се самоубие?
	Краят на скалата се издигна пред Мъри. Всяка крачка го отвеждаше все по-високо над морското равнище. Местният фолклор твърдеше, че на Бийчи Хед се пресичат злокобни линии, които привличат податливите на подобни неща към смъртта им. Мъри не беше от хората, които вярваха в магии и мистерии, но не можеше да отрече силата на мястото. Тревните площи свършваха рязко и надолу продължаваха яркобели скали. Контрастът беше притъпен от мъглата, която се виеше около фара долу. Облаците постоянно се местеха и му позволиха да види част от сивото море. Зави му се свят. Направи крачка назад, макар да беше на три-четири метра от опасния край.
	Каролин беше дошла тук, за да намери смъртта си. Това беше станало ясно от показанията на капелана. Въпреки това намекът в анонимната картичка за годишнината от смъртта й също беше повече от ясен: имаше нещо гнило около самоубийството й.
	Мъри си представи Каролин Джонсън на мястото, на което самият той стоеше в момента. Дали сама е _искала_ да умре? Или е била _принудена_ да се самоубие? Разликата беше малка, но много съществена. Дали е била принудена да умре, за да може някой друг да живее? Дъщеря й? Вероятно самата Ана беше разковничето за разрешаването на случая. Дали Каролин Джонсън не беше отнела собствения си живот, защото някой беше заплашил да нарани дъщеря й?
	Вместо да прочисти главата на Мъри, Бийчи Хед го обърка още повече.
	В средата на едно утъпкано парче земя имаше каменен постамент с плоча върху него. Докато четеше написаното, устните му се мърдаха едва.
C>
P>
	Господ, Който е нависоко,
	е по-силен от гласовете на големи води,
	от силните морски вълни.*
	[* Псалми 93:4. — Бел.прев.]
P$
C$
	Под псалма имаше още едно изречение: _Господ е по-голям от всичките ни проблеми._
	Мъри почувства нещо в себе си. Извърна се от постамента, погледна за последно ръба на скалата и закрачи обратно към паркинга. Гневеше се, че се беше поддал на това място. Дойде тук с цел, а не да се разнежва. Дойде тук, за да види къде бяха намерили смъртта си родителите на Ана Джонсън. Искаше да изгради картината в главата си, тъй като смяташе, че нещо може да се е променило, откакто идва за последно на това място.
	Всичко си беше същото.
	Един от доброволците, които патрулираха наоколо, беше намерил Сара. Тя седяла на ръба на скалата и клатела краката си над самата бездна. Казала на капелана, че не иска да се самоубива, но просто вече не желаела да бъде в този свят. Имало разлика, настояла тя. Мъри разбираше това. Не искаше да променя съпругата си за нищо на света, но така му се искаше да промени света за нея.
	Бяха му се обадили на работа. Заряза всичко и тръгна към кръчмата на Бийчи Хед, където Сара седеше с някаква жена, чиято бяла якичка беше скрита под дъждобрана й. Барманът беше тих и разумен мъж, който можеше да направи разлика между проблемна ситуация и пиянска свада — беше готов да се обади в полицията във всеки един момент, ако усетеше, че нещата отиват на зле. Той се беше оттеглил дискретно в другия край на кръчмата, докато Сара плачеше на рамото на съпруга си.
	Бийчи Хед не се беше променил. Никога нямаше да го стори. Беше — и винаги щеше да е — красиво, обладано от духове агонизиращо място. Можеше едновременно да те извиси и да те смаже.

	* * *

	Мъри паркира колата на улицата зад полицейския участък, провери колко е часът и извади картата си за достъп. Двама полицаи бягаха по коридора и му благодариха, като кимнаха, когато им отвори вратата. Те се качиха в една патрулка на задния паркинг. За секунди излязоха с автомобила през портала и изчезнаха зад ъгъла. Мъри не помръдна, докато сирената не отшумя. На лицето му играеше едва доловима усмивка. Нямаше по-добро средство за разведряване от отзоваването на сигнал.
	Службата за криминални разследвания — или известна още като СКР — се намираше в края на един дълъг коридор. По времето на Мъри имаше пет-шест малки офиса от всяка страна, но когато се пенсионира, стените вече бяха съборени, за да се освободи място за общ офис. От служителите се очакваше да споделят едни и същи бюра. Мъри беше доволен, че по негово време нямаше подобни проблеми. Как можеш да наредиш един пъзел, когато всеки път, когато ти свърши работното време, трябва да прибираш частите му, за да освободиш място на колегата си?
	Сержант Джеймс Кенеди вдигна поглед, когато Мъри влезе. На лицето му беше изписана искрена радост. Той се ръкува енергично с госта си.
	— Как си, дяволите да го вземат? Все още ли си на рецепцията? Лоуър Мийдс, нали?
	— Точно така.
	— По-добре ти, отколкото аз. — Джеймс потрепери. — Само да ми дадат пенсия, и се омитам оттук. Ще ми видят гърба. Да работя на Коледа, вместо да гледам как децата си търсят подаръците в чорапчетата? Няма да стане.
	Джеймс Кенеди беше в началото на тридесетте. Дойде на работа в Службата за криминални разследвания два месеца преди Мъри да се пенсионира, а ето докъде стигна: водеше екип и без съмнение беше един от най-опитните детективи в отдела. Сега можеше и да смята, че пенсионирането му — до което имаше още много години — няма да включва униформа, но да го видим тогава, помисли си Мъри. Тридесет години оставяха следа, която беше много трудно да бъде заличена.
	Джеймс забеляза, че гостът му е с цивилни дрехи.
	— Подранил ли си? Нямаш търпение за работа, а?
	— Просто минавах. Реших да те посетя и да видя как вървят нещата.
	За момент грозната действителност от празния живот на Мъри увисна между тях, но Джеймс побърза да разведри обстановката.
	— Радвам се, че дойде, приятно с да те видя. Ще направя чай.
	Детективът се оттегли в ъгъла на помещението, където един чайник и кутия с чай върху хладилника играеха ролята на кухня. Мъри погледна към настоящите случаи върху бялата дъска.
	— Виждам, че Оуен Хийли още е в неизвестност?
	Джеймс остави две чаши с чай на бюрото си, а пакетчетата им все още плуваха в тях. Мъри извади своето и го хвърли в кошчето до крака му.
	— Винаги бягаше при братята Матюс, когато бяха деца — живееха в една къща зад Ууд Грийн. Все още се мъкнат заедно.
	Последва неловко мълчание.
	— О. Ха! Добре. В такъв случай е по-добре да проверим тази работа. Добре че намина! — Джеймс потупа Мъри по рамото с насилена шеговитост и на Мъри му се прииска да не беше казвал нищо. Може и да се беше пенсионирал, но все още работеше за полицията. Все още чуваше разни неща, научаваше това-онова. Нямаше нужда да му се подиграват. Хората обаче постоянно го правеха, не само защото беше стар, но и…
	— Как е Сара?
	Ето на, пак. Килнатата на една страна глава. Онзи повече от очевиден „Благодаря на бога, че си ти, а не аз“ поглед в очите. Съпругата на Джеймс си стоеше у дома и се грижеше за двете им деца. Не се намираше в заведение за психично здраве за стотен път. Джеймс никога не беше хуквал като обезумял към дома си, защото жена му си е навряла главата във фурната. Мъри реши да си държи езика зад зъбите. Все пак никой не знаеше какво се случва зад затворените врати на дома им.
	— Добре е. Скоро трябва да се прибере у дома.
	Мъри нямаше представа дали това е истина. Отдавна се беше отказал да пита. Просто приемаше честите престои на Сара в „Хайфийлд“ — независимо дали бяха доброволни, или не — като шанс да събере достатъчно сила да я върне у дома. Приемаше ги като отдих.
	— Всъщност имах намерение да те питам за един случай.
	Джеймс се зарадва, че се връщат на позната територия.
	— Слушам те, друже.
	— Екипът ти е работил над две самоубийства на Бийчи Хед през май и декември миналата година. Том и Каролин Джонсън. Съпрузи. Тя се е самоубила на същото място като него.
	Джеймс се загледа в бюрото си и докато се опитваше да се сети, барабанеше с пръсти по него.
	— „Колите на Джонсън“, нали така?
	— Да. Спомняш ли си нещо за тях?
	— Самоубийствата бяха идентични. Второто беше имитация на първото. В интерес на истината се опасявахме, че могат да повлекат крак и да последва вълна от такива — вестниците доста спомагаха за подобно нещо, — но да чукна на дърво, не се случи. Последният самоубиец скочи преди две седмици. Направо се размаза на скалите. — Джеймс потръпна.
	— Нещо друго да ти с направило впечатление? — Мъри не искаше да се отклоняват от темата.
	— Около самоубийствата на Джонсън ли? В какъв смисъл? Хората често скачат от Бийчи Хед — това не е нещо необичайно. Помня, че докладите на съдебния лекар бяха кратки и стегнати.
	— Така е. Просто си помислих… Сещаш се как понякога имаш чувство за даден случай, нали? Че нещо не е наред — сякаш истината е пред очите ти, но не можеш да я видиш.
	— Разбира се. — Джеймс кимаше учтиво, но очите му говореха друго. Неговото поколение детективи не се осланяха на чувствата си. Работеха с факти. Уповаваха се на криминалистиката. Вината не беше тяхна — съдилищата също не вярваха на интуицията. Мъри обаче разчиташе на нея. Опитът го беше научил, че ако нещо миришеше на риба и имаше вкус на риба, вероятно беше риба. Дори да не приличаше на такава.
	— Но ти не мислиш, че има нещо нередно в тези случаи, нали?
	— Не забелязахме нищо ненормално, друже. Работихме по всеки от тях около две седмици и след това ги приключихме. — Джеймс се наведе напред и снижи глас, макар да нямаше никой наоколо. — Това не е точно работа за СКР, нали?
	Мъри се усмихна любезно. Предполагаше, че един приключен случай, определен като самоубийство, не представлява голямо предизвикателство за един екип от гладни детективи, на чиито бюра имаше безброй случаи, включващи изнасилвания и обири. Нещата стояха по различен начин при Мъри. Мотивацията му бяха хората, а не престъпленията. Жертви, свидетели, дори престъпници всички представляваха огромен интерес за него. Все още изпитваше нужда да разследва мистериите на животите им. Как му се искаше да беше на мястото на Джеймс, когато се бяха появили самоубийствата на съпрузите Джонсън.
	Мъри се изправи.
	— По-добре да тръгвам.
	— Имаме работа за вършене, нали така? — Джеймс го потупа отново по рамото. — Откъде този интерес към случаите на Джонсън?
	Това беше моментът, в който да му покаже анонимната картичка на Ана Джонсън. Това беше моментът, в който официално да прехвърли случая на СКР и да се върне на работното си място.
	Мъри погледна списъка със задачи на бялата дъска и натрупаните папки с текущи случаи по бюрата на детективите. Дали Джеймс щеше да даде приоритет на случая на Джонсън? Работа без ясни отговори, предадена му от пенсионирано ченге?
	— Няма причина — отвърна Мъри, без да обмисли добре нещата. — От чисто любопитство. Попаднах на името в един стар документ. Преди няколко години си купих колата си от тях.
	— Ясно. Добре. — Джеймс премести поглед върху екрана на компютъра си.
	— Ще те оставям да работиш. Весела Коледа.
	Ана Джонсън беше уязвима. За малко повече от година беше изгубила майка си и баща си и беше родила дете. Чувстваше се заплашена и объркана и ако някой щеше да работи върху този случай, трябваше да го направи както трябва, а не просто да му хвърли небрежен поглед и отново да го прати в небитието.
	— Радвам се, че се видяхме, друже. Пожелавам ти приятна работа! — Джеймс се надигна леко от стола си, а когато Мъри тръгна да си ходи и още не беше стигнал до вратата, по-младият мъж вече беше забравил за случая на Джонсън.
	В този момент пенсионираният детектив взе решение, че сам ще разследва смъртта на Каролин Джонсън и когато събереше достатъчно сериозни доказателства, че не става въпрос за самоубийство, щеше да се върне при сержант Кенеди.
	Дотогава можеше да разчита само на себе си.


>>	Шестнадесет

#	Ана

	— Просто ми се струва малко прекалено, това е всичко.
	— Не и за мен. — Застанали сме пред отворената врата, а Ела е между нас в столчето си от колата. Марк поглежда часовника си, макар че само преди малко провери колко е часът. — Не е нужно да идваш. Можеш да ме оставиш пред полицейския участък и да продължиш за работа.
	— Не ставай глупава, разбира се, че ще дойда.
	— Глупава? Не бих нарекла един убит заек…
	— Нямах предвид заека! Господи, Ана! Исках да кажа: „Не ставай глупава, няма да те оставя да ходиш сама в полицията“. — Марк въздиша звучно и ме поглежда. — На твоя страна съм, да знаеш.
	— Знам. Съжалявам.
	Някой се провиква.
	— Добро утро!
	Робърт Дрейк се е хванал за оградата, която разделя алеите пред къщите ни.
	— Малко е раничко, а? — Марк бързо се превръща във веселия съсед и слиза по стъпалата, за да поздрави Робърт.
	— Първата ми почивка от шест години насам — смятам да се възползвам максимално от нея.
	— Не мога да те виня. Шест години казваш?
	Двамата се ръкуват над оградата.
	— Все още ли сте навити да пийнем у нас по Коледа?
	— Разбира се — отвръща Марк с много по-голям ентусиазъм от моя. Всяка година Робърт организира парти. Миналата година го отмени в чест на родителите ми, но поканата за тазгодишното пристигна преди две седмици. Явно траурът ми е приключил. — Какво да донесем?
	— Само вас двамата. Освен ако не ви се пие безалкохолно. Не се намира лесно. Ха!
	Понякога татко и Били играеха голф с Робърт, но мама никога не се присъединяваше към тях. Смяташе, че съседът ни е _самохвалко_. Оглеждам го — скъпа риза и наперена осанка — и смятам, че е била права. Робърт Дрейк притежава онази вътрешна арогантност на хората, които са стигнали върха на своята професионална игра и смятат, че същото се отнася и за личния им живот.
	_Майната ти, Робърт._
	Гласът в главата ми с толкова ясен, че за момент си мисля, че съм изрекла думите на глас. Представям си лицата на Марк и Робърт и потискам смеха си, който се появява отникъде. Вероятно полудявам точно както мама полудя след смъртта на татко. Смея се на неща, които не са забавни, и плача за неща, които не са тъжни. Имам чувството, че светът ми се е обърнал с главата надолу и този наш съсед с неговото весело коледно настроение и шегите му за безалкохолните напитки не е просто неуместен, но и дразнещ след случилото се през последните двадесет и четири часа.
	_Майка ми е била убита_, иска ми се да му кажа. _А сега някой ме заплашва._
	Не го правя, разбира се. Хрумва ми обаче, че Робърт има навика да се мотае навън и да разговаря със съседите. Възможно е да е видял нещо. Присъединявам се към Марк до ниската ограда.
	— Да си виждал някого пред къщата ни тази сутрин?
	Робърт се сепва, доброто му настроение бързо е помрачено от настоятелния ми поглед.
	— Не си спомням. — Той е висок мъж, но раменете му не са широки като на Марк. Стои леко прегърбен — представям си го как се е надвесил над операционната маса със скалпел в ръка и потръпвам. Същата тази ръка може да е разпорила заека…
	— Да си бил навън късно снощи?
	Резкият ми тон е посрещнат от неловка пауза.
	Робърт поглежда Марк, макар че аз му зададох въпроса.
	— Трябва ли да съм бил?
	— Някой е оставил заек на прага на вратата ни — обяснява Марк. — По целите стъпала имаше кръв. Чудехме се дали си видял нещо.
	— Господи. Заек? Ама че странно… Но защо?
	Наблюдавам внимателно лицето му и търся някаква следа от неискреност.
	— Не си видял никого, така ли? — Дори докато задавам въпроса си, нямам представа какъв отговор очаквам. _Да, гледах как някакъв тип хвърли изкормен заек пред вратата ви, но не се сетих да го питам какво, по дяволите, прави._ Или пък: _Да, оставих животинчето, за да си направя шега. Ха-ха. Малко ранен коледен подарък._
	— Прибрах се късно снощи… Двете ви коли бяха на алеята, но в къщата не светеше. А тази сутрин се излежавах и не съм излизал. Смятам да го правя до Нова година. Знам какво ще си кажете, че съм едно щастливо копеле, нали?
	Това е глупаво. Робърт Дрейк е от хората, които основаха Кварталния патрул. Ако беше видял някого да оставя заек пред вратата ни, щеше да ни каже. А дали го беше оставил той — човекът беше лекар, а не психопат.
	Обръщам се към Марк.
	— Трябва да тръгваме.
	— Разбира се. — Той взема Ела, отнася я до неговата кола и закопчава коланчетата на столчето й, без да бърза. Сядам на задната седалка до нея.
	Не мисля, че Марк приема всичко това на сериозно. Родителите ми са били убити. Колко още доказателства са му необходими? Анонимната картичка. Мъртвият заек. Тези неща не са нормални.
	Марк остава за момент отвън до затворената врата на колата, след което тръгва. Чакълът хрущи под краката му. Галя бузата на Ела с пръст и чакам партньорът ми да заключи предната врата. Спомням си как веднъж чаках в колата, пак на задната седалка като сега, татко почукваше върху волана, а мама бягаше към къщата за нещо, което беше забравила.
	— Ще ми се да можеше да се запознаеш с тях — казвам на Ела.
	След като завърших университета, отчаяно исках да заживея сама. Чувствах се независима — бях видяла света извън Ийстборн и този свят ми беше харесал. За съжаление, благотворителният сектор не беше място, на което се печелеха добри пари, затова собственото жилище не беше в рамките на моите възможности. Прибрах се у дома и никога вече не си тръгнах.
	Татко постоянно ми напомняше колко добре си живея.
	— Моят баща ме изрита на шестнадесет, за да уча занаята. Никога не ни беше прал дрехите на мен и Бил.
	Напълно сигурна бях, че наистина е така и дядо Джонсън не се беше доближавал до пералня в живота си, защото съпругата му беше от жените, които се чувстваха чудесно в кухнята и не искаше никой да й се пречка в краката.
	— Работех по дванадесет часа на ден години наред. На твоята възраст вече имах апартамент в Сохо и портфейл, пълен с петдесетачки.
	Двете с мама си разменяхме заговорнически усмивки. Никоя от нас не отбелязваше факта, че дядо му беше осигурил чиракуването в гаража на негов приятел, а баба постоянно му изпращала пакети с храна. Освен това през 1983-та човек лесно можел да си купи апартамент в Лондон за петдесет хилядарки. Смених темата, преди да подхванеше да ни разказва как беше чистил комини като ученик.
	Не бях особено привлечена от семейния бизнес, но бях наследила работната етика на родителите си. Възхищавах се на отдадеността им. Бяха направили всичко по силите си, за да превърнат начинанието си в успешен бизнес. Опитвах се да им подражавам.
	— Намери си работа, която обичаш — казваше постоянно баща ми, — и няма да имаш нито един работен ден през живота си.
	Проблемът ми беше, че не знаех какво искам да правя. Влязох в университета в Уоруик, за да уча социология, изкарах средни оценки и завърших без никаква по-ясна идея. Първата стъпка в кариерата ми беше случайна. Започнах работа в „Да спасим децата“. Облякох си топли дрехи, взех клипборд и тръгнах да обикалям улиците и да чукам по вратите. Някои хора бяха мили, други не толкова, но съвсем скоро открих, че в крайна сметка притежавам част от чара на родителите си. Намерих повече дарители за един месец, отколкото другите ми колеги. Временно бях повишена в регионален ръководител, но не след дълго заех освободилия се пост на ръководител за цялата страна. Сложиха ме зад бюро, на което в началото се чувствах като болен от дислексия тийнейджър по време на изпит.
	— Крушата не пада по-далеч от дървото — казваше татко.
	Работех заедно с екипа за набиране на средства и разработвах идеи за повишаване на ефективността. Отговарях за триста души, които всеки ден обикаляха улиците и чукаха по вратите в цялата страна. Бранех ги със зъби и нокти от оплакванията на средната класа, че „просят“, и бях благодарна на всеки един от тях за положения труд в полза на депата по целия свят. Обичах работата си. Но тя не беше добре платена. Нямах друг избор, освен да живея у дома.
	Колкото и странно да звучи, харесваше ми да живея в тази къща. Не заради прането, домашно приготвената храна или известната винарска изба на баща ми, а защото родителите ми бяха наистина добра компания. Караха ме да се смея. Интересуваха се от мен и ми бяха интересни. Говорехме до късно през нощите за планове, политика и хора. Обсъждахме проблемите си. Нямаше тайни помежду ни. Или поне така изглеждаше.
	Сещам се за водката под скрина на родителите ми, както и за другия скрит из къщата алкохол. Кухненската маса винаги беше пълна с празни винени бутилки, които изчезваха на сутринта.
	Към края на първия ми семестър в Уоруик прекарах една седмица в къщата на родителите на Сам, приятелка от университета. Имаше нещо много странно в дома им — по време на вечеря нямаше вино, което за мен беше като да се храниш без нож и вилица. Няколко седмици по-късно попитах Сам дали родителите й имат нещо против да пие.
	— Защо да имат?
	— Не са ли трезвеници?
	Сам се засмя.
	— Трезвеници? Трябва да видиш колко шерита обръща мама на Коледа.
	Бузите ми почервеняха.
	— Помислих си… Родителите ти не пиеха, когато ви бях на гости.
	Приятелката ми сви рамене.
	— Не ми е направило впечатление. Понякога пият, понякога не. Както повечето хора.
	— Вероятно си права.
	Повечето хора не пиеха всяка вечер. Повечето хора не си наливаха джин с тоник, когато се приберяха у дома след работа, с оправданието, че е шест часът, нали?
	Повечето хора.
	— Готови ли сте? — Марк се качва в колата и си слага колана. Поглежда ме в огледалото за обратно виждане, след което се извива в седалката си, за да ме види по-добре. Прочиства гърло — навик, който съм забелязала още от първите ни срещи. Цели да привлече вниманието ми. Да подчертае онова, което има намерение да ми каже. Това е неговият начин да наблегне на думите си. „Слушай ме, това е важно“, крещи този навик.
	— След като свършим в полицията… — Марк се поколебава.
	— Какво?
	— Можем да ти запишем час да се видиш с някого.
	Повдигам вежда. _Да се видя с някого._ Добре познатия евфемизъм за _намери си психиатър, защото полудяваш_.
	— Нямам нужда от поредния терапевт.
	— Годишнините могат да ти причинят доста странни неща.
	— Чудесно — шегувам се аз, но Марк не се засмива. Той се извръща и пали колата.
	— Поне си помисли.
	Няма за какво да мисля. Имам нужда от полицията, не от психиатър.
	Докато излизаме от алеята, си поемам дълбоко въздух и се навеждам над Ела, за да се подпра на прозореца. Може би наистина имам нужда от психиатър. За секунда тази жена отвън… Не е мама, разбира се, но съм шокирана от огромното си разочарование, от самия факт, че част от мен може да си помисли, че подобно нещо е възможно. Вчера, на годишнината от смъртта й, усещах присъствието й толкова силно, че имах чувството, че привличам призраци, които не съществуват.
	И въпреки това усещането е изключително странно…
	Кой казва, че призраците не съществуват?
	Лекарите? Психиатрите?
	Марк?
	Може би е възможно да призовеш мъртвите. Може би е възможно да се завърнат по собствено желание. Може би майка ми има съобщение за мен.
	Не споделям мислите си с Марк. Докато пътуваме към полицейския участък, гледам през прозореца и се надявам да видя призраци или някакъв знак.
	Ако мама се опитва да ми каже какво се е случило в деня на смъртта й, готова съм да я изслушам.


>>	Седемнадесет

	_Стоя тук твърде дълго. Вероятността някой да ме види е голяма._
	_Трябва да го направя — това може да е единственият ми шанс._
	_Марк слага колана на бебето на задната седалка, а Ана сяда до него. Той затваря вратата на колата. За момент не помръдва, сложил е ръце върху покрива. Ана не може да го види, но аз забелязвам притеснението, изписано върху лицето му. За Ана ли се тревожи? Или за бебето? Или за нещо друго?_
	_Връща се обратно при къщата, където Робърт се прави, че мести някакви саксии. Паникьосвам се, макар да знам, че не може да ме докосне, нито да ме види. Двамата мъже си говорят тихо до оградата. Чудя се дали Ана може да чуе същите откъси като мен._
	— __… все още скърби… много трудно… следродилна депресия…__
	_Изчаквам._
	_Отпътуват. Робърт зарязва саксиите и се връща обратно в къщата._
	_Време е._
	_Миг по-късно влизам през заключената врата и се озовавам в коридора. Веднага съм налегната от емоции, нападната съм от спомени, които не съм знаела, че още пазя._
	_Боядисвам первазите, приклекнала по странен начин с големия си корем. Натрупваме юргани на стълбите, за да може Ана да се спусне с тях като шейна — ти я побутваш, а аз не искам да гледам._
	_Преструваме се на щастливо семейство. Крием истинските си чувства._
	_Колко лесно се променя животът. Колко бързо се разпада щастието._
	_Пиенето. Крясъците. Скандалите._
	_Криех всичко от Ана. Поне това можех да направя за нея._
	_Вземам се в ръце. Не е време за сантименталности, твърде късно е да се занимавам с миналото._
	_Придвижвам се бързо и тихомълком около къщата. Не оставям нито следи, нито отпечатъци след себе си. Нищо не подсказва, че съм била тук. Искам да видя документите, които Ана остави на една страна. Бележникът ми. Снимките, които разказват истории само ако знаеш как завършват те. Търся ключа, който ще разкрие пред всички защо се наложи да умра._
	_Не намирам нищо._
	_Отивам в кабинета и методично претърсвам чекмеджетата. Не обръщам внимание на носталгията, която ме пронизва все по-надълбоко с всяка следваща дрънкулка и бележник, които намирам. Не можеш да ни вземеш, това ми нашепват те. Спомням си един стар училищен проект на Ана относно „вещите в задгробния живот“, които древните египтяни избирали да отнесат със себе си в гроба, с цел преходът им да е по-лек. Ана прекара седмици наред в рисуване на саркофаг, заобиколен от изображения на най-ценните й вещи. Айпода й. Чипс със сол и оцет — шест пакета. Портретите на нас двамата, които тя беше нарисувала. Любимият й шал, в случай че й стане студено. Усмихвам се на този спомен и се чудя какво бих взела аз, дали въобще би било възможно да взема каквото и да е; какво би направило задгробния ми живот по-поносим._
	_Ключът го няма. Поне не в някоя от чантите, които чакат да бъдат изхвърлени, или пък в чекмеджето в скрина в коридора, където слагахме всичко, на което не можехме да намерим друго място._
	_Какво беше направила Ана с него?_


>>	Осемнадесет

#	Мъри

	— Намерих бележника на мама от миналата година. — Ана му подаде дебел бележник във формат А4. Помислих си, че може да ви е от полза. — Седяха в малката кухничка зад рецепцията на полицейския участък в Лоуър Мийдс, където Мъри за първи път разговаря с тази жена. Партньорът й, Марк, беше с нея. Двамата искаха от него да разследва едно от най-странните неща, с които се беше сблъсквал.
	Марк Хемингс имаше гъста черна коса и очила, които в момента беше сложил над челото си. Беше седнал на стола и беше вдигнал единия си крак върху другия. Дясната му ръка висеше отпусната зад гърба на Ана.
	Ана Джонсън не заемаше толкова много място, колкото партньора си. Беше седнала на ръба на стола, наведена напред, с кръстосани крака и с притиснати една в друга длани, все едно беше в църква.
	Между страниците на бележника бяха напъхани най-различни брошури и визитки. Когато Мъри го отвори, от него изпадна една снимка.
	Ана посегна да я вземе.
	— Съжалявам. Оставих я там, за да не се измачка. Имах намерение да й купя рамка.
	— Това майка ви ли е?
	— Да, жената се жълтата рокля. А това е нейната приятелка Алисия. Почина от астматичен пристъп, когато беше на тридесет и три. Дъщеря й Лора е кръщелница на мама.
	Мъри си спомни написаното в бележника на дежурния полицай. _Лора Барнс. Кръщелница._ Жените — по-точно момичетата — на снимката се смееха пред някаква къща за гости. Бяха преплели ръце и приличаха на едно създание. На фона на снимката имаше маса с млади мъже, един, от които гледаше с възхищение Алисия и Каролин. Мъри успя да различи каруцата и конете на въртящия се знак на сградата зад тях.
	— Странно място за почивка — възможно най-далеч от морето, но мама каза, че са си прекарали чудесно.
	— Хубава снимка. Познавате ли родителите на Ана, господин Хемингс?
	— За съжаление, не. Двамата починаха, преди да се запознаем. В интерес на истината, точно заради тях се срещнахме. — Инстинктивно Ана и Марк погледнаха към дъщеря си, която, предполагаше Мъри, нямаше да съществува, ако тази трагедия не беше сполетяла семейството.
	— Ще говоря с някого от криминалистите относно заека, но без да го изследваме…
	— Съжалявам. Въобще не се сетихме. — Ана хвърли бързо поглед към партньора си.
	— Следващия път просто да го оставя, така ли? — учуди се Марк. Говореше тихо, но тонът му подсказваше, че не води този разговор за първи път. — Да оставим мухите да пируват може би?
	— Както и да е. Дадох картичката на криминалистите. Те ще я проверят за отпечатъци и ДНК и ще се опитат да увеличат пощенския печат, за да разберем откъде е дошла. Също така ще прегледам бележника, благодаря ви за него. — Мъри върна снимката на Ана, но тя не я прибра в чантата си. Задържа я в две ръце и се загледа в нея сякаш можеше да я съживи.
	— Продължавам да си мисля, че я виждам. — Ана вдигна очи. Марк премести ръката си от облегалката на стола и я прегърна. Устните му бяха стиснати, докато партньорката му обясняваше: — Не… не, че я _виждам_. По-скоро я _усещам_. Мисля… мисля, че се опитва да ми каже нещо. Това звучи ли ви шантаво?
	Марк заговори внимателно — колкото на Ана, толкова и на Мъри:
	— Често срещано явление при хора, които скърбят, е да си въобразяват, че виждат любимите си хора. Това е проявление на емоциите човек толкова силно иска да ги види, че…
	— Ами ако не си въобразявам?
	Последва неловко мълчание. Мъри се почувства като натрапник и се зачуди дали да не измисли нещо, за да остави двойката насаме. Преди да успее да направи какво го и да било, Ана се обърна към него.
	— Вие какво мислите? Вярвате ли в духове? В задгробния живот?
	Полицейските офицери бяха по природа цинични създания. През цялата си служба Мъри пазеше мнението си за призраците само за себе си, за да си спести шегите и закачките, които щяха да последват. Дори сега не си призна. Убежденията на човек за свръхестественото си бяха нещо лично — като религията и политиката — и не беше мястото някаква стая в полицейски участък, където да разисква темата.
	— С отворено съзнание съм. — „Да, има по земята и небето неща, които нашата нещастна философия дори не е сънувала!“*, твърдеше Шекспир, но това не правеше работата на Мъри по-лека. Не можеше да отиде в Службата за криминални разследвания с доклад, че Ана Джонсън е преследвана от призрака на починалата си майка. Наведе се напред. — Какво мислите, че се опитва да ви каже? — Мъри не обърна внимание на снизхождението, което направо струеше от Марк Хемингс.
	[* Цитатът е от „Хамлет“ в превод на Валери Петров. — Бел.прев.]
	— Съжалявам. Това е просто… чувство.
	Щеше да е необходимо нещо повече от чувство, за да се убеди Службата за криминални разследвания, че Том и Каролин Джонсън са били убити.

	* * *

	Ниш Каур беше криминалистка от доста дълго време, още от дните, в които ги наричаха лаборанти.
	— Същите лайна, различна длъжност — казваше весело тя. — Нека минат десет години и някой гений отгоре отново ще ни преименува на лаборанти.
	Не че Ниш щеше да е на работа след десет години. Тя постъпи на служба, когато Мъри беше още млад детектив. Имаше изкаран курс по фотография, силен стомах и завидната способност да се разбира с всички. Тридесет години по-късно беше шеф на криминалистиката. Отговаряше за две неща — за екипа си от криминалисти и преброяването на дните до пенсионирането си.
	— Ще снимам домашни любимци отговори тя, когато Мъри я попита какви са плановете й, и се разсмя, когато видя изумената му физиономия. — Униформата е по-хубава, има по-малко кръв, а и би ли се депресирал, ако в стаята има котенце? Сама мога да избирам върху какво да работя — стига толкова гадости — и кога да работя. Нищо сериозно. По-скоро ще е като хоби, отколкото работа. Седяха в затворената столова, където триптих от вендинг машини обслужваха работещите през уикендите.
	— Звучи ми доста примамливо. — Мъри се съмняваше, че Ниш може да се отнася несериозно към нещо. След не повече от осемнадесет месеца след пенсионирането си щеше да започне някаква постоянна работа. — Какво ще правиш на Коледа?
	— Ще бъда дежурна. Ти?
	— Нищо специално. Предпочитам спокойствието. Сещаш се.
	— Сара…? Ниш не килна глава на една страна.
	— В „Хайфийлд“ е. Този път отиде доброволно. Добре е. — Думите звучаха фалшиви дори за Мъри. Човек би си помислил, че с времето постъпванията на Сара в клиниката няма да му тежат толкова много, но последните няколко пъти го бяха изцедили повече от всякога. Явно остаряваше и му беше все по-трудно да се справя със стреса.
	— За какво искаше да говорим? — Тактична както винаги, Ниш смени темата.
	— Колко кръв има в един заек?
	Работата й, в която тя имаше огромен опит, включваше именно мерки, затова не се изненада от въпроса.
	— Около двеста милилитра. Една малка чаша добави Ниш, когато видя каменното изражение на Мъри.
	— Стига ли, за да покрие три стъпала?
	Тя се почеса по брадичката.
	— Ще трябва да ми кажеш малко повече, за да ти отговоря на този въпрос.
	Мъри не спомена самоубийствата в началото. Предаде думите на Ана и Марк и убеждението на Ана, че заекът не е оставен там от друго животно.
	— Бих казала, че има право.
	Мъри се наведе напред нетърпеливо. Ниш вдигна предупредително показалеца си.
	— Разговорът ни е неофициален и хипотетичен, ясно? Без снимки и без да съм разгледала мястото, не мога да дам професионална оценка.
	— Но?
	— Кръвта — в количеството, за което говорим, — не се лее от убит заек. Тя капе. И се съсирва. Макар сто и петдесет милилитра, изсипани на пода, да са способни да създадат голяма каша — някога изтървал ли си чаша с вино, — та същото количество, потекло от заек, ще се съсири много преди да стигне до стъпалата. По-голямата част от тази кръв ще се просмуче в козината.
	— Точно така. Значи някой целенасочено е размазал кръвта по стъпалата, за да създаде по-впечатляващо местопрестъпление?
	— Вероятно. Големият въпрос е защо? Ниш погледна Мъри с килната на една страна глава. — Има още нещо, което не ми казваш.
	Това не беше въпрос.
	— Миналата година имаше две самоубийства на Бийчи Хед. Том и Каролин Джонсън — бяха собственици на шоурума на ъгъла на Мейн стрийт.
	Ниш щракна с пръсти.
	— Единият беше оставил черно ауди на паркинга, нали? Беше напълнил раницата си с камъни.
	— Добра си. Това беше Том Джонсън. Съпругата му Каролин почина седем месеца по-късно — точно преди една година. Същото място, същият метод. Ана Джонсън е тяхна дъщеря. — Мъри подаде на криминалистката найлонов плик за улики, в който се намираше анонимната картичка, заедно със снимка на свързаните скъсани части.
	— Самоубийство? — Прочете на глас Ниш. — Помисли пак. — Тя вдигна очи. — Много драматично. Намеква се, че е била убита, така ли?
	— Поне Ана Джонсън така го е изтълкувала. Тази сутрин отворила вратата на къщата си и намерила размазания заек на най-горното стъпало.
	— Това е по-добро от кучешки лайна в пощенската кутия.
	— Какво мислиш?
	— Освен факта, че е истинска загуба на заешки пай? Мисля, че цялата тази работа с много съмнителна. Какво смятат в Службата за криминални разследвания?
	— Нищо особено.
	Ниш познаваше колегата си от много дълго време.
	— О, Мъри…
	— Просто върша черната работа, това е всичко. Знаеш какво се случва в СКР в наши дни. Разпънати са на хиляда страни. Ще предам случая на инспектор веднага щом намеря нещо солидно. Като отпечатъци например. — Мъри дари Ниш с усмивка и бутна плика по-близо до нея.
	Криминалистката му го избута обратно.
	— Опасявам се, че не мога да направя нищо, без да ми отпуснат бюджет.
	— Няма ли как да го прокараш с текущата работа?
	— Знаеш, че това не е позволено.
	— Ана Джонсън е изгубила и двамата си родители, Ниш. Наскоро е станала родител и отчаяно се опитва да се справя с всичко без майка си, която да й дава морална подкрепа.
	— Размекваш се на стари години.
	— А ти все още си твърда като скала, разбира се. Какво казваше за котенцата? — Мъри отново бутна найлоновия плик напред.
	Този път Ниш го взе.


>>	Деветнадесет

	_Люлеещият се стол беше сватбен подарък от родителите ми. Облегалката му е висока, а подлакътниците му са леко извити — перфектен е за дрямка. Пристигна с червена панделка, две меки възглавници и бележка, на която пишеше „За детската стая“._
	_Прекарах безброй часове в този стол. Ти никога не ставаше — мъжете не го правеха по това време, — а аз се страхувах да светна лампата, за да не събудя Ана, затова се люлеех в мрака и се опитвах да я приспя._
	_Когато Ана напусна детската стая, преместих люлеещия се стол долу, като го ползвах едновременно в кухнята и дневната. Сега отново е в детската стая._
	_В стаята на нашата внучка._
	_Тя е огромна и екстравагантна за бебе, особено за такова, което спи в спалнята на родителите си, ако мога да съдя по кошчето от страната на Ана. Над бялата постеля виси розово-бяло флагче, на което пише „Ела“ със светлозелени букви._
	_Близо до кошчето има скрин, а на срещуположната стена — гардероб в същия цвят и маса за преобличане с кош с памперси и бебешка пудра._
	_Имам намерение само да надникна вътре — едва ли ще намеря ключа тук, — но краката ми сами стъпват върху мекия сив килим към люлеещия се стол. Моят люлеещ се стол._
	_Напред-назад, напред-назад. Слаба светлина. Гледката към покривите на другите къщи не се е променила през всичките двадесет и шест години. Ана е в ръцете ми._
	_По онова време го наричаха бебе блус. Но беше нещо повече от това. Бях смазана. Изплашена. Исках да се обадя на Алисия — единствената ми приятелка, която можеше да ме разбере, но не можех да се насиля да вдигна телефона. Имах всичко, което тя нямаше: съпруг, голяма къща, пари. Какво право имах да плача на рамото й?_
	_Останах тук твърде дълго. Трябва да тръгвам. Трябва да се махна._
	_Слизам долу и проверявам кухнята. По навик оправям кърпата, която е преметната през готварската печка. На масата има купчина списания, а пощата е оставена в празната купа на плота в средата на помещението. Не намирам ключа, който търся._
	_От сервизното помещение се чуват тихи стъпки._
	_Рита._
	_Дъхът ми секва и макар да не издавам никакъв звук, тя започва да скимти. Усеща, че съм тук._
	_Слагам пръсти на дръжката на вратата и застивам. Естествено, да ме види куче не е същото като да ме види човек. Рита отново изскимтява. Знае, че съм тук — ще е жестоко от моя страна, ако просто си тръгна._
	_Ще й кажа едно бързо „здравей“ и ще си вървя. Няма нищо лошо в това, нали? Тя не може да каже на никого, че е видяла призрак._
	_Едва отварям вратата и през нея се промушва космат куршум, който се спъва в себе си, претъркулва се два пъти и най-накрая успява да се изправи._
	_Рита!_
	_Скача назад, козината й е настръхнала и върти опашка, сякаш не знае как трябва да се чувства. Излайва веднъж. Втори път. Скача напред, а после и назад. Помня как ръмжеше по сенките в храстите по време на вечерните ни разходки и се чудех какво толкова вижда, което аз не можех._
	_Падам на колене и протягам ръка. Тя познава миризмата ми, но външният ми вид я обърква._
	— _Ти си добро момиче, Рита._
	_Хлипът в гласа ми ме хваща неподготвена. Кучето наостря уши — познала ме е. Настръхналата козина по гърба й се снижава. Върти опашката си толкова бързо, че се вижда само едно петно. Отново изскимтява._
	— _Да, аз съм, Рита. Ти си добро момиче. Ела._
	_Кучето няма нужда от увещаване. Доволна е, че стопанката й наистина е в кухнята. Хвърля ми се, започва да ближе лицето ми и ме натиска толкова силно, че се налага да вдигна ръка, за да не ме събори._
	_Сядам до нея и забравила за задачата си, заравям лице в козината й. Усещам прииждащите сълзи, но преглъщам и отказвам да им позволя да потекат. След като Рита пристигна от Кипър, прекара осем месеца в приюта за животни. Тя беше любяща и игрива, но изпитваше огромен страх, когато я оставяхме сама. Първия път, в който излязохме, чувахме виенето й до края на улицата, затова се наложи да се върна и да те оставя сам._
	_Постепенно Рита осъзна, че ще остане при нас за постоянно. Че когато излизахме, винаги се връщахме с някакво лакомство, за да я наградим, че е била смело момиче. Продължаваше да ни посреща развълнувана и изпълнена с облекчение, когато се прибирахме, но виенето престана и тя се превърна в едно спокойно и щастливо куче._
	_Изпитвам вина, когато си представям как ли се е чувствала в деня, в който не се прибрах у дома. Дали ме е чакала до вратата? Дали е бягала от единия край на коридора до другия? Дали е скимтяла за мен? Може би Ана я е утешила? Казала й е, че ще се прибера съвсем скоро? Докато самата тя се е питала какво се случва. Тревожила се е колкото Рита. Дори повече._
	_Кучето изведнъж сяда, вдига нос и наостря уши. Застивам. Чула е нещо. Секунда по-късно го чувам и аз. Хрущенето на чакъл. Гласове._
	_Някой вкарва ключ в ключалката._


>>	Двадесет

#	Ана

	Марк настоява да ни изпрати до къщата, вместо да ни остави на тротоара.
	— Значи все пак се _тревожиш_? — питам аз, докато внася столчето на Ела вътре. — След като се увери, че не лисица е оставила този заек. — Коридорът е студен. Завъртам термостата, докато не чувам как отоплението се задейства.
	— Всъщност човекът каза, че не са сигурни.
	— Имаш предвид, без снимки?
	— Без да са _изследвали_ криминалистите. — Марк ме поглежда и това ме кара да прехапя езика си. Заяждането няма да ми помогне. — Иначе, да, разтревожен съм — заявява той със сериозен тон. Изпитвам детинско задоволство, но Марк не е приключил. — Тревожа се за _теб_. — Затваря предната врата. — Тревожа се за онова, което каза в полицейския участък… че усещаш присъствието на майка си… — Не довършва изречението си и нямам намерение да го правя вместо него. — Това е напълно нормална част от скръбта, но също така може да е знак, че не се справяш. После идва Ела и всички хормони, които бушуват в теб, след като стана майка…
	Изчаквам да минат няколко секунди.
	— Смяташ, че полудявам.
	— Не, не е вярно.
	— Какво лошо има да си _мисля_, че мама още е тук?
	Марк кима замислен и потърква устни с пръст, палецът е под брадичката му. Това е слушателската му физиономия. Кара ме да се чувствам като негова пациентка, а не негова партньорка. Все едно съм някакъв казус, а не майка на детето му.
	— Какво лошо има, ако _искам_ да виждам призраци? Съжалявам, но може да ми харесва да имам _халюцинации, причинени от скръбта_. — Тонът ми е изпълнен със сарказъм. Виждам болката в очите на Марк, но вече е късно да се успокоя.
	— Ще се видим по-късно. — Той не ме целува за довиждане и не го виня. Затваря вратата и заключва два пъти с ключовете си. Чудя се какво си мисли — че държи опасността навън или че я заключва вътре.
	— Майка ти е идиотка, Ела — казвам на дъщеря си. Тя примигва насреща ми. Защо трябваше да се държа толкова лошо? Марк просто се тревожи, това е всичко. В лично и професионално отношение. Не беше ли точно състраданието му онова, което ме привлече към него? Сега смятам тази негова черта за недостатък.
	Потрепервам. Навеждам се, за да пипна радиатора. Затопля се, но все още е много студено. Засмивам се на глас в главата ми изникват всички клишета за призраци, — но разбирам, че са необосновани, дори за мен, защото не само температурата ме кара да усещам чуждо присъствие в стаята.
	Усещам парфюма на майка си.
	„Адикт“ от Диор. Ванилия и жасмин. Толкова е слаб, че вероятно си внушавам. _Определено_ си внушавам. Защото докато стоя със затворени очи до стълбището, осъзнавам, че не надушвам нищо.
	— Ела тук, дребосъче. — Откопчавам Ела от столчето. Говоря й на глас, защото така разсейвам неприятното усещане в стомаха си, което наподобява на хиляди пеперуди, хванати в мрежа.
	В кухнята също е много студено. Усеща се свеж, студен въздух и щипка жасмин, на който се опитвам да не обръщам внимание. Рита скимти от сервизното помещение. Отварям вратата и й се скарвам, но тя не ми обръща внимание и побягва към кухнята, където обикаля ли, обикаля, докато души пода. Бяга в кръгове и ме кара да се засмея, макар че никак не ми е до смях.
	— Глупаво куче! — Казвам на Ела. — Не е ли Рита едно глупаво куче?
	Намирам кокал. Рита неохотно изоставя преследването на въображаемия заек и го отнася до леглото си до готварската печка „АГА“, където започва да го дъвче доволна.
	_Халюцинации, причинени от скръбта._ Абсолютно клиничен начин да опишеш нещо толкова магическо. Толкова необяснимо.
	— Някои хора твърдят, че са водили цели разговори с любимите си хора — каза Марк в полицейския участък. Много често това е процес на страдание, наречен патологична скръб, но понякога е симптом за нещо по-сериозно.
	Симптоми. Процеси. Състояния.
	Имена на неща, които не разбираме, защото се страхуваме от значението им. И от онова, което могат да ни причинят.
	_Цели разговори…_
	Бих дала всичко, за да чуя отново гласовете на родителите си. Разполагам с няколко видеа: от рождени дни, от летни ваканции, един филм от завършването ми, различни видеоматериали, свързани в цял запис. Родителите ми се намират от грешната страна на камерата, която са насочили гордо в мен, но микрофонът е уловил всяка прошепната дума, докато са седели на предните места в Бътъруърт Хол в Центъра за изкуства на Уоруик.
	— Малкото ни момиче…
	— Не мога да повярвам.
	— Погледни онова хлапе с дънките — един хубав чифт панталони щяха да му стоят много добре.
	— Ти ли го казваш — приличаш на градинар с твоите.
	— Ама че глупаво от моя страна — смятах, че днес е денят на Ана! Ако знаех, че е парад на модата за родителите…
	Заведоха ме на обяд в „Тейлърс“, където татко ставаше все по-горд — и шумен — с всяко следващо питие, а мама бършеше сълзите си, докато споделяше посредствения ми успех с някаква непозната. Докато пристигна десертът, вече отчаяно исках да се махна, но не можех да им отнема този момент. Бях единственото им дете. Първата от рода Джонсън, която беше завършила университет. Заслужаваха празненство.
	Пусках си записите толкова често, че знаех всички реплики наизуст, но не беше същото. Никога нямаше да бъде.
	Затварям очи. Накланям глава. Хрумва ми да протегна ръце напред като медиум и си мисля колко нелепо бих изглеждала, ако някой мине покрай прозореца и ме види. Ще потъна в земята от срам. Но _усещам_ мама и щом мога да усетя парфюма й…
	— Мамо? Татко? — Гласът ми е тих и слаб в празната кухня. — Ако ме чувате…
	Вятърът вие навън, а дърветата в градината шумолят. Рита скимти, но оплакванията й потъват в небитието.
	Когато бях на единадесет години, Лора ми показа как да призоваваме мъртвите само със стратегически разположени запалени свещи и дъска, върху която бяха изписани буквите от азбуката. Накара ме да пазя тайна и изчакахме до следващия път, в който ми беше бавачка, за да приготвим всичко.
	Лора затъмни осветлението. Извади някакъв диск от чантата си и пусна песен, която не знаех — беше на някакъв стар певец, за когото никога не бях чувала.
	— Готова ли си?
	Показалците ни бяха върху малкото парче дърво в центъра на дъската. Зачакахме. И чакахме. Потиснах кикота си. Лора беше затворила очи и сбърчила чело в опит да се съсредоточи. Започнах да се отегчавам. Очаквах двете да си прекараме една забавна вечер и да си разказваме страшни истории за призраци, както правехме с приятелките ми, когато си гостувахме с преспиване.
	Бутнах показалеца.
	Лора отвори очи. Направих същата шокирана физиономия като нейната.
	— Почувства ли това?
	Закимах енергично. Тя присви очи.
	— Ти ли го бутна? Закълни се, че не си го направила.
	— Кълна се.
	Лора отново затвори очи.
	— Има ли някой там?
	Лекичко преместих показалеца върху дъската. _Да._
	В този момент съжалих, че съм го направила. Защото лицето на Лора се сбръчка като лист хартия, от очите й потекоха сълзи и увиснаха на миглите й.
	— Мамо?
	Искаше ми се и аз да се разплача. Не можех да кажа на Лора, че аз съм преместила показалеца, но не исках и да продължаваме с тази странна игра. Пръстите й потрепериха, но показалецът не се помръдна. Мина цяла вечност, преди да си махне ръцете.
	— Искаш ли да играем на нещо друго?
	— Добре ли си? — попитах я неуверена, но Лора бързо изгони сълзите от очите си, духна свещите и започнахме игра на „Монополи“.
	Години по-късно й признах какво бях сторила през онази вечер. Пиехме вино и изведнъж си спомних как се бяхме надвесили над домашно направената дъска Уиджа. Прииска ми се да изчистя от съзнанието си тази измама.
	— Знам — отвърна тя, когато й разкрих душата си.
	— Знаеш?
	— По-скоро предполагах. Хич не те биваше да лъжеш, когато беше на единадесет. — Тя се ухили, удари ме шеговито в рамото, а после и в лицето. — Не ми казвай, че тази случка не ти е давала мира толкова дълго време?
	Нямах такива проблеми, но се зарадвах да науча, че и на нея не й е тежало на _ума_.
	Кожата ми настръхва, а космите на врата ми се изправят един след друг. Усещам аромата на жасмин.
	И тогава…
	Нищо.
	Отварям очи и отпускам ръце до тялото си, защото това е абсурдно. Нелепо. Родителите ми са мъртви и не мога да ги призова, както не мога да разперя криле и да полетя.
	Няма никакви съобщения. Никакви призраци. Никакъв задгробен живот.
	Марк е прав. Всичко е само в главата ми.


>>	Двадесет и едно

#	Мъри

	— Предполагам, че съпругът не вярва в призраци — каза Сара. Седяха на черния кожен диван в семейната стая в „Хайфийлд“, където Мъри се присъедини към съпругата си за четиридесет и пет минути, точно колкото беше почивката му за вечеря.
	— Той не й е съпруг, а партньор. Да, каза, че това са халюцинации, причинени от скръбта.
	— Каспър* ще бъде много разочарован.
	[* Духче от популярен анимационен филм. — Бел.ред.]
	Вратата на семейната стая се отвори и вътре влезе едно младо момиче. То беше толкова слабо, че главата му изглеждаше непропорционално голяма. Ръцете му бяха покрити от китките до раменете с плетеници от белези. То не поздрави Мъри и Сара, просто си взе списание от масичката за кафе и излезе.
	— Според Марк Хемингс около шестдесет процента от скърбящите са виждали или чували любимите си хора след смъртта им или са усещали присъствието им по някакъв начин.
	— Каква е разликата между подобно преживяване и призрак? — Сара преглеждаше бележника на Каролин Джонсън. Вечерята в „Хайфийлд“ се сервираше рано, затова тя седеше със скръстени крака на дивана и преглеждаше материалите по случая, а Мъри си похапваше сандвичи.
	— Идея си нямам.
	— Ще те преследвам, когато си отида.
	— Недей.
	— Защо не? Смятах, че ще се радваш да ме видиш.
	— Нямах това предвид. Исках да кажа… О, няма значение. — По-добре да не говорим за смърт, това искаше да й каже. Мъри погледна през прозореца. Небето беше ясно и стоеше като напръскано със звезди. Спомни си как двамата със Сара лежаха в парка в началото на своята връзка, сочеха към съзвездията, чиито имена знаеха, и си измисляха такива за онези, чии го не знаеха.
	— Това е Голямата мечка.
	— А онова там е Таралежът.
	— Идиот.
	— Ти си идиотка.
	Правиха любов на влажната трева, а празните им стомаси им напомниха, че не бяха хапвали нищичко от обяд насам.
	— Искаш ли да се поразходим? — попита я сега Мъри. — Да направим една обиколка?
	Изведнъж искрата в очите на Сара беше заменена от притеснение. Тя сви колене до гърдите си и ги прегърна здраво. Пръстите й стискаха здраво бележника на Каролин сякаш бяха залепнали за него.
	Този страх да излезе навън беше нещо ново. Не ставаше въпрос за агорафобия — не и според лекаря й, — а за поредното малко парченце от тревожната мозайка, която представляваше красивата, забавна и изключително сложна съпруга на Мъри.
	— Няма проблеми. — Той махна с ръка, за да се откаже от намеренията си, и с този жест изгуби надежда, че Сара е готова да се прибере у дома. Трябваше да се нравят малки стъпки, каза си наум. Днес беше петък. Коледа беше чак в понеделник. Имаше достатъчно време да я отведе вкъщи. — Нещо направи ли ти впечатление? — Мъри посочи бележника. След като заплахата от напускане на това място се беше уталожила, мускулите на Сара се отпуснаха. Тя отвори бележника и потърси точно определена дата.
	— Дъщерята спомена ли ти нещо за възражение срещу строеж?
	— Не си спомням.
	Сара му показа страницата датата беше месец преди смъртта на Каролин — и на нея имаше референтен номер, под забележката _възражение срещу строеж_.
	— Хората доста се разгневяват, ако не получат разрешение за строеж.
	— Дотолкова, че да убият някого?
	— Няма по-странно същество от човека.
	Мъри отвори портала за строителни разрешения на Ийстборн на телефона си и въведе референтния номер от бележника.
	— Това е заявление за издаване на разрешение за пристрояване. — Намери името на молителя. — Господин Робърт Дрейк. — Мъри си спомни списъка с роднини и приятели, които бяха утешавали Каролин Джонсън в деня на смъртта на съпруга й. — Живее в къщата до тази на Ана Джонсън. — Прочете становището. — Заявлението е било отхвърлено. Макар че съвсем наскоро е подадено ново.
	— Ето го и твоя мотив, Поаро.
	— Имало е тридесет и четири възражения. Трябва да проверя дали всички не са се хвърлили от скалата.
	Сара повдигна вежда.
	— Хайде, давай, подигравай се на теориите ми… На какво ще заложиш, детективе?
	Мъри не беше хазартен тип. В живота имаше достатъчно променливи, за да търси още, а и картината около случая на Джонсън никак не беше ясна.
C>
	Самоубийство? Помисли пак.
C$
	— Самоубийството на Каролин Джонсън е било точно копие на това на съпруга й — заобяснява Мъри по-скоро на себе си, отколкото на Сара. — Сходствата са добавили допълнителна тежест към заключението на съдебния лекар, както и някои подробности около смъртта на Том Джонсън, които не са били разгласявани пред пресата.
	„Газет“ бяха пуснали некролог след смъртта на Том. Семейството беше известно в града, бизнесът им се предаваше вече през три поколения. Те писаха за личните вещи, оставени на скалата, за изоставената на паркинга кола, но не и за пълната с камъни раница. Единствените, на които тази информация беше известна, бяха семейството и жената, която беше станала свидетелка на самоубийството на Том: Даян Брент-Тейлър.
	Мъри се замисли за анонимната картичка, изпратена на Ана, и за заека, оставен на прага на вратата й. Замисли се също колко удобно беше човек да се самоубие при прилив — не оставаха никакви тела и тайните биваха скрити завинаги. Том и Каролин бяха проверили точните часове на приливите, но какво значение имаше дали телата им щяха да бъдат открити? Всичко му се струваше прекалено удобно. Прекалено… нагласено.
	Сара забеляза вглъбеността на съпруга си.
	— Какво има?
	— Нямам доказателства…
	— Първо ми кажи какво ти нашепват инстинктите, после ще говорим за доказателства. Това не са ли твои думи?
	Мъри се засмя. Работеше на тази основа през по-голямата част от кариерата си и тя никога не го беше проваляла. Имаше да извърви още дълъг път, докато разбере как точно бяха намерили смъртта си Том и Каролин Джонсън, но всичките му инстинкти сочеха само в една посока.
	— Смяташ, че е била убита, нали?
	Мъри кимна бавно.
	— Мисля, че и двамата са били убити.
	Сара също се замисли, след което се върна обратно към бележника на Каролин и започна да преглежда безбройните брошури и визитки, натъпкани в задната му част. Извади една и я задържа пред погледа си.
	— Нали каза, че Марк Хемингс не е познавал семейство Джонсън?
	— Да. Вече са били мъртви, когато двамата с Ана са се запознали.
	— Не и според това.
	Мъри взе брошурата, която съпругата му държеше. _Марк Хемингс_, това пишеше на нея, заедно с всичките му титли и акредитации. Обърна и. От другата й страна се мъдреше бележка, написана с почерка на Каролин Джонсън, който познаваше добре от бележника й. _14:30 часа, сряда, 16 ноември._
	Сара обърна на съответната страница в бележника, на която също беше отбелязан този ангажимент. Тя погледна Мъри.
	— Той лъже.


>>	Двадесет и две

#	Ана

	В шест часа някой звъни на вратата. Отварям и намирам чичо Били с бутилка вино в ръка. Известно време го гледам с празен поглед.
	— Не си забравила, нали?
	— Разбира се, че не! Просто се отнесох малко. Радвам се да те видя. — Прегръщам го, за да прикрия лъжата си. Съжалявам, че се ометох толкова бързо вчера.
	Чичо ми свива рамене.
	— Просто беше разстроена. Не го мисли. Къде е прекрасната ми праплеменница?
	Отиваме в кухнята и аз давам Ела на Били, който я взема и я държи като тиква на селска изложба. Тя постоянно се опитна да го хване за носа и това го разсмива. Двамата са толкова сладки, че веднага си вземам телефона и им правя бърза снимка. Получила съм съобщение от Марк.
C>
	ЩЕ ЗАКЪСНЕЯ, СЪЖАЛЯВАМ.
C$
	Пиша му бърз отговор.
C>
	НЕ СЕ ТРЕВОЖИ. БИЛИ ДОЙДЕ ЗА ВЕЧЕРЯ.
C$
C>
	ЧУДЕСНО.
C$
	Оставям си телефона и се усмихвам на чичо Били.
	— Марк скоро ще се прибере. Няма търпение да те види!
	Чичо ми не се усмихва особено широко.
	— Чудесно.
	Наливам си вино в една голяма чаша. Бременността и кърменето промениха питейните ми навици, създадени от родителите ми, но тази вечер имам нужда от това.
	Татко обожаваше да разказва онази история от времето, когато съм била на шест и съм се учела да познавам часовника — една вечер гостите на родителите ми ме попитали:
	— Колко е часът, Ана?
	А аз съм им отговорила:
	— Точно време за вино. — Не си я спомням, не мога дори да съм сигурна, че не е просто една от измислиците на баща ми, макар че има известна истина в нея.
	Минава седем часът, когато Марк се прибира у дома. Засипва ме с извинения и огромен букет от лилии.
	— Съжалявам — казва той, когато ми ги подава, и веднага разбирам, че няма предвид закъснението.
	— Аз също — отвръщам тихо.
	— Радвам се да те видя. — Марк удря ентусиазирано ръката на Били. Заставам до тях, а бузите ме заболяват да се усмихвам.
	— Аз също. Надявам се да се грижиш добре за тази дама тук.
	— Били, мога и сама да се грижа за себе си.
	Марк ми намига. _Остави го._
	— Правя каквото мога, Бил. Как върви бизнесът?
	— Никога не е бил по-добре.
	Били тръгва пред нас към дневната, а Марк ме поглежда объркан. Поклащам глава.
	Откакто татко почина, печалбите се сринаха и чичо ми изпитва огромни затруднения. Половината от бизнеса на баща ми премина първо при майка ми, а след това при мен, но аз още не съм започнала дори да го разбирам. Постоянно си повтарях, че майчинството ще е удобното време да седна и да прегледам всичко да се науча на бизнес, но бях подценила нуждите на едно малко бебе. Щях да съм късметлийка, ако ми останеше време да прочета написаното на кутията със зърнена закуска. Наясно съм единствено с крайните суми, а те никак не изглеждат добре.
	Сега не е времето да викам Били навън. Оставям Марк да се занимава с питиетата, а аз отивам в кухнята. Когато се връщам, двамата мълчат. Опитвам се да измисля нещо общо между тях, освен мен.
	— О! Кажи на чичо как танцува Ела. — Сръгвам партньора си, който е повече от объркан. — Когато пусна Guns’n’Roses? — Млъквам, но той продължава да не разбира какво имам предвид. — Когато се обърнахме и я видяхме да рита с крака и да мята ръце в ритъма на музиката. Сякаш танцуваше.
	— А, да! Точно така беше, наистина. Все едно танцуваше.
	Били се засмива учтиво. Истинска мъка. Изпитвам облекчение, когато някой звънна на вратата. Марк скача, но аз съм първа.
	— Тази вечер сме като цирк „Пикадили“! — заявявам развеселена.
	Никога не съм се радиана толкова много, че виждам Лора.
	— Минавам само да проверя как си след вчера. — Приятелката ми ме оглежда. — Добре ли си? Изглеждаш ми малко изнервена. — Издърпвам я в кухнята и затварям вратата след нас.
	— Трябва да останеш за вечеря.
	— Не мога, имам планове.
	— Лора, моля те! Трябва да ме спасиш. Много обичам Били и още повече обичам Марк, но и слепец може да види, че едва се изтрайват.
	— Пак ли спорят?
	— Не, но е въпрос на време.
	Лора се засмива.
	— Ще ти струва скъпо.
	Вдигам бутилката с вино в едната ръка и празна чаша в другата.
	— Дадено.
	Естествено, когато се присъединяваме към мъжете в дневната, те са в стихията си.
	— Нямаше такова нещо като психично здраве по мое време. Терапевти, консултанти, пълни шарлатани. Само ти пълнят главата с празни приказки.
	— Вероятно затова в момента се намираме в подобно положение.
	— Мислиш ли, че пилотите от Втората световна война са си вземали болнични, защото са били стресирани? Или депресирани?
	— Мисля, че едва сега започваме да разбираме…
	— Пълни глупости.
	Решавам да ги прекъсна.
	— Вижте кого открих! — Представям Лора, сякаш току-що е изскочила от тортата. — Вече можем да си направим истинско вечерно парти.
	— Лора! С нас ли ще си на Коледа, скъпа?
	— Не и тази година. Поканена съм на един много пиянски обяд с няколко приятели. Четири мадами и толкова просеко*, колкото можем да изпием. — Приятелката ми се намръщва, но съм наясно, че няма търпение датата да настъпи. Намества се на дивана до Били. — Кажи ми каква кола да си купя. Моята е на доизживяване и не знам с какъв модел да я заменя.
	[* Подобна на шампанско напитка. — Бел.прев.]
	— Имам една тригодишна шкода, за която мога да ти измисля добра цена.
	Лора бърчи нос.
	— Не си се представям точно в такава.
	— В такъв случай мога да ти предложа една „Мазда МХ-5“, която повече би ти подхождала, макар че е важно с какъв бюджет разполагаш. Знаеш ли какво ще направим ще ти дам да пробваш няколко автомобила. Вземи шкодата за ден-два, както и нещо друго, което ти харесва, и виж как са.
	След като разговорът безопасно се измества от работата на Марк към стойността на автомобилите, се връщам в кухнята.
	Виното затъпява острите тонове в изказванията на чичо и партньора ми и постепенно започвам да се отпускам.
	— Разбрах, че съседът ви отново се опитва да си извади разрешително за строеж. — Били е спокоен и вече не се опитва да печели точки пред Марк. Благодарна съм и на двамата.
	— Направи няколко промени, откакто му отказаха първия път. Сега проектът му не е толкова _грандиозен_.
	— Каролин се тревожеше за светлината. — Лора посочва към прозореца, където външната светлина осветява двора и оградата между нашата градина и тази на Робърт. — Строежът му ще хвърли сянка на всичко. Трябва да подадете възражение.
	— Не искам да се карам с Робърт. Може да е дразнещ, но беше много мил, когато мама и татко починаха и не желая да си разваляме добрите отношения.
	— Системата съществува с причина — обяснява Лора. — Не е нужно да приемаш нещата лично. Просто ще попълниш формуляр и в него ще напишеш защо си против плана за строеж.
	Марк се намръщва.
	— Може би наистина трябва да го направим, Ана. Едно пристрояване ще затъмни имота ни. Това може доста да повлияе на пазарната цена.
	— Но ние няма да продаваме — отвръщам аз.
	Не ми пука дали Робърт ще пристроява, или не. Мама имаше спор с него още от момента, в който той подаде молба за разрешение. Татко го нямаше от месец и реакцията й към ежедневните ситуации — разбираемо — беше малко особена. Когато хлябът в магазина на ъгъла свърши, тя дръпна такава тирада, че бедното момиче зад касата се разтрепери цялото. Отведох мама у дома и я сложих да си легне. Момичето от магазина беше много разбрано, когато се върнах да се извиня. Всички бяха. Както и Робърт. Майка ми беше обсебена от молбата му за строеж. Беше се вкопчила в нея като удавник за сламка, изчете всички закони и търсеше подкрепа от другите живущи на улицата. Не знам дали въобще й пукаше за пристрояването. Това беше поредният проект, в който да впие зъби, също като набирането на средства за Кипърския приют за животни или организирането на митинги около Брекзит. Когато мама се захванеше с някой проект, даваше всичко от себе си. Аз не бих обърнала внимание дори Робърт да строеше футболно игрище в задния си двор. Двете с майка ми се справяхме с мъката си по различен начин.
	— Сега няма да продаваме, но впоследствие…
	— Никога! — Избутвам стола си назад с ненужна сила.
	Настъпилата тишина щеше да е неловка, ако не беше Ела, която подремва в люлеещото се столче. Тя се намръщва и изпуска звучна и изключително ароматна пръдня. Всички се засмиват. Моментът отминава.
	— Трябва да я сложим да си легне — казва Марк, но не се помръдва, за да изпълни препоръката си.
	— Остави я тук. Не мисля, че е от голямо значение къде спиш, когато си на два месеца.
	— Два ли станаха вече?! — учудва се Били.
	— Да, знам. Времето лети.
	— Вече трябва да направиш Ана честна жена, нали, Марк?
	Започвам да раздигам масата.
	— Не че нямам желание.
	— Няма закъде да бързаме, Били. Вече имаме бебе — това е нещо много по-сериозно от някаква си брачна халка.
	— Ще ви кажа нещо — започва чичо ми. — Смятам, че след всичко, което се случи, една голяма сватба е точно онова, от което има нужда това семейство. — Устните му са лилави от червеното вино. — Аз ще платя за нея.
	— Не искаме парите ти, Бил.
	Лора забелязва физиономията ми и бърза да се намеси.
	— По-добре ти да минеш под венчилото, Били, след като толкова отчаяно ти се ходи на сватба. Ние ще сме ти шаферки, нали, Ана?
	Поглеждам я с изпълнени с благодарност очи.
	— Хубава идея, но не мисля, че има голям пазар за продавач на коли с наднормено тегло и доста годинки на раменете.
	— О, я стига, чичо Били, ти си ерген мечта. Хубава къща, добър бизнес, собствени зъби… Зъбите са си твои, нали?
	Оставям ги да се смеят и отивам да заредя съдомиялната.
	Марк ми предложи за първи път в нощта, в която му казах, че съм бременна. Отвърнах му „не“. Не беше нужно да го прави.
	— Не го нравя, защото трябва, а защото го искам. Искам да бъда с теб. Ти не искаш ли да бъдеш с мен?
	Не му отговорих. Разбира се, че исках, но също така ми се щеше да ме иска заради мен самата, а не заради бебето ни.
	Предложи ми за втори път, докато бях бременна, и отново, когато Ела се роди. Този път почти се съгласих, замаяна от следродилната радост, упоена с лекарства и в еуфория от факта, че бях създала живота, който лежеше в ръцете ми.
	— Скоро — обещах му аз.
	И аз като повечето жени си мечтая за сватба. Самоличността на младоженеца се променяше през годините — първи беше шестгодишният Джоуи Матюс, когато бях малка, после последваха поредица от неподходящи гаджета и накрая две почти подходящи, но колкото и да се сменяха увлеченията ми, хората около мен си оставаха същите. Приятели. Били. Лора.
	Мама и татко.
	Когато си представям сватбата с Марк, единственото, за което мога да мисля, е кой няма да присъства на нея.
	Станало е късно, когато Били и Лора си тръгват. Изпращам ги и им помахвам за довиждане. Възползвам се от хладния въздух, за да прочистя замъглената си от виното глава. Скръствам ръце на гърдите си и заставам на пътеката, за да огледам къщата. Мисля си за предложението на Марк да я продадем и да започнем наново и макар да знам, че е прав, самата мисъл да напусна Оук Вю е болезнена.
	Поглеждам към съседската врата. На първия етаж свети, както и на площадката между стълбищата. Розовото обявление за строеж, което Били е видял, е закачено за вратата. Дребният шрифт обяснява как да се подаде възражение. Предполагам, че ще има период на консултации и адрес, на който хората да изпращат възраженията си, ако не са съгласни с проекта.
	Според мен има много по-важни битки за водене от пристрояването на Робърт Дрейк и засенчването на кухнята ни. За разлика от родителите ми, които понякога като че ли изпитваха удоволствие от конфронтациите, влизането в спор със съсед ме изпълва с неприязън. Вероятно защото съм единствено дете и нямам братя или сестри, които да ме направят по-силна личност, но конфликтите ме карат да се разплача, а не да търся отмъщение.
	Тъкмо се прибирам в къщата, когато чувам силен удар и чупене на стъкло. Нощната тишина ме обърква и не мога да разбера откъде е дошъл шумът. Отварям предната врата и виждам Марк да бяга нагоре по стълбите. Секунда по-късно се провиква. Аз също хуквам по стъпалата.
	— Какво има? Какво се случи?
	В детската стая на Ела е студено. Завесите се гърчат от течението, а прозорецът зад тях е счупен. Изхлипвам.
	Марк сочи креватчето на дъщеря ни. Цялото е в счупени стъкла, които проблясват на светлината, а в средата на матрака има тухла, за която с ластик е захванат лист хартия.
	Марк предпазливо взема тухлата.
	— Отпечатъци! — спомням си аз.
	Той хваща листа за ъгълчето и извива глава, за да прочете написаното.
C>
	Без полиция. Спри, преди да се нараниш.
C$


>>	Двадесет и три

#	Мъри

	Ана Джонсън изглеждаше изморена. Около очите й имаше тъмни кръгове и макар да се усмихна любезно, когато отвори вратата, решителността й от предишния ден я нямаше никаква. Тя го поведе през кухнята, където Марк Хемингс почистваше масата след закуската.
	Мъри остана изненадан от тази динамика. Ана беше показала, че е изключително силна жена, но въпреки това, когато беше с Марк, го оставяше той да ръководи парада. Зачуди се дали самата тя искаше да бъде така, или беше принудена. Марк ли командваше в тази връзка? Дали наистина беше излъгал, че не познава Каролин Джонсън?
	— Съжалявам… да не се натрапвам?
	— Не. Малко закъсняхме тази сутрин. Заради снощи.
	— Снощи? — На сушилника бяха оставени няколко винени чаши. Мъри се усмихна, за да разсее незнайно защо налегналото напрежение. — Аха, забавлявали сте се значи? — Погледна първо Ана, а после и Марк, и усмивката му се изпари. Ана го гледаше намръщена и с отворена уста.
	— Забавлявали сме се? Какво…
	Марк прекоси набързо стаята и прегърна партньорката си.
	— Всичко е наред. — Обърна се към Мъри: — Някой хвърли тухла през прозореца на стаята на дъщеря ни. Имаше увита бележка около нея. Можеше да я убие.
	Мъри извади тефтерчето си.
	— В колко часа се случи това?
	— Около полунощ отговори Ана. — Тъкмо щяхме да…
	Марк се намеси:
	— Трябва ли да минаваме през това отново? Стояхме будни до два часа, за да даваме показания.
	Едва сега Мъри забеляза брошурите на кухненската маса и визитката с телефонните номера на полицията. Прибра тефтерчето си.
	— Не, разбира се, че не. Ще говоря с полицаите, които са дошли тук и ще се уверя, че са събрали цялата необходима информация.
	Марк присви очи.
	— Попитаха дали имаме номер на случая.
	Стомахът на Мъри се сви и той изпита добре познато чувство.
	— От другия проблем — картичката за годишнината.
	Когато Мъри беше още стажант, се зае със случай, който му изигра лоша шега. Сержантът му — един груб тип от Глазгоу го извика в офиса си, за да го попита защо не беше направено нищо по този „както ми изглежда на мен съвсем лесен случай, дечко“, след което го прати да регулира движението. Наложи му се да работи под дъжда — водата се стичаше от фуражката му, а стомахът му направо се свиваше. Само три седмици на служба и вече го бяха порицали. Това ли беше? Дали началникът му нямаше да го освободи от длъжност?
	Това не се случи вероятно защото от този момент насетне Мъри се зарече да се отнася към всяка жертва с вниманието, което заслужаваше, и да прави всичко по нравилата.
	Този път не играеше по правилата.
	— Не се тревожете — заяви той, колкото се може по-ведро. — Ще се оправям с тях, когато се върна в управлението.
	— Защо нямаме номер на случая? — попита Ана, взе бебето от люлеещия се стол и се приближи до Мъри. Работите по него, нали?
	Метафорично погледнато.
	Мъри кимна.
	— Уверявам ви, че работя. — По-добре, че аз се заех, а не го предадох направо на Службата за криминални разследвания. — Въпреки това възелът в стомаха му не изчезна. Зачуди се дали в този момент някой в полицейския участък питаше защо Мъри Макензи, пенсиониран полицай, работещ на рецепцията в Лоуър Мийдс, разследва възможно двойно убийство.
	— Всъщност исках да проверя нещо — каза Мъри. Бръкна във вътрешния си джоб, за да извади брошурата, която Сара беше намерила в бележника на Каролин Джонсън, но задържа ръката си върху нея. — Господин Хемингс, никога не сте се срещали с родителите на Ана, така ли?
	— Да. Вчера ви го казах. Заради тяхната смърт Ана потърси услугите ми.
	— Добре. Значи когато Ана дойде при вас, това беше първият път, в който чувахте за нейната… — Мъри потърси правилната дума, като се опита да прикрие нетактичността си със съчувствена усмивка към Ана — … ситуация?
	— Да. — Имаше нотка на нетърпение в отговора на Марк.
	Нетърпение? Или нещо друго? Нещо, което се опитваше да скрие? Мъри извади брошурата.
	— Това ваше ли е, господин Хемингс?
	— Да. Не съм сигурен, че разбирам…
	Мъри му подаде брошурата, като я завъртя от другата страна. Любопитството на Ана беше събудено и тя се приближи, за да види написаното върху хартията. Изведнъж вдиша рязко и на лицето й се изписа пълно объркване.
	— Това е почеркът на мама.
	Мъри заговори внимателно:
	— Намерихме брошурата в бележника на майка ви.
	Марк движеше уста, но нищо не излизаше от нея. Накрая просто размаха брошурата.
	— И… какво? Нямам представа защо я е запазила.
	— Явно е имала насрочен час при вас, господин Хемингс.
	— Насрочен час? Марк, какво става? Мама… пациентка ли ти беше? — Ана направи несъзнателна крачка назад, за да се отдалечи от брошурата и от бащата на детето си.
	— Не! Господи, Ана! Казах ти, че нямам представа защо брошурата ми е била в нещата й.
	— Добре. Просто исках да проверя. — Мъри протегна ръка за брошурата. Марк се поколеба, но накрая я върна на полицая, като даде всичко от себе си да не уцели разтворената му длан. Наложи се Мъри да я хване, преди да е паднала на пода. Усмихна се любезно. — Ще ви оставям.
	Запалих фитила и сега е време да бягам, каза си Мъри, когато напусна къщата. На Марк Хемингс щеше да му се наложи доста да обяснява.


>>	Двадесет и четири

#	Ана

	Смяташе, че знае какво се е случило миналата вечер, нали? — Марк отново започва да разчиства масата, като слага купичките от зърнената ни закуска в съдомиялната. — Лявата ръка не знае какво прави дясната. Това е нелепо. — Навежда се, за да пренареди чиниите от снощи. Хрумва ми, че преднамерено се бави и не иска да ме погледне.
	— Познаваше ли майка ми?
	— Какво? — Той изпуска лъжиците. Едно, две.
	— Марк, погледни ме!
	Партньорът ми се изправя бавно, взема кърпата и бърше ръцете си в нея, след което я сгъва и я оставя на плота. Най-накрая ме поглежда.
	— Никога не съм се срещал с майка ти, Ана.
	Ако с Марк бяхме заедно от десетилетие — ако се бяхме запознали като тийнейджъри и бяхме израснали заедно, щях да разбера дали ме лъже. Ако бяхме преживели много от предизвикателствата, пред които се изправяха другите двойки — възходи и падения, раздели и събирания, щях да разбера дали ме лъже.
	Ако го познавах по-добре…
	Лицето му е неразгадаемо, а очите му не се отместват от моите.
	— Запазила си е час при теб.
	— Много хора си запазват часове при мен, Ана. _Ти_ си запази час при мен. Разпространихме брошури в цял Ийстборн, за бога. — Марк откъсва поглед от моя и отново се обръща към съдомиялната, макар че вече няма нищо за слагане в нея.
	— Но не помниш да си говорил с нея?
	— Не. Виж, някои хора ми се обаждат направо, други си запазват час през Джанис. Никога не съм имал контакт с майка ти.
	Джанис работи на рецепцията в лобито на офис сградата, в която се намира кабинетът на Марк в Брайтън, заедно с още десетина други фирми, които нямат нужда — или не могат да си позволят собствена сграда или персонал. Тя разработва графиците, посреща клиентите и отговаря на телефона, като всяка от фирмите си има собствена линия.
	_Салон за красота „Серенити“, какво мога да направя за вас?_
	_Интериорен дизайн „Брайтън“, с какво да ви помогна?_
	— Дори да е запазила час, не се е появила за него.
	— Откъде знаеш? — Не мога да се позная. Звуча грубо и обвинително. Марк изпуска въздишка, която наподобява на спукана гума — раздразнен и ядосан е. Това е първият ни спор. Първият ни истински спор, при който повишаваме тон и се обръщаме настрани да въртим очи, все едно търсим подкрепа от невидима публика.
	— Щях да си спомня.
	— Не помниш, че си е запазила час.
	Марк не отговаря веднага.
	— Щеше да е в системата ни. Джанис я обновява, когато клиентите дойдат.
	— Значи можеш да провериш?
	— Да.
	Подавам му мобилния телефон.
	Той се засмива, без да му е особено забавно.
	— Искаш да проверя веднага?
	Чудя се дали така се държат жените, които смятат, че съпрузите им изневеряват. Дали се превръщам в това в нещо, което винаги съм презирала, — в истинска вещица със скръстени ръце и стиснати устни, която иска да получи мигновени отговори от един мъж, който никога не й е давал повод за съмнение.
	Но брошурата му е била в бележника на майка ми.
	Марк преравя телефонните номера в апарата и намира този на кабинета си. Чувам мелодията от другата страна и знам какво ще каже Джанис още преди да е вдигнала.
	_„Холистично здраве“, с какво да ви помогна?_
	— Джанис, аз съм. Би ли проверила нещо в системата? Сряда, шестнадесети ноември, миналата година. Два и тридесет, Каролин Джонсън.
	Смелостта ми бавно се трансформира в несигурност. Ако Марк лъже, нямаше да провери тук и сега пред мен. Щеше да се оправдае, че трябва да отиде до работа, за да го направи, или че записите им не са толкова подробни. Той не ме лъже. Знам, че е така.
	— Запазила ли си е нов час?
	Намирам си работа, като започвам да събирам играчките на Рита и да ги прибирам в коша.
	— Благодаря ти, Джанис. Как изглеждат следващите два дни? Има ли някакви отменени часове? — Изслушва я и се засмива. — Значи няма шанс да почивам на Бъдни вечер?
	Казва довиждане и затваря.
	Сега е мой ред да отбягвам погледа му. Вдигам един плюшен фазан, който Рита е изкормила.
	— Съжалявам.
	— Отбелязано е, че не се е появила. Не си е запазила нов час. — Марк идва до мен и нежно повдига брадичката ми с пръст, за да го погледна. — Никога не съм виждал майка ти, Ана. Ще ми се да бях.
	Вярвам му. Защо му е да ме лъже?


>>	Двадесет и пет

#	Мъри

	— Вече може ли да влизаме?
	Мъри стисна Сара за ръката.
	— Да направим още една обиколка. — Разхождаха се около „Хайфийлд“, като вървяха достатъчно близо до стените, за да може съпругата му да се държи за тях и да се чувства в безопасност.
	— Добре.
	Сара започна да диша по-учестено. Опита се да върви по-бързо, за да приключат колкото се може по-скоро е обиколката, но Мъри запази ритъма от предишните две обиколки. Правеше всичко възможно, за да я разсее.
	— В завещанието си Том Джонсън оставя къщата на съпругата си, заедно със своя дял от бизнеса и всичките си авоари, с изключение на сто хиляди, които завещава на Ана. Парите от застраховката му отиват при Каролин.
	— Въпреки че е било самоубийство?
	— Да. — Мъри беше научил много повече за застраховките „Живот“ и самоубийствата, отколкото му се искаше. Повечето компании имаха клауза при самоубийство в полиците си, което означаваше, че няма да изплатят застраховката, ако застрахованият се самоубие през първите дванадесет месеца от издаването на полицата. Това се правеше с цел хората да не се самоубиват, за да избегнат плащането на вноските си по застраховката, обясни учтивата жена от „Авива“, когато Мъри й се обади. Том Джонсън си плащаше застраховката от години и застрахователната сума беше изплатена в момента, в който съпругата му беше представила смъртния му акт.
	— Какво е било завещанието на Каролин?
	Сара продължаваше да се държи за стената, но сега Мъри забеляза, че между пръстите й и нея имаше малко разстояние. Продължи да говори, за да я разсейва:
	— Оставила е малка сума на кръщелницата си, десет хиляди наследство на Кипърския приют за животни и останалото на Ана.
	— Значи в крайна сметка всичко е отишло при дъщерята. Сигурен ли си, че не ги е блъснала и двамата? — Ръката на Сара увисна до тялото й.
	— След което си е изпратила анонимна картичка ли?
	Съпругата му се беше замислила.
	— Може би картичката е от някого, който знае, че ги е убила. Ана се паникьосва, отнася я в полицията, защото така би направила една нормална жена, която не е убийца. Двоен блъф.
	Мъри се ухили. Сара беше много по-креативна от всичките детективи, с които беше работил.
	— Има ли някакви отпечатъци по нея?
	— Няколко. Ниш работи над тях в момента. — Колата на Том Джонсън беше претърсена за отпечатъци след смъртта му, като бяха свалени елиминационни отпечатъци за сравнение от дъщеря му и от персонала на „Колите на Джонсън“. На анонимната картичка бяха намерени отпечатъците на Ана Джонсън и чичо й. Били, който я беше скъсал на парчета, преди племенницата му да може да го спре, и още няколко частични, които можеха да бъдат на всеки — включително на онзи, който беше продал картичката. Никой от частичните отпечатъци не беше дал съвпадение с базата данни на полицията.
	При споменаването на общата им приятелка, Сара просветна. Ръката й се отпусна малко в тази на Мъри.
	— Как е Ниш?
	— Добре е. Попита ме как си. Предложи да вечеряме заедно, когато излезеш оттук.
	— Може.
	„Може“ беше добре. „Може“ беше по-добре от „не“. Утре беше Бъдни вечер и лекарят на Сара, господин Чаудри беше решил, че е време да я изпишат. Тя обаче беше на друго мнение.
	— Не съм добре — беше заявила твърдо, след което започна да дърпа оръфаните си ръкави.
	Хората, които се смятаха за много вещи в психичните проблеми, обичаха да ги сравняват с физически заболявания.
	— Ако Сара си беше счупила крака, всички щяхме да се съгласим, че има нужда от помощ — беше казал началникът на Мъри, когато му обясни, че си е взел почивка, за да помага на съпругата си. Малко хора можеха да разберат състоянието й.
	Защото то не беше като някакъв проклет счупен крак. Счупеният крак можеше да бъде излекуван. Снимка, гипс, навярно и шина. Няколко седмици на патерици. Почивка, физиотерапия. И после… какво? Странно гъделичкане и пълно възстановяване. Щеше да се оправи. Да, следващия път щеше да е много по-лесен за чупене, ако паднеше от велосипед или се спънеше по стълбите и стъпеше накриво, но нямаше да се счупи ей така, от само себе си. Нямаше да застива от ужас при самата мисъл, че трябва да отвори вратата, или да се свие в ъгъла, ако някой прошепне нещо.
	Граничното разстройство не беше като счупен крак.
	Не, Сара не беше добре. И никога нямаше да бъде.
	Граничното разстройство не е нещо, което можем да излекуваме, Сара — беше казал Чаудри. Оксбриджският* му акцент беше помрачен от характерното за Бирмингам носово говорене. — Наясно си с това. Знаеш повече за състоянието си от всеки друг. Справяш се добре и ще продължиш да го правиш у дома.
	[* Термин, получен от сливането на Оксфорд и Кеймбридж, използван, за да се посочат двата университета за по-кратко. — Бел.прев.]
	— Искам да остана тук. — Сара се разплака. Приличаше повече на дете, отколкото на петдесет и осем годишна жена. — Не искам да си ходя у дома. Тук съм в безопасност.
	Мъри се беше насилил да се усмихне, за да прикрие удара под кръста, който беше усетил. Господин Чаудри обаче беше непоколебим.
	— Ще бъдеш в безопасност вкъщи. Защото през последните няколко дни не сме ние тези, които те пазят. — Лекарят млъкна, наведе се напред и посочи със сплетени пръсти към Сара. Ти сама го правиш. Ще продължим с дневните срещи, след което ще ги разредим на седмични. Ще правим малки стъпки. Основната ни цел е да те върнем обратно на съпруга ти.
	Мъри се беше приготвил за следващия удар под кръста, но Сара само кимна послушно и неохотно се съгласи утре да си отиде у дома. След това изненада съпруга си, като се съгласи да излезе с него на разходка.
	Мъри спря.
	— Ехо. Станаха три.
	Съпругата му се изненада да види входната врата отново. Бяха направили трите си обиколки.
	— Ще дойда да те взема утре сутринта. Става ли?
	Сара се намръщи.
	— Сутринта е груповата сбирка.
	— На обяд тогава.
	— Добре.
	Мъри я целуна и тръгна по пътеката към паркинга. На половината на пътя се обърна, за да й помаха за довиждане, но тя вече се беше прибрала вътре.
	Прекара следващия един час в подреждане на иначе безупречната къща, за да я приготви за прибирането на Сара. Смени чаршафите в спалнята им и оправи допълнителното легло, като сложи свежи цветя в двете стаи, в случай че искаше да остане сама. Когато нямаше какво повече да направи, се качи в колата си и отиде на работа.
	Фактът, че Даян Брент-Тейлър — свидетелката, която се беше обадила в полицията, за да съобщи за самоубийството на Том — не беше присъствала по време на разпитите, тревожеше Мъри. Тази жена твърдеше, че онази сутрин била на Бийчи Хед с любовник и че не можела да поеме риска съпругът й да разбере какво е правила. Службата за криминални разследвания беше опитала няколко пъти да я убеди, но без никакъв успех. Не разполагаха с адреса й — само с номер от мобилен телефон, — но когато и той бил изключен, се бяха отказали напълно. В крайна сметка това било разследване на самоубийство. Не на убийство. Поне не тогава.
	Мъри нямаше намерение да се отказва.
	Имаше много хора с фамилиите Тейлър и Брент в полицейската база с данни и в списъка с избиратели, но нямаше Даян Брент-Тейлър. Мъри нямаше желание да отваря социалните мрежи, тъй като хич не го биваше с тези неща. Той беше силен в нестандартното мислене. Забарабани с пръсти по бюрото, след което започна отново търсенето си, като този път сложи чист лист хартия до клавиатурата си. Без съмнение съществуваше система, която можеше да свърши тази работа за него за нула време, но химикалът и хартията никога не го бяха подвеждали. Освен това, ако отнесеше тази задача на колегите си, щяха да бъдат зададени въпроси, на които още не искаше да отговаря.
	От лявата страна на листа записа домашните адреси на всички с фамилията Брент, които живееха в радиус от четиридесет километра от Ийстборн. Ако се наложеше да разшири параметрите на търсенето си, щеше да го направи, но засега приемаше, че свидетелката е била местна. След това изготви списък на всички адреси, в които живееха хора с фамилията Тейлър.
	За половин час попадна на съвпадение.
	Бинго.
	„Бърлингтън Клоуз“ 24, Нюхейвън. Живущи: господин Гарет Тейлър и госпожа Даян Брент.
	Мъри вдигна очи и на лицето му се появи усмивка. Единственият друг човек наоколо беше Джон, намусеният му колега, който се изуми, че го вижда да идва на работа с един час по-рано.
	— Мислех, че си в отпуска до Нова година?
	— Дойдох да довърша годишния си доклад.
	Джон се изуми още повече. Никой не работеше доброволно по годишния си доклад, освен ако не започваше нова работа или не се бореше за повишение. А да го пишеш в свободното си време…
	Джон погледна Мъри с огромно изумление.
	— Досега не съм виждал някой да е толкова щастлив от писането на годишния си доклад.
	— Просто се гордея със свършената работа, Джон. — Мъри си подсвиркваше, докато излизаше от полицейския участък.

	* * *

	„Бърлингтън Клоуз“ 24 се намираше на една спокойна задънена улица до „Саутуич авеню“ в Нюхейвън, по средата между Ийстборн и Брайтън. Мъри изчака малко, преди да позвъни на звънеца, за да огледа добре поддържаните саксии до предната врата и табелката на прозореца, която призоваваше натрапниците да не приближават. Една сянка тръгна към него, когато посегна към бялото пластмасово звънче. Мъри предположи, че госпожа Брент-Тейлър го беше видяла да спира на алеята й и го беше изчакала в коридора. Тя отвори вратата, преди звънецът да беше отшумял напълно. От вътрешността на къщата лаеше куче.
	Мъри се представи.
	— Разследвам случай, в който предполагам, че имате участие. Може ли да вляза?
	Госпожа Брент-Тейлър присви очи.
	— Трябва да се приготвям да тръгвам за дома на дъщеря ми. Тази година ще празнуваме Коледа у тях.
	— Няма да ви отнема много време.
	Жената се дръпна леко встрани.
	— Разполагате с половин час.
	Колкото и груба да беше госпожа Брент-Тейлър, Мъри се беше сблъсквал и с по-тежки случаи. Той се усмихна и протегна ръка по начин, който жената нямаше как да избегне. Тя се огледа наоколо, сякаш се страхуваше какво щяха да кажат съседите й.
	— Влизайте, влизайте.
	Коридорът беше тъмен и тесен. Имаше стойка за чадъри, два чифта обувки на пода и табло за обяви, на което бяха закачени различни брошури и бележки. Нещо привлече погледа му, когато мина покрай него, но бързо беше избутан във вътрешността на къщата.
	За момент се обърка, когато беше насочен към стълбището, но съвсем скоро осъзна защо, когато стигна до огромна дневна с високи прозорци, които разкриваха зашеметяваща гледка към морето.
	— Уау.
	Даян Брент-Тейлър изкачи стълбите цяла минута по-късно. Комплиментът на Мъри като че ли я предразположи малко, тъй като ъгълчетата на устата й потрепериха в някакво подобие на усмивка.
	— Извадих голям късмет.
	— Отдавна ли живеете тук?
	— През март ще се навършат двадесет години. Ако един ден реша да се преместя, ще отида в някоя хижа. — Домакинята посочи към диван в цвят горчица и седна на фотьойла до него. Стори го със звучна въздишка.
	Мъри се поколеба. На път за насам обмисляше и премисляше какви въпроси да зададе, като започнеше със самоличността на любовника на госпожа Брент-Тейлър. В крайна сметка беше напълно възможно да е отказала да даде показания не само за да прикрие извънбрачната си връзка, но и защото тя — или любовникът й са били замесени в смъртта на Том Джонсън. Възможно ли беше Даян Брент-Тейлър да прикрива някого?
	В момента Мъри се чувстваше напълно объркан.
	Жената пред него беше в края на седемдесетте. Възможно беше дори да е минала осемдесетте. Носеше панталони, които майка му би описала като „гащи“, и шарена блуза, чиито цветове определено бяха много по-весели от притежателката си. Косата й в син оттенък беше зализана за главата, а ноктите й бяха лакирани в светлорозово.
	Възможно беше, разбира се, госпожа Брент-Тейлър да има любовник. Но предвид времето, което й беше необходимо, за да се качи по стълбите, и подпряния зад фотьойла й бастун, Мъри се съмняваше да ходи на Бийчи Хед, за да лудува с него.
	— Хм, съпругът ви у дома ли си е?
	— Аз съм вдовица.
	— Съжалявам. Наскоро ли овдовяхте?
	— Преди пет години. Мога ли да попитам за какво е всичко това?
	Все по-ясно ставаше, че Мъри или е объркал къщата, или… Имаше само един начин да разбере.
	— Госпожо Брент-Тейлър, имената Том и Каролин Джонсън говорят ли ви нещо?
	Старицата се намръщи.
	— Трябва ли?
	— Том Джонсън почина на Бийчи Хед на осемнадесети май миналата година. Съпругата му Каролин намери смъртта си на същото място на двадесет и първи декември.
	— Самоубийства? — Даян Брент-Тейлър прие мълчанието на Мъри за съгласие. — Колко неприятно.
	— Смъртта на Том Джонсън е докладвана в полицията от свидетелка, която се представила с вашето име.
	— Представила се е с _моето_ име?
	— Даян Брент-Тейлър.
	— Е, не съм била аз. Искам да кажа, че съм ходила на Бийчи Хед, това е повече от ясно — през целия си живот съм живяла в района, но никога не съм виждала някой да скача. Благодаря на бога за това. — Последното изречение го измърмори под носа си.
	Какви бяха шансовете да има две жени с името Даян Брент-Тейлър в региона на Ийстборн?
	— Името ви е доста рядко.
	— Не е правилно да запазя двете фамилии — отвърна отбранително госпожа Брент-Тейлър, сякаш така щеше да бъде оневинена. Съпругът ми обаче харесваше как звучат заедно. Смяташе, че е подходящо за голф игрището.
	— Разбирам. — Мъри се взе в ръце. Вече му беше станало ясно, че днешната разходка си беше чиста загуба на време, но нямаше да си е свършил добре работата, ако не свържеше всички точки в тази картина. — Значи не сте се обаждали на 999 на осемнадесети май 2016 година, за да съобщите за мъж, който се е хвърлил от скалите на Бийчи Хед.
	Госпожа Брент-Тейлър присви очи.
	— Може да съм дърта, млади човече, но все още съм с всичкия си. Мъри едва успя да се възпре, преди да й благодари за неволния комплимент.
	— Още нещо, за което искам предварително да се извиня, ако ви прозвучи малко нахално, но възможно ли е на осемнадесети май миналата година да сте били на Бийчи Хед с нечий друг съпруг?
	Само след няколко секунди Мъри се озова от външната страна на „Бърлингтън Клоуз“ 24, а вратата на къщата беше затръшната в лицето му. Даян Брент-Тейлър се движеше доста пъргаво, когато поискаше.


>>	Двадесет и шест

#	Ана

	Маратонките ми издават приятен звук върху мокрия асфалт.
	Усещам ги някак странни след едногодишния им престой в шкафа под стълбите. Клинът се впива около талията ми, но е много хубаво да се движа отново. Забравила съм слушалките си, ала ритмичното ми дишане ме хипнотизира. Действа ми успокояващо.
	Майката на Марк, Джоан, дойде за Коледа и веднага след като пристигна рано тази сутрин, двамата със сина си буквално ме принудиха да й позволя да излезе с Ела.
	— Така ще имаме време да се опознаем.
	— Малко почивка ще ти се отрази повече от добре, скъпа.
	— И да не си посмяла да се захванеш с къщна работа. Веднага си вдигаш краката и вземаш някое списание за четене.
	— Върви да си легнеш, ако искаш.
	Неохотно опаковах чантата на Ела с памперси и мляко, дадох инструкции на Джоан, които знаех, че няма да изпълни, и се разходих из къщата в търсене на призраци.
	Тя обаче беше твърде тиха, а призраците бяха само в главата ми. Направо се побърках да вдишвам въздуха с надеждата, че ще усетя аромата на жасмин; затварях очи и се опитвах да чуя гласове, които не съществуваха. Нямаше начин да заспя или да се излегна със списание в ръка, затова се качих горе да си облека екипа за тичане. Площадката на стълбището беше по-тъмна от обикновено, тъй като дъската върху прозореца на детската стая спираше светлината.
	Докато тичам, минавам покрай редица от магазини, чиито цветни светлини са като развяващи се флагчета.
	Утре е Коледа. Ще ми се да заспя тази вечер и да се събудя на сутринта след нея. Миналата година по това време мама беше мъртва от четири дни. Не празнувах Коледа и никой не се опита да ме убеди да го направя. Тази година всичко е легнало на моите плещи — първото чорапче за подаръци на Ела, първото й сядане в скута на Дядо Коледа, първата ни Коледа като семейство. Създаваме си спомени, но всеки един от тях е сладко-горчив.
	— Налага ли се да работиш днес? — попитах Марк тази сутрин.
	— Съжалявам. Коледата е труден период за много хора.
	Да, искаше ми се да му кажа. За мен.

	* * *

	Дробовете ми направо горят, а не съм тичала повече от километър и половина. По-предишната година участвах на „Грейт Саут Рън“, а сега не мога да си представя да тичам до плажа, без да колабирам.
	Улицата е пълна с изтормозени купувачи, решили да се снабдят с подаръци в последния момент. Слизам на улицата, за да избегна опашката, която се вие от месарницата — всеки иска да сложи на масата си пуйка и наденички.
	Въобще не мисля накъде бягам, но когато завивам зад ъгъла, виждам в края на улицата „Колите на Джонсън“. Забавям ход. Слагам ръка на хълбока си.
	Мама и татко винаги затваряха автокъщата на обяд на Бъдни вечер. Заключваха вратите и събираха персонала. Аз пълнех чаши със сладко вино, а Били и татко раздаваха чековете с бонуси, докато от високоговорителите звучеше песента _I Wish It Could Be Christmas Every Day_.
	Мога да се върна обратно. Мога да завия по уличката вляво и да заобиколя до вкъщи. Мога да изгоня мама, татко, полицейското разследване и счупения прозорец на детската от съзнанието си за още няколко часа.
	Мога.
	Но няма да го направя.
	— Бягай, Ани, бягай!
	Били е излязъл в предния двор. Мята ръце, сякаш спринтира, и се смее, защото изглежда нелепо, но не му пука. Забавя крачка на два-три метра от мен и прави няколко победни подскока, преди да спре изцяло на място.
	— Надявам се момчетата да не ме качат в YouTube. — Избърсва чело с опакото на ръката си. — Господи, не съм правил това откакто „Зелената богиня“* вървеше по кината.
	[* Ням филм от 1923 г. — Бел.прев.]
	— Може би трябва да започнеш отново. YouTube? — Разтягам се. Сухожилията ми направо горят.
	— Сложих камери навсякъде. — Били сочи наоколо. — Преди не бяха истински, но застрахователната компания настоя да ги заменя. И с тракери на колите след… Чичо ми млъкна и почервеня. Иска да каже, след като двама от партньорите в бизнеса отмъкнаха чисто нови коли и ги зарязаха на обществения паркинг на Бийчи Хед.
	— Били, веднага след като си тръгна миналата вечер, някой хвърли тухла в детската стая.
	— Тухла? — Една двойка разглежда автомобилите в предния двор, затова чичо ми снижава глас: — Господи… Ела добре ли е?
	— Все още беше долу при нас. Така или иначе спи в спалнята ни, но можеше да й сменяме памперса или да сме я оставили в креватчето й… Не ми се мисли. Полицията веднага дойде.
	— Ще могат ли да намерят извършителя?
	— Знаеш ги какви са. „Ще направим всичко по силите си, госпожице Джонсън“.
	Чичо ми изсумтява.
	— Изплашена съм, Били. Смятам, че мама и татко са били убити, и онзи, който ги е убил, иска да ме спре да науча повече. Не знам какво да правя. Гласът ми ме предава и той ме притегля в меча прегръдка.
	— Ани, скъпа, тревожиш се излишно.
	Отдръпвам се от него.
	— Упрекваш ли ме?
	— Полицията разследва смъртта на майка ти и баща ти… и заключи, че става въпрос за самоубийства.
	— Сгрешили са.
	Гледаме се един друг известно време. Били кима бавно.
	— Надявам се да знаят какво правят този път.
	Посочвам към едно черно „Порше Бокстер“, което е изложено на почетно място в двора.
	— Хубаво возило.
	— Докараха ми го вчера. Времето все още не е подходящо за него — вероятно няма да го продам до пролетта, но се надявам да привлече клиенти. — Забелязвам тревога в очите му.
	— Колко зле е положението, Били?
	Чичо ми не отговаря нищо доста дълго време и когато най-накрая проговаря, погледът му не се отделя от поршето.
	— Много.
	— Парите, които татко ти остави…
	— Няма ги. — Били се засмива, но смехът му е изпълнен с горчивина. — С тях платих овърдрафта, но не остана нищо за заема.
	— Какъв заем?
	Отново настъпва мълчание.
	— Били, какъв заем?
	Този път ме поглежда.
	— Баща ти взе бизнес кредит. Търговията не вървеше известно време, но все пак се справяхме що-годе добре. В тази работа винаги има силни и слаби моменти. Но Том искаше да вдигне мястото на крака. Искаше да осигури на служителите ай пали и да подобри двора. Имахме противоречия по въпроса, но в следващия миг парите вече бяха по сметката ни. Въпреки възраженията ми, той не ме послуша и взе заема.
	— О, Били…
	— Закъсняхме с плащанията и тогава… — Чичо ми млъкна, но чувам продължението на историята в главата си: _Баща ти се хвърли от скалата и ми остави заема._
	За първи път от деветнадесет месеца насам смъртта на татко има смисъл.
	— Защо не си ми казвал нищо досега?
	Били не отговаря.
	— В какъв размер е заемът? Аз ще го изплатя.
	— Няма да взема парите ти, Ани.
	— Те не са мои, а на татко! Честно е ти да ги получиш.
	Чичо ми се обръща с лице към мен, хваща ме за раменете и ме стиска здраво.
	— Първото правило на бизнеса, Ани, е да разграничаваш парите на компанията от собствените си авоари.
	— Но аз съм директор! Искам да спася бизнеса…
	— Не става така. Компанията трябва да стои на собствените си два крака, а ако не се получи… е, тогава не трябва да продължава да е в играта. — Били прекратява опитите ми да споря. Какво ще кажеш да направиш едно кръгче? — Посочва поршето. Разговорът ни е приключил.
	Научих се да шофирам с „Форд Ескорт“ („Започни с нещо разумно, Ана“), но след като изкарах шофьорска книжка, пред мен вече нямаше никакви граници. В замяна на това, че работех всеки уикенд, заемах коли от двора, като знаех, че рискувам да си спечеля гнева на двамата си родители и чичо Били, ако не ги върнех в същото състояние. Така и не придобих онази страст за високи скорости, присъща за майка ми, но се научих да се справям с бързи коли.
	— Ти си.
	Мокрите пътища означават, че поршето ще е малко нестабилно на завоите, затова излизам извън града, за да мога да го настъпя. Ухилвам се на Били и се наслаждавам на възможността да карам кола без бебешко столче отзад. Кола, която въобще няма задни седалки. Забелязвам разтревоженото му изражение.
	— Карам само със сто.
	В този миг осъзнавам, че не скоростта го притеснява, а табелата за Бийчи Хед. Не се замислям накъде съм се насочила, просто се наслаждавам на мощния двигател и на волана, който потреперва като жив под ръцете ми.
	— Съжалявам. Не беше нарочно.
	Били не е ходил на Бийчи Хед, откакто мама и татко намериха смъртта си там. По време на тест драйв отвеждаше клиентите си в другата посока към Бексхил и Хейстингс. Поглеждам настрани и виждам пребледнялото му и смръщено лице в страничното огледало. Отпускам педала на газта, но не обръщам.
	— Защо не се поразходим? Да ги почетем.
	— О, Ани, скъпа, не знам…
	— Моля те, чичо Били. Не искам да ходя сама.
	Настъпва тежко мълчание, след което се съгласява.
	Влизам на паркинга, на който мама и татко бяха оставили колите си. Няма нужда да търся призраци тук, те са навсякъде около нас. Пътеките, по които са вървели, табелите, покрай които са минали.
	За последно идвах на рождения ден на мама. Тук се почувствах по-близо до нея, отколкото в двора на църквата, където две малки плочи почитаха живота им. Скалите изглеждат същите, но въпросите в главата ми са се променили. Вече не питам „защо“, а „с кого“. С кого е била мама в онзи ден? Какво е правил татко тук?
C>
	Самоубийство? Помисли пак.
C$
	— Добре ли си?
	Били кима едва.
	Заключвам колата и го хващам под ръка. Той малко се отпуска и двамата тръгваме към скалите. Мисли за хубавите моменти, казвам си наум.
	— Помниш ли онзи път, в който двамата с татко се бяхте облекли като семейство Кранки* за лятното парти?
	[* Известно шотландско комедийно дуо от близкото минало. — Бел.прев.]
	Били се засмива.
	— Скарахме се кой да е Малкия Джими. Аз спечелих, защото бях по-нисък и след това…
	— … се ядосахте един на друг и отново се скарахте. — Двамата избухваме в смях, когато си спомняме как татко и Малкия Джими се търкаляха по пода в шоурума. Баща ми и чичо Били се биха така, както само братя могат да се бият — бързо и яростно и всичко приключи, преди да е започнало.
	Докато вървим, сме погълнати от приятно мълчание, нарушавано единствено от изблиците на смях от страна на Били, който си припомня онази нощ. Той ме стиска за ръката.
	— Благодаря ти, че ме накара да дойда. Време беше най-накрая да се изправя срещу това.
	Стигаме на върха на скалата, но сме на безопасно разстояние от ръба й. Никой от нас не е облечен подходящо за това време. Дъждът ни напада от всички посоки и спортното ми яке подгизва. Една малка лодка с червени платна пори сивата неспокойна вода на морето. Мисля си за мама и как е стояла на същото това място. Дали е била изплашена? Или е била тук с някого, на когото е имала доверие? Някой, когото е смятала за приятел. Любовник дори… макар че тази мисъл ме отвращава. Възможно ли е майка ми да е имала афера?
	— Мислиш ли, че е знаела?
	Били не отговаря.
	— Мислиш ли, че е знаела, че ще намери смъртта си, когато е дошла тук?
	— Ана, недей. — Били тръгва обратно към паркинга.
	Побягвам, за да го догоня.
	— Не искаш ли да разбереш какво се е случило в действителност?
	— Не. Дай ми ключовете — аз ще карам на връщане. — Дъждът е сплескал косата му. Той протяга ръце, но аз не помръдвам. Гледам го предизвикателно и не му давам ключовете.
	— Не разбираш ли, ако мама и татко са били убити, всичко се променя. Това означава, че не са ни изоставили и не са се отказали от живота. Полицията ще се опита да намери убиеца им. Ще намерят отговорите, Били!
	Гледаме се един друг и в следващия момент, за мой огромен ужас виждам, че чичо ми плаче. Устата му се движи, без от нея да излизат думи, като телевизор, чийто звук е спрян, след което пуска звука и на мен ми се приисква да бях карала към Хейстингс, а не насам.
	— Не искам отговори, Ани. Не искам да мисля как са умрели. Искам да си спомням как са живели. Искам да помня хубавите мигове, забавните моменти и нощите в кръчмата. — Гласът му постепенно става по-силен, докато не ми се разкрещява и вятърът не понася думите му право към мен. Сълзите му спират, но никога досега не съм го виждала такъв. Никога не съм го виждала да си изпуска нервите. Стиснал е здраво юмруци и пристъпва от крак на крак, сякаш се готви за бой.
	— Мама е била убита! Не ти ли се иска да разбереш кой го е направил?
	— Това няма да промени нищо. Няма да я върне обратно.
	— Но ще получим справедливост. Някой ще си плати за стореното.
	Чичо ми се обръща и тръгва. Побягвам след него и го хващам за рамото.
	— Просто искам да получа някои отговори, Били. Толкова много я обичах.
	Той спира да върви, но отказва да ме погледне. Лицето му е смесица от тъга, гняв и още нещо, нещо объркващо. Осъзнавам какво е секунда преди да проговори толкова тихо, че вятърът почти отнася думите му, без да ги чуя. Почти ги отнася.
	— Аз също.
	Влизаме в колата и сядаме, без да потеглим. Гледаме как дъждът измива предното стъкло. От време на време някой силен порив на вятъра разклаща колата и това ме кара да се радвам, че слязохме от скалите.
	— Помня първия път, когато я видях — започва Били и би трябвало да ми звучи неловко, но не е, тъй като той не е изцяло тук. Не се намира в „Порше Бокстер“, на Бийчи Хед с племенницата си. Той е някъде другаде. Потънал е в спомените си. — Двамата с Том живеехме в Лондон. Том беше сключил някаква голяма сделка и щяхме да ходим в „Амнезия“, за да я отпразнуваме. ВИП места и всичко останало. Беше голяма нощ. Том пи шампанско и седя на дивана с няколко момичета през цялото време. Май се беше взел за Питър Стрингфелоу*. — Чичо ми ме поглежда. Целият се е изчервил и се тревожа да не реши да спре дотук, но не го прави. — Годината беше 1989-а. Майка ти беше там с нейна приятелка. Даже не бяха погледнали ВИП зоната — през цялата вечер танцуваха на дансинга. Майка ти беше зашеметяваща. От време на време някой тип отиваше да се пробва с тях, но тя и приятелката й не бяха заинтересовани. Това било момичешка вечер, обясни по-късно Каролин.
	[* Питър Стрингфелоу (р. 1940) — английски бизнесмен и собственик на нощни клубове. — Бел.прев.]
	— Говорил си с нея?
	— Не тогава, но й дадох номера си. Цяла вечер събирах кураж, след което изведнъж дойдоха последните поръчки и всички започнаха да си тръгват. Помислих си, че съм изтървал своя шанс.
	Почти съм забравила, че говори за майка ми. Запленена съм от изражението на лицето му никога не съм го виждала такъв преди.
	— Изведнъж се оказа пред погледа ми. На опашката за гардероба. Помислих си, че ако не действам сега… Е, действах. Попитах я дали би взела номера ми. Дали би ми се обадила. Но нямах химикалка и тя се засмя и ме попита дали съм от онези типове, които си забравят и портфейла. Приятелката й извади един черен молив и аз записах номера си на ръката на Каролин.
	Виждам всичко съвсем ясно в главата си. Майка ми е тигрица от осемдесетте — бухнала коса и неонов клин, а Били е стеснителен и плувнал в пот младеж. Мама е била на двадесет и една, а чичо ми на двадесет и осем. Баща ми е с три години по-голям от него.
	— Обади ли ти се?
	Били кима.
	— Излязохме да пийнем по нещо. Няколко дни по-късно ходихме на вечеря. Заведох я да гледаме Simply Red в „Албърт Хол“, след което… — Чичо ми млъква.
	— Какво се случи?
	— Запознах я с Том.
	Известно време стоим в пълно мълчание. Мисля си за бедния чичо Били и как родителите ми са му разбили сърцето.
	— Веднага ми стана ясно. С мен й беше забавно, но… Отидох да взема питиета, но на връщане застанах настрани и просто ги наблюдавах.
	— О, Били, те не са…
	— Не, не това. Изчакаха доста време. Първо говориха с мен, извиниха ми се и ми казаха, че никога не са искали да ме наранят. Но имаха онази _връзка…_ Вече знаех, че ще я изгубя.
	— Но след това всички сте работили заедно. Как си успял да го понесеш?
	Били се засмива горчиво.
	— Какво можех да направя да изгубя и Том ли? Когато дядо ти се разболя и двамата с баща ти поехме бизнеса, ти вече беше на път, и всичко беше оставено в миналото. — Чичо ми потреперва и се обръща към мен с характерната за него веселост. Само дето ми е повече от ясно, че всичко е само роля, и се чудя колко пъти съм била залъгвана по този начин.
	Чудя се дали мама и татко също са били залъгвани.
	— Обичам те, чичо Били.
	— Аз също те обичам, скъпа. А сега да те върнем при бебето ти, какво ще кажеш?
	Пътуваме спокойно, а чичо ми кара поршето като „Тойота Ярис“ Оставя ме точно пред Оук Вю.
	— Върви да се наспиш! — казва ми той, както правеше, когато бях дете. — Утре сутринта ще се видим.
	— Ще си прекараме една чудесна Коледа. — Наистина го мисля. Били не е позволил на миналото да диктува бъдещето му, така че и аз мога да го направя. Мама и татко ги няма и независимо как са намерили смъртта си, нищо няма да ги върне.
	Джоан и Ела не се прибират още час. Без да обръщам внимание на подгизналите си дрехи, си слагам престилка и правя две дози пай с месо. В тенджерата под налягане слагам червено вино, резени портокал и подправки, които щедро заливам с бренди, и я включвам на бавен огън. Някой позвънява на вратата. Изплаквам си ръцете и се оглеждам за кърпа. Звънецът звъни повторно.
	— Добре де, идвам!
	Рита излайва само веднъж. Хващам я за нашийника, едновременно, за да я обуздая и успокоя. Тя ръмжи като някакъв ревящ двигател, но повече не излайва. Клати опашка, което ми подсказва, че няма нищо обезпокоително.
	Предната ни врата е боядисана в бяло, с орнаментно стъкло върху горната половина, което улавя следобедното слънце и хвърля цветове по пода. Когато някой застане пред вратата, засенчва тази дъга. Като дете вървях по края на коридора, преди да отворя. Да стъпя върху нечия сянка ми се струваше като да вървя върху гроб.
	Зимното слънце е ниско и очертанията на посетителя са тънки като отражение накриво огледало, главата му почти стига до парапета. Също като през детските ми години вървя до стената. Рита няма подобни притеснения. Тя минава точно през сянката и застава до вратата.
	Завъртам ключа и отварям.
	И в следващия миг целият свят замлъква и единственото, което успявам да чуя, е кръвта в главата си. По улицата минава някаква кола, но не издава никакъв звук, защото туптенето в ушите ми се усилва. Протягам ръка, за да се хвана за нещо, но това не е достатъчно, защото коленете ми ме предават. Не може да бъде… не може да бъде.
	Въпреки това е тук. Някак си различна. И все пак тя.
	На прага, неоспоримо жива, стои майка ми.


>	Втора част

>>	Двадесет и седем

#	Ана

	Губя способността си да говоря. Губя способността си да мисля.
	Хиляди въпроси бушуват в главата ми. Чудя се дали не полудявам. Дали не си представям майка си — мъртвата си майка — на прага на вратата ми.
	Косата й — дълга и пепеляворуса през целия й живот — сега с черна, а дължината й е малко над брадичката й. Носи грозни очила с телени рамки и безформена, провиснала рокля, която не прилича на нищо, което някога е обличала.
	— Мамо? — прошепвам аз, защото се страхувам, че ако изрека думата на глас, ще разваля магията и майка ми — тази нейна странна нова версия — ще изчезне на мига.
	Тя отваря уста, но явно не съм единствената, останала без думи. В очите й се появяват сълзи, които потичат по бузите й, и в същото време усещам, че и аз съм се разплакала.
	— Мамо? — изричам въпроса по-силно този път, но все още някак си колебливо. Нямам представа какво се случва, но не искам да го оспорвам точно в този момент. Майка ми се е върнала обратно при мен. Даден ми е втори шанс. В гърдите ми се насъбира някакво напрежение, а ребрата ми като че ли не могат да удържат препускащото ми сърце. Пускам Рита, защото не мога да дишам, а и имам нужда ръцете ми да са свободни, за да ги сложа върху лицето си, да го опипам, за да се уверя, че съм истинска, защото това няма как да се случва.
	Не е възможно.
	Рита се спуска напред и скача върху мама, ближе ръката й, шмугва се между краката й, скимти и върти опашка. Това привидение на прага ми, чиято застинала поза е пълно отражение на моята, се навежда, за да я погали. Това добре познато движение ме кара да изхлипам неволно, сякаш излизам от вода.
	— Ти наистина ли си… — извличам всяка дума, сякаш говоря за първи път в живота си, — … тук?
	Мама се изправя. Поема си въздух. Сълзите й са спрели, но погледът й е толкова притеснен, че имам чувството, че не аз, а тя скърби за мен. Животът се движи като пясък под краката ми и вече нямам представа какво е истинско и какво не. Обзема ме параноя. Нима последната година е била кошмар? Дали аз не съм тази, която беше умряла? Имам такова чувство. Завива ми се свят и се олюлявам. Майка ми пристъпва обезпокоена напред с протегната ръка.
	Аз от своя страна отстъпвам назад, защото объркването ме плаши. Мама отдръпва ръка. Виждам болката в очите й. Започнала съм да рева звучно и тя поглежда към улицата, за да види дали има някого наблизо. С всяко движение потвърждава самоличността си. С всяко движение ми става все по-трудно да разбера какво се случва, защото осъзнавам, че причината не е въображението ми. Това не е просто халюцинация, не съм полудяла. Тя не е призрак. Наистина е тук. Жива. Здрава.
	— Какво означава това? Не разбирам.
	— Може ли да вляза? — Гласът на майка ми, тих и спокоен, е гласът от детството ми. Гласът, с който ми е разказвала приказки преди лягане и ме е успокоявала след някой лош сън. Тя повиква кучето, което се е изморило да бяга около нея и сега души чакъла в алеята. Рита веднага се подчинява и влиза вътре. Мама отново се оглежда предпазливо наоколо. Колебае се на прага и чака да бъде поканена.
	През последната година си представях този момент всеки ден.
	Мечтаех за него. Фантазирах си. Прибирах се у дома и се преструвах, че родителите ми са в командировка и нищо не се е случило. Казвах си, че всичко е било просто един ужасен кошмар.
	Представях си как ми се обаждат от полицията и ми казват, че баща ми е намерен в морето. Обясняват ми, че е бил спасен от рибарска лодка, но е изгубил паметта си. Уверяват ме, че майка ми също е оцеляла след падането. Казват ми, че двамата ще се приберат у дома.
	В мечтите си се хвърлям към родителите си. Прегръщаме се силно, целуваме се, докосваме се. Уверяваме се, че не е сън. След това говорим, като думите ни се прескачат една друга. Прекъсваме се, плачем, извиняваме се, даваме си обещания. В мечтите ми има шум, радост и чисто щастие.
	Двете с майка ми стоим мълчаливи на прага.
	Големият часовник съобщава звучно настъпването на следващия час. Рита, която никога не е харесвала този звук, изчезва в кухнята, вероятно доволна, че стопанката й се е прибрала. Че е истинска.
	Камбанките спират да звънят. Баща ми купи този часовник от един аукцион в годината, в която влязох в средното училище. Тогава тримата се споглеждахме, когато започваше да бие на всеки час.
	— Няма да можем да спим с този часовник! — беше казала мама, като едновременно се смееше и беше обезпокоена. Дори самото тиктакане беше дразнещо и всяка секунда отекваше в празния коридор. Нямахме проблеми със съня и започнахме да забелязваме часовника само когато спреше, защото липсата на _тик-так, тик-так_ създаваше усещането, че къщата е пуста.
	Сега се споглеждаме двете с майка ми, докато часовникът бие по една камбанка за всеки изминал час. Едва когато спира и настъпва тишина, проговаря отново.
	— Знам, че това е шок за теб.
	Меко казано.
	— Има много неща, за които трябва да поговорим.
	Успявам да се взема в ръце.
	— Не си умряла? — В главата ми се гонят безброй въпроси, но този — фундаменталната истина — ме тормози най-много. Тя не е умряла. Не е призрак.
	Майка ми поклаща глава.
	— Ние не умряхме.
	_Ние._ Затаявам дъх.
	— Татко?
	Секунда.
	— Скъпа, има много неща, които трябва да ти разкажа.
	Бавно насилвам мозъка си да обработи чутото. Баща ми е жив. Родителите ми не са намерили смъртта си на Бийчи Хед.
	— Значи е било злополука?
	Знаех си. Бях сигурна. Те никога не биха опитали да се самоубият.
	Но… злополука. Не убийство, а злополука.
	_Две_ злополуки?
	Имам чувството, че в главата ми е пуснат таймер, докато налагам този нов сюжет към сцените, които никога не съм разбирала. Две злополуки. Свидетелите са се объркали. Падания, не скачания.
	_Идентични падания?_
	Таймерът спира.
	Майка ми въздъхва. Предава се. Изморена е. Маха един черен кичур от лицето си и се опитва без успех да го прибере зад ухото си, тъй като косата й е твърде къса. Кима към кухнята.
	— Може ли да вляза?
	Таймерът е зациклил. Той се скъсва надве в главата ми, защото онова, което си представям, няма никакъв смисъл. Не се връзва.
	— Татко ти изпрати съобщение.
	Следва доста дълга пауза.
	— Да. — Мама задържа погледа ми. — Моля те… може ли да влезем вътре? Сложно е.
	Изведнъж обаче всичко става много просто. Плаващите пясъци под краката ми застиват, а наклоненият свят започва отново да се върти. Има само едно обяснение.
	— Инсценирали сте смъртта си.
	Изумявам се на спокойствието си и мислено се поздравявам за него. Въпреки това, в момента, в който изричам думите — макар да знам без никакво съмнение, че съм права, се моля да греша. Защото това е абсурдно. Незаконно. Неморално. Но най-вече защото е жестоко. Тяхното напускане разби сърцето ми и продължи да къса парченца от него всеки божи ден. Ако родителите ми са ми сторили това умишлено, ще ме разкъсат изцяло.
	Майка ми сбръчква лице сякаш е от хартия. Сълзите й падат на земята.
	Една дума.
	— Да.
	Ръката ми сякаш е нечия друга. Хващам края на вратата с два пръста.
	И я затръшвам в лицето й.


>>	Двадесет и осем

#	Мъри

	Вторият етаж на полицейския участък беше пуст. По-голямата част от служителите не работеха през уикендите, а онези, които не спадаха в тази категория, бяха в отпуска. Само офисът на старшия офицер не беше празен самият началник беше отишъл някъде, а личната му асистентка пишеше доклад, без да поглежда пръстите си.
	Тя имаше брокат в косата си и носеше големи обеци, които проблясваха разсейващо.
	— Старшият иска да довършим докладите по няколко случая — обясни асистентката, когато Мъри я попита какво прави тук в неделя, и то на Бъдни вечер. — Иска всичко да бъде свършено преди почивката. Планувал ли си нещо интересно за утре? — попита го тя.
	— Смятам да прекараме една спокойна вечер у дома. — Последва кратко мълчание. — А ти? — добави той, когато му стана ясно, че се очаква да зададе този въпрос.
	— Ще ходя при мама и татко. — Асистентката спря да пише и се облегна на бюрото. — Все още имаме чорапчета, макар че брат ми е на двадесет и четири. Първо ги отваряме, след което хапваме пушена сьомга и бъркани яйца и пием коктейли. — Мъри се усмихна и кимна, докато слушаше коледните традиции в семейството й. Зачуди се колко ли време щяха да му четат конско.
	Вратата на офиса се отвори.
	— Мъри! Съжалявам, че те накарах да чакаш.
	— Няма проблем. — Пропусна обръщението „сър“ не само защото вече беше цивилен и не се подчиняваше на звания, но и защото когато Лио Грифитс беше стажант, а Мъри негов ръководител, по-младият мъж беше истински тъпак.
	В офиса на Лио имаше две големи кресла, но старшият офицер седна на стола си. Мъри се разположи на дървения стол срещу него. Делеше ги големият полиран дървен плот на бюрото, върху който началникът беше разхвърлял кламери като че ли за да оправдае заплатата си.
	Лио сплете пръсти и се отпусна на мястото си.
	— Малко съм объркан. — Не беше, разбира се, просто обичаше да парадира с опитите си за мислене. — Малко преди полунощ на миналата вечер нощният патрул се е отзовал на обаждане, свързано с инцидент. Полицаите са разговаряли с господин Марк Хемингс и неговата партньорка, госпожица Ана Джонсън.
	Ах, значи все пак ставаше въпрос за случая на Джонсън.
	— Някой е хвърлил тухла през прозореца на една от стаите им. За нея е имало завързана заплашителна бележка.
	— Така чух и аз. Няколко от къщите на тази улица имат собствени охранителни камери. Няма да е лошо…
	— Заели сме се с всичко, благодаря ти — прекъсна го спокойно Лио. — Повече ме тревожи фактът, че госпожица Джонсън е споменала за поредица от подобни случки. — Старшият офицер млъкна, за да придаде по-голяма тежест на думите си. — Поредица от подобни случки, разследвани от… теб.
	Мъри не каза нищо. Можеш да си говориш колкото си искаш и да правиш каквито си искаш предположения. Да запълваш празнините. Първо ми задай въпрос, Лио, и тогава ще ти отговоря.
	Паузата продължи цяла вечност.
	— Объркан съм, Мъри, защото бях останал с впечатлението, че работиш на рецепцията. При това си _цивилен_. Доколкото помня, се пенсионира от СКР и от полицейска служба преди няколко години.
	Нямаше коментар.
	В гласа на Лио започна да се прокрадва раздразнение. Трябваше да се потруди повече, отколкото беше свикнал.
	— Мъри, разследваш ли поредица от инциденти, свързани с две стари самоубийства?
	— Не, не. — Това бяха убийства, а не самоубийства.
	— В такъв случай, какво точно си _правил_?
	— Ана Джонсън дойде при мен в четвъртък, за да обсъди опасенията си около внезапните смъртни случаи на родителите си, настъпили миналата година. Прекарах известно време с нея и отговарях на въпросите й. — Мъри се усмихна добродушно на Лио. — Едно от задълженията, посочени в трудовата ми характеристика, е да осигурявам високо ниво на обслужване на клиентите ни. Сър.
	Старшият офицер присви очи.
	— Нощният патрул каза, че жената е получила някаква злонамерена бележка.
	— Анонимна картичка, доставена на годишнината от смъртта на майка й.
	— Няма нищо в системата. Защо не си написал доклад?
	— Какво нарушение можех да впиша в него? — попита учтиво Мъри. — В картичката няма никаква заплаха. Нито обида. Разбира се, текстът е смущаващ, но не и незаконен. — Последва доста дълга пауза, докато Лио смели тази информация.
	— Хвърлената през прозореца тухла…
	— Е престъпление — прекъсна го Мъри спокойно. — Сигурен съм, че колегите ще свършат чудесна работа в разследването.
	— Изглежда, госпожица Джонсън смята, че самоубийството на майка й всъщност е било убийство.
	— Така разбрах и аз. — Мъри се усмихна любезно. — Разбира се, екипът на Службата за криминални разследвания е работила по случая миналата година.
	Лио погледна по-възрастния мъж и се зачуди дали намекът е умишлен. Ако го смъмреше, че не е предал случая на СКР, щеше негласно да се съгласи, че първоначалното разследване не е било извършено както трябва.
	Мъри зачака.
	— Опиши всичко, което си направил досега, и го изпрати на СКР, за да прегледат случая отново. Разбрано?
	— Абсолютно. — Мъри стана, без да чака да бъде освободен. — Весела Коледа.
	— И на теб. Мъри?
	— Да?
	— Гледай да си вършиш твоята работа.
	Досега не беше излъгал старшия офицер и нямаше намерение да го прави.
	— Не се тревожи, Лио. — Усмихна се широко на началника си той. — Не бих направил нищо, за което не съм квалифициран.
	Долу Мъри намери празна стая за писане на доклади и затвори вратата, преди да включи един от компютрите. Беше върнал служебния си лаптоп, когато се пенсионира, а имаше някои неща, които искаше да провери, преди да се прибере у дома за Коледа. Ако Лио Грифитс имаше достатъчно акъл да проследи активността му в полицейската мрежа, щеше лесно да обясни, че информацията, която е търсил, му е била необходима за доклада, който трябваше да подготви за Службата за криминални разследвания.
	Потърси Оук Вю в системата, за да провери направените обаждания до полицията. Тази основна проверка е трябвало да бъде извършена от служителите, които първоначално са разследвали случая, но в досиетата нямаше такава информация, а Мъри искаше да е наясно с абсолютно всичко. Търсеше влизания с взлом, нарушения, подозрителна дейност, свързани с Оук Вю или семейство Джонсън. Всичко, което можеше да превърне Том и Каролин в евентуални мишени.
	През годините, в които се водеха компютризирани архиви, Оук Вю се появяваше на няколко пъти. Имаше две „мълчаливи“ позвънявания на 999 от този адрес. Във всяко от тях централата била отзовавана с едно и също обяснение.
C>
	Обитателите на къщата се извиняват. Твърдят, че бебето си е играло с телефона.
C$
	Мъри провери датата. 10 февруари 2001. Бебето? Ана Джонсън е била на десет години. Достатъчно голяма, за да прави подобни бели. Дали наистина с било детето, или „мълчаливите“ обаждания на 999 са били предумишлен зов за помощ?
	През 2008-а централата е получила обаждане от съсед на име Робърт Дрейк, който е съобщил за някаква кавга в съседната къща. Мъри прочете написаното.
C>
	Съседът заявява, че чува викове. Чупене на стъкла. Вероятен семеен скандал. Изпратен е екип.
C$
	Не е било записано никакво престъпление.
C>
	Всичко е спокойно при пристигането на екипа. Обитателите на къщата са разпитани. Двамата отричат да е имало семеен скандал.
C$
	Каролин Джонсън с била „емоционална“, отбеляза Мъри, но нямаше почти никакви други подробности в архива и ако не намереше отзовалите се на сигнала полицаи с надеждата, че може да си спомнят този случай отпреди повече от десетилетие, — това щеше да е единствената информация, с която да работи.
	Тя му беше напълно достатъчна. Мъри беше започнат да придобива някаква представа за семейство Джонсън, макар тя съществено да се отличаваше от картината, описана от дъщеря им. Вероятно братът на Том, Били, щеше да хвърли повече светлина върху случая. Мъри погледна часовника си. Проклетият Лио Грифитс и неговите номера. Щеше да закъснее да вземе Сара, ако не тръгнеше веднага. Тя щеше да е нестабилна на днешния ден и всяко отклонение от плана можеше да я извади от равновесие.

	* * *

	— Ще дойда с теб.
	Мъри беше пристигнал навреме. Сара веднага го попита за случая на Джонсън и настоя да го придружи при посещението му при Били.
	— Ще трябва да почака за след Коледа — заяви той, включи колата на скорост и бавно потегли от „Хайфийлд“. Хубаво беше Сара да е до него. Да знае, че няма да се прибира сам в празната къща.
	— Няма проблем, наистина. Бездруго ни е на път.
	Мъри хвърли бърз поглед на съпругата си. Дори в колата не седеше както трябва. Единият й крак беше пъхнат под коляното на другия. Държеше колана надалеч от врата си с една ръка, а лакътят й беше подпрян в долната част на прозореца.
	— Ако си сигурна?
	— Сигурна съм.

	* * *

	„Колите на Джонсън“ беше обновен, откакто Мъри си купи волвото. Все още я имаше колекцията от бракми за части в задния двор, но по-голямата част от предния беше запълнена с ягуари, аудита и беемвета. Най-скъпите бяха вдигнати на рампи и създаваха впечатлението, че всеки момент ще отлетят.
	— Десет минути — каза Мъри.
	— Нямаме бърза работа. — Сара махна колана и отвори книгата си. Той прибра ключовете и веднага огледа колата за нещо, което можеше да представлява опасност за съпругата му. Тя беше изписана, напомни си той. Успокои се.
	Обърна се назад, когато стигна до предния двор, но Сара беше погълната от четивото си. Гладко избръснати продавачи обикаляха като акули. Двама от тях се насочиха към него от различни посоки, надушвайки комисионите си. Един дълъг момък с червена коса стигна първи до него, а колегата му промени курса си към добре облечена двойка, вървяща между няколко комбита. Много по-добър залог, помисли си Мъри.
	— Били Джонсън?
	— В офиса е. — Червенокосият момък кимна към шоурума. — Вероятно и аз мога да ви помота. Усмивката му беше цялата само зъби и никаква искреност. Той килна глава на една страна, сякаш преценяваше Мъри. Сякаш обмисляше вкусовете му. — Падате си по „Волво“, нали?
	Предвид факта, че беше слязъл от точно такава кола, това проникновение не беше особено впечатляващо. Продължи към шоурума.
	— Насам, нали?
	Червенокосият сви рамене, а неискрената му усмивка изчезна в мига, в който разбра, че няма да продаде нищо.
	— Аха. Шанийн на рецепцията ще го повика.
	Споменатата Шанийн имаше два пъти по-тъмно лице от кожата на врата й и толкова лъскани устни, че Мъри можеше да се огледа в тях. Седеше зад голямо извито бюро, от едната страна, на което имаше елха и поднос с чаши за почерпка за Бъдни вечер. Тя се усмихна, когато той отиде при нея.
	— Добре дошли в „Колите на Джонсън“, с какво мога да ви помогна? — Шанийн избълва думите толкова бързо, че на Мъри му трябваше известно време, за да осмисли чутото.
	— Искам да се видя с Били Джонсън, моля. Аз съм от полицията на Съсекс.
	— Ще проверя дали е свободен. — Шанийн се заклати на острите си обувки с токчета, които изобщо не й бяха по мярка, и звукът отекна в голямото помещение. Офисът на шефа беше с двойно стъкло и нямаше как да се види какво има от другата страна. Мъри погледна през големите прозорци на шоурума и му се прииска да можеше да спре волвото по-близо. От този ъгъл нямаше как да види Сара. Погледна часовника си. Вече бяха минали три от обещаните десет минути.
	— Моля, елате, господин… — Шанийн се появи на прага на вратата, но млъкна, когато осъзна, че е забравила да попита Мъри за името му.
	— Макензи. Мъри Макензи. — Той се усмихна на рецепционистката, когато мина покрай него, и влезе във внушителен офис с две големи бюра. Били Джонсън се изправи. Челото му лъщеше от пот и когато Мъри се ръкува с него, ръката му беше топла и лепкава. Мъжът не се усмихна и не предложи на госта си да седне.
	— Службата за криминални разследвания, а?
	Мъри не го поправи.
	— На какво дължа честта? Последното влизане с взлом беше преди шест месеца, така че появата ви е малко закъсняла, дори по вашите стандарти. — Усмивката предполагаше шега, която думите не съдържаха.
	Били Джонсън имаше доста внушителен корем. Беше по-скоро едър, а не дебел, и привлекателен при това, макар че Мъри не разбираше много от тези неща. Беше облечен в хубав, шит по поръчка костюм, перфектно изблъскани обувки и светложълта вратовръзка, която пасваше на райетата на ризата. Отбранителното отношение несъмнено се дължеше на стрес, а не на агресивност, но за всеки случай Мъри беше застанал близо до вратата.
	— Ако става въпрос за ДДС-то…
	— Не е за него.
	Били малко се успокои.
	— Разследвам смъртта на брат ви и съпругата му.
	— Вие ли сте полицаят, с когото е говорила нашата Ани?
	— Вие сте чичо й, нали?
	Въпреки притеснението на Били, привързаността му към Ана беше очевидна. Погледът му веднага се промени и той закима енергично, сякаш това му действие щеше да подсили силата на факта.
	— Прекрасно момиче. Всичко това беше много трудно за нея.
	— За всички вас — поправи го Мъри.
	— Да, да, разбира се. Но за Ани… — Били извади голяма бяла кърпичка и избърса влагата от челото си. Съжалявам… тази сутрин беше много емоционална. Моля, седнете. — Самият той се разположи в големия си кожен стол. — Племенницата ми е убедена, че Том и Каролин са били убити.
	Мъри не отговори веднага.
	— Мисля, че е права.
	— Господи.
	През прозореца зад Били забеляза добре позната фигура. Тя вървеше между колите. Сара. На двадесетина метра зад нея с бодра крачка я приближаваше Червенокоско.
	— Бяхте ли близки с Том, господин Джонсън? — попита бързо Мъри, като държеше под око предния двор.
	Били се намръщи.
	— Бяхме братя.
	— Разбирахте ли се?
	Собственикът на „Колите на Джонсън“ като че ли се подразни от въпроса.
	— Бяхме братя. Пазехме си гърбовете и се подкрепяхме. Сещате ли се какво имам предвид?
	— Били сте бизнес партньори, разбирам.
	Били кимна.
	— Татко се разболя от деменция и повече не можеше да ръководи бизнеса, така че двамата с Том го поехме през 1991-ва. Семейство, какво да го правиш — добави той, сякаш това обясняваше всичко. Пред него имаше отворена чекова книжка, точно до купчина с пликове и напечатан списък. Ненужно избута пликовете на една страна и кимна към чековата книжка. — Коледните бонуси. По-малки са от обикновено, но такъв е животът.
	— Какви бяха отношенията ви с Каролин?
	Вратът на мъжа почервеня.
	— Тя работеше на рецепцията. Том се грижеше за административната част от нещата. Аз ръководех екипа от продавачи.
	Мъри отбеляза, че Били не отговори на въпроса му. Не го притисна. Въобще не трябваше да е тук, а последното нещо, от което се нуждаеше, беше ново оплакване до Лио Грифитс. Опита друга тактика.
	— Двамата в добри отношения ли бяха?
	Били погледна през прозореца, сякаш обмисляше дали да сподели, или не онова, което се въртеше в главата му. Червенокоско поведе Сара към един „Ленд Роувър Дифендър“ с етикет с цената, който висеше от огледалото за обратно виждане. Мъри се надяваше съпругата му да е добре. Надяваше се Червенокоско да не каже нещо, което да я разстрои.
	Били отново се обърна към Мъри.
	— Не се отнасяше добре с Каролин. Беше ми брат и го обичах, но не беше достатъчно добър за нея.
	Мъри зачака. Очевидно имаше история зад тези думи.
	— Обичаше да си пийва. Е, всички обичаме, но… — Били поклати глава. — Това не е правилно. Да говорим лошо за мъртвите. Не е правилно.
	— Да не казвате, че Том е имал проблем с алкохола, господин Джонсън?
	Последва дълга пауза, преди Били да проговори отново. Накрая погледна през прозореца.
	— Каролин се опитваше да го прикрива, но аз не съм глупав. Макар Том да ме смяташе за такъв. — Последното беше изречено с горчивина в гласа и по-скоро на себе си, отколкото на събеседника му.
	Отвън Червенокоско отвори вратата на дифендъра. Сара се намести зад волана и си оправи седалката. Червенокоско щеше да я заведе на тест драйв, ако не приключеше по-скоро тук. Изправи се.
	— Бяхте ми от голяма помощ, господин Джонсън. Благодаря ви.
	Мъри се почувства зле, че оставя човека разстроен, но в момента Сара беше основната му грижа.
	Тя тръгна към него, когато излезе на двора. Червенокоско стоеше нещастен до дифендъра с ръце в джобовете.
	— Добре ли си? — попита я Мъри, когато стигна до нея. Съпругата му изглеждаше много добре и той въздъхна облекчен, че Червенокоско не я е разстроил.
	— Чувствам се чудесно. — На лицето й играеше лукава усмивка. Мъри погледна отново към младия продавач, който приличаше на човек, на когото току-що са му съобщили, че Коледата е отменена.
	— Какво се е случило с него?
	— Казах му, че се интересувам от най-новия модел.
	— Аха…
	— Че търся нещо добро с много екстри и че искам да го взема днес.
	— Така…
	Сара се ухили отново.
	— Накрая му казах, че май ще продължа да си карам велосипеда.


>>	Двадесет и девет

#	Ана

	Майка ми продължава да натиска звънеца, отново и отново.
	Рита хуква към коридора, хлъзга се върху плочките и скача на вратата. Поглежда ме и отново извръща поглед към силуета на мама от другата страна на орнаментното стъкло. Скимти объркана.
	Гърдите ми се стягат, а лицето ми е като вкаменено. Не мога да го направя. Ръцете ми треперят неконтролируемо и докато звънецът звъни, паниката се натрупва в мен.
	— Ана!
	Обръщам се. Нареждам на краката си да се движат. Тръгвам бавно към стълбището.
	— Трябва да поговорим. Трябва да разбереш. Ана!
	Говори тихо, но гласът й е умолителен, отчаян. Стоя с ръка на парапета и с крак на първото стъпало. Родителите ми са живи. Не мечтаех ли точно за това през последната една година? Баба и дядо за Ела и тъст и тъща за Марк. Мама и татко. Семейство.
	— Ана, няма да си тръгна, докато не ми дадеш шанс да ти обясня. Нямах избор!
	В този момент вземам решение. Изкачвам стъпалата по две наведнъж, за да избягам от коридора и от молбите на майка ми. От извиненията, които се опитва да ми предложи за нещо непростимо.
	Нямала е избор?
	_Аз_ нямах избор. Нямах избор, освен да скърбя за родителите си. Нямах избор, освен да гледам как полицията се рови в живота ни, да стоя в офиса на съдебния лекар и да слушам теории за смъртта им, да организирам мемориална служба и да се обаждам по телефона на приятелите им, за да получавам едни и същи баналности отново и отново. Нямах избор, освен да забременея, да родя и да прекарам първите седмици от майчинството си без майчина подкрепа.
	_Аз_ нямах избор.
	Те са имали.
	Родителите ми сами бяха избрали да ме заблудят не само когато изчезнаха, но и през всеки следващ ден оттогава.
	Звънецът звъни отново и отново. Майка ми не отлепя пръст от него и той продължава пронизително да настоява да отворя.
	Запушвам уши с длани и се свивам на топка в леглото си, но още го чувам. Изправям се и сядам. Ставам. Вървя напред-назад из стаята.
	Отивам в банята и пускам душа. Сядам на ръба на ваната, докато помещението се изпълва с пара и огледалото се замъглява. Свалям екипа си за бягане, затварям вратата и влизам под топлата струя. Усилвам горещата вода, докато не започвам да изпитвам болка. Под душа не чувам звънеца. Отпускам глава назад и оставям водата да изпълва ушите, носа и устата ми. Имам чувството, че се давя. Отприщвам отново сълзите, които потекоха при срещата с майка ми, и застивам, когато осъзнавам, че тя сама е избрала да стои настрана. Разплаквам се така, както никога не съм плакала, а сълзите ми са придружени от хлипания, които си проправят път направо от стомаха ми.
	Чувствам се изнемощяла и краката вече не ме държат. Сядам и увивам ръце около коленете си. Водата пада върху извитата ми глава и пълни скута ми. Плача до ръба на изтощението. Докато водата не става леденостудена и не настръхвам цялата.
	Спирам душа — крайниците ми са сковани и премръзнали — и се ослушвам.
	Тишина.
	Тръгнала си е.
	Изненадващо съкрушена съм от тежка тъга. Смъмрям се за тази слабост. Живях без родителите си цяла година. Оцелях. И ще продължа да оцелявам. Нищо не може да ме накара да им простя. Твърде късно е.
	Намирам утеха в мекотата на едно старо долнище и избеляла тениска, която открадвам от дрехите на Марк. Подсушавам си косата с хавлия и я увивам около главата си.
	Тъкмо когато започвам да се поуспокоявам, звънецът отново звъни.
	Застивам. Изчаквам цяла минута.
	Позвънява отново.
	Настоятелността на майка ми, на която някога се възхищавах — дори й завиждах за нея, — сега ме изнервя. Тя няма намерение да се откаже. Мога да стоя тук цял ден, а мама ще чака, ще звъни и ще вика. Изпепеляваща ярост пробива спокойствието, което смятах, че съм си наложила. Излитам от стаята и хуквам надолу по стълбите. Как смее?
	Цяла година.
	Тази мисъл се блъска в главата ми като топче от пинбол машина. Лъгала ме е цяла година. Лъгала е всички.
	Стигам бързо до коридора, но чорапът ми се хлъзга под мен и се стоварвам по гръб. Въздухът ми излиза и когато се изправям, всичко ме боли, сякаш съм паднала по стълбите.
	Звънецът отново звъни. Рита никаква я няма. Дори кучето е разбрало, че не искам да отворя вратата, но когато майка ми си науми нещо, не се отказва.
	Цяла година.
	Ако преди шест месеца — дори тази сутрин — някой ми беше казал, че един ден ще кажа на майка си да ме остави на мира, щях да го помисля за луд. Но смятам да направя точно това. Миналото не може да бъде променено, няма как да лъжеш някого, след което да се върнеш в живота му и да очакваш всичко да ти бъде простено. Някои лъжи са твърде големи за преглъщане.
	Цяла година лъжи.
	Отварям вратата.
	— Ето те и теб! Помислих си, че си горе. Трябва да прибереш количката, скъпа. Не искам да го правя, докато бебето е вътре, защото може да се преобърне. — Джоан ме поглежда любопитно. — Добре ли си, скъпа? Изглеждаш като човек, който е видял призрак.


>>	Тридесет

#	Мъри

	Сара бършеше с мопа пода в кухнята. Не че Мъри не беше почистил добре цялата къща, просто съпругата му беше обзета от силна тревога. Промяната беше рязка, все едно слънцето се беше скрило зад облак. Мъри постоянно въртеше в главата си приятния спомен от вчера, докато се прибираха от „Колите на Джонсън“ и се смяха на провалената сделка на Червенокоско, но също като всичко останало и той не можеше да оправи положението.
	Нямаше представа какво беше предизвикало това. Понякога нямаше причина.
	— Седни да изпиеш чаша чай.
	— Искам първо да измия прозорците.
	— Бъдни вечер е.
	— Е, и?
	Мъри пусна „Радио Таймс“, за да намери нещо, което да разсея и двама им. _It’s a Wonderful Life_ вероятно не беше идеалното решение на проблема.
	— Песента от „Снежния човек“ идва.
	— Ах, каква изненада. — Сара потопи мопа в кофата. Предполагам, че е втръснала дори на Алед Джоунс.
	Мъри имаше намерение да се възпротиви, но когато видя сключените на буквата V вежди на съпругата си, докато търсеше препарат за прозорци и парцал под мивката, реши да не се обажда. Беше добър в разчитането на знаците и настройваше реакциите си според настроението на събеседниците си. Правеше го от години с престъпниците, много преди невербалната комуникация да се превърне в нещо, което да се изучава в класната стая. Правеше го от доста време и у дома.
	Беше доста изморително и не за първи път на Мъри му се искаше двамата със Сара да имаха деца, които да им помагат да се справят със състоянието й. Отчаяно желаеше наследници, но съпругата му беше твърде изплашена.
	— Ами ако приличат на мен?
	Мъри умишлено се беше направил на недоразбрал.
	— В такъв случай ще са най-щастливите деца на света.
	— Ами ако наследят състоянието ми? Прецаканата ми, глупава, скапана глава? — Сара се беше разплакала в този момент и Мъри я прегърна, за да не види тя, че и неговите очи бяха плувнали в сълзи.
	— Или пък моя нос? — беше казал той и измежду хлипанията се разнесе смях. Съпругата му се откъсна от него.
	— Ами ако ги нараня?
	— Няма да го сториш. Винаги нараняваш само себе си.
	Уверенията на Мъри не помогнаха за нищо. Сара беше ужасена от идеята да забременее и отказваше да е интимна с него. Дори беше изпаднала в един параноичен период, в който седмици наред си правеше ненужни тестове за бременност, сякаш Ийстборн беше следващият избор за поява на непорочно зачатие. В крайна сметка семейният личен лекар се беше съгласил да подложи Сара на стерилизация за доброто на психичното й състояние.
	Това означаваше, че в крайна сметка щяха да останат само двамата. Можеха да прекарат Коледа с брата на Сара и семейството му, но постъпването й в клиниката не позволяваше да правят каквито и да било планове. На Мъри му се прииска да не беше свалял елхата от тавана; да не беше купувал украсена. Поне щяха да имат какво да правят.
	Нещо различно от чистенето.
	Сара беше коленичила на кухненския плот, за да измие прозореца, а Мъри търсеше друг парцал — за да си намери някаква работа, — когато чу пеенето отвън.
	— Ние сме трима крале от Ориента. Единият пътува с такси, а другият с кола. Третият пристига на скутер и свирката надува… — Пеенето секна и беше заменено от гръмогласен смях.
	— Какво, за бога…
	На Сара й стана толкова любопитно, че остави препарата за прозорци и отиде с Мъри до предната врата.
	— Весела Коледа! — партньорът на Ниш, Гил, навря бутилка с вино в ръцете на Мъри.
	— Добре дошла у дома! — Ниш подаде на Сара торбичка за подаръци, от която се подаваше голяма картичка. — За теб няма нищо — обърна се към Мъри тя, — защото си един глупав стар чешит. — Ухили му се насреща. — Няма ли да ни поканиш? Добрите коледарчета получават лакомства и сладко вино.
	— За лакомствата няма проблем — отвърна Мъри и отвори широко вратата. Сара стискаше подаръка си с две ръце и се пулеше пред гостите си.
	— Аз тъкмо… Погледна към кухнята, сякаш планираше бягство.
	Сърцето на Мъри се сви. Побърза да улови погледа й и се зачуди как да я накара да разбере, че имаха нужда точно от това. Приятели да им дойдат на гости за Бъдни вечер. Лакомства. Песни. Нормална обстановка.
	Сара се подвоуми, след което дари гостите с колеблива усмивка.
	— Тъкмо се приготвях за Коледа. Заповядайте, влизайте!
	Мъри намери пайовете с месо, които пазеше за утре, и чаши за виното, което Ниш и Гил бяха донесли. Намери диск с коледни песни, от който Ниш си избра коя да пусне. Сара си отвори подаръка и прегърна всички в благодарност за това импровизирано парти. Мъри се замисли как Ниш и Гил му бяха направили перфектния подарък за празника.
	— Едно птиченце ми каза, че си бил в бърлогата на лъва тази сутрин… — започна Ниш.
	Слуховете се разнасяха доста бързо.
	— Какъв лъв? — Гил пълнеше чашите на всички. Сара протегна своята и Мъри се опита да не показва онова, което мисли. Алкохолът в малки количества развеселяваше съпругата му. Правеше я щастлива. Големите количества обаче имаха противоположен ефект.
	— Старши офицерът Лио Грифитс — обясни Ниш. — Обича да крещи.
	— Дали малкото птиченце, което ти е казало това, случайно няма големи обеци и брокат в косата?
	— Нямам представа — изпрати ми съобщение. Предполагам, че планът ти да разрешиш случая с ийстборнските убийства сам, е бил осуетен?
	Мъри отпи от виното си.
	— Напротив, още по-силно съм решен да стигна до дъното на онова, което се е случило със семейство Джонсън, особено сега, след като нещата ескалираха.
	Ниш кимна.
	— Тухлата отиде за по-обстоен анализ. Опасявам се, че нямаше никакви отпечатъци по нея — нямаше нищо. Онзи, който е увил хартията, е бил наясно, че трябва да носи ръкавици. _Мога_ да ти кажа единствено, че бележката върху тухлата е напечатана на различна хартия от онази в картичката. _И_ е била разпечатана на различен принтер.
	Сара остави чашата си.
	— Значи са изпратени от различни хора?
	— Не е задължително, но е възможно.
	— Има логика. — Сара погледна Мъри. — Нали? Единият подтикна Ана да се зарови в минатото, а другият я предупреждава да не го прави.
	— Може би. — Също като Ниш и Мъри не искаше да си признае, но той беше стигнал до същото заключение: нямаха си работа с един човек, а с двама. Картичката беше изпратена от някой, който знаеше какво се е случило с Каролин Джонсън и искаше Ана да започне да задава въпроси. Бележката от миналата вечер беше нещо коренно различно. Инструкция. Заплаха.
C>
	Без полиция. Спри, преди да се нараниш.
C$
	— Защо ти е да изпращаш предупреждение, ако не си убиецът?
	Мъри не можеше да оспори логиката на Сара.
	Онзи, който беше хвърлил тухлата през прозореца на къщата на Ана, беше отговорен за смъртта на Том и Каролин и като че ли все още не беше приключил със семейство Джонсън. Мъри трябваше да разгадае случая, преди Ана — или бебето й — да бъдат наранени.


>>	Тридесет и едно

#	Ана

	Марк и Джоан говорят, но не чувам какво, имам чувството, че съм под вода. От време на време един от двамата ме поглежда разтревожен. Предлагат ми чай, вино и _защо не поспиш малко_? Нямам нужда от сън. Имам нужда да разбера какво, по дяволите, се случва.
	Къде са били родителите ми през последната година? Как бяха успели да инсценират самоубийствата си толкова убедително, че никой не беше заподозрял нищо? И — което беше най-важното — защо го бяха направили?
	Нямаше никакъв смисъл. Не намерих дългове, нито пък следи от източване на големи суми пари от сметките им, преди да изчезнат. Малко или много бяха завещали всичко на мен. Татко беше взел заем за бизнеса, но чак след неговата смърт — и срива на Били, — нещата бяха тръгнали зле. Родителите ми не бяха в лошо финансово състояние, в такъв случай не бяха инсценирали самоубийствата си заради пари.
	Главата ми се върти.
	— Трябва да поговорим — казвам аз, когато Джоан излиза от стаята.
	— Така е. — Марк е сериозен. — След Коледа, когато мама си тръгне, ще наемем детегледачка и ще излезем на вечеря. Ще си поговорим добре за всичко. Мислех си, че терапевтът ти не трябва да е някой, когото познавам, ако това те тревожи — мога да помоля да ми препоръчат добър колега.
	— Не, но…
	Джоан се връща. Носи със себе си „Скрабъл“.
	— Не бях сигурна дали имате тази игра, затова донесох моята. Какво ще кажете да поиграем? — Поглежда ме с килната на една страна глава. — Как си, скъпа? Знам, че ти с трудно.
	— Добре съм. — Лъжа по задължение, тъй като приписвам странното си настроение на мъката си. Още една Коледа без родителите ми. _Горката Ана. Толкова много й липсват._
	Местя буквите върху малката дъска за „Скрабъл“ и съм неспособна да виждам модели дори в най-простите думи. Какво да правя? Да се обадя ли в полицията? Сещам се за добрия мил Мъри Макензи и изпитвам срам. Той ми повярва. Този служител на реда е единственият човек, който видя, че нещо не е наред. Единственият, който се съгласи, че родителите ми може да са били убити.
	А през пялото време всичко е било лъжа.
	— Джубокс! — казва Джоан. — Седемдесет и седем.
	— Но това са три думи, нали знаеш?
	— Могат да се приемат и за две.
	Откъсвам се от добродушния им спор.
	От време на време през изминалите деветнадесет месеца скръбта беше заменена от друга емоция.
	Гняв.
	— Напълно нормално е да си гневна, когато почине много близък човек — беше казал Марк по време на първия ми сеанс. — Особено след като знаем, че този човек ни е напуснал по свой избор.
	_По свой избор._
	Ръката, в която държа буквата Е, взета от купчината в средата на масата, започва да трепери неудържимо. Оставям буквата на дъската, скривам ръце в скута си и ги притискам между коленете си. Прекарах последната година в „преодоляване“ — както се изразява Марк — на гнева към самоубийствата на родителите ми. Оказва се, че той е бил напълно оправдан.
	Всяка секунда, в която пазя тази тайна, ме отвращава. Побърква ме. Ще ми се Джоан да не беше тук. Виждаме се едва за трети път, как мога да кажа това пред нея? На Бъдни вечер…
	Марк слага само една плочка на дъската.
	— Ех.
	— Девет — казва Джоан.
	— Мисля, че трябва да измислиш по-дълга дума…
	— Упс! Моя грешка. Осемнадесет.
	— Внимавай с него, скъпа. Ужасен мошеник е.
	— Не го слушай, Ана.
	_Хей, знаете ли какво, хора. В крайна сметка родителите ми не са мъртви — просто са се престрували!_
	Не мога да повярвам.
	Една мисъл се появява в главата ми. Ами ако не са живи?
	През последните два дни си представях, че майка ми е тук, дори усетих парфюма й и я видях в парка. Ами ако си я бях внушила? Може би разговорът, който проведох с нея на прага на къщата ми, е бил просто халюцинация, причинена от тежката загуба, както настояваше Марк?
	Полудявам. Партньорът ми беше прав. Трябва да потърся помощ.
	Но всичко изглеждаше толкова истинско.
	Вече не знам на какво да вярвам.

	* * *

	Малко след единадесет часа се приготвяме за среднощната литургия. Коридорът е истински хаос от палта, чадъри и количката на Ела. Мисля си за всички хора, които ще срещна в църквата, които ще ми пожелаят здраве и щастие и ще ми кажат, че мислят за мен и не знаят как се чувствам без Том и Каролин.
	Не мога. Просто не мога.
	Стоим в коридора — нито сме вътре, нито сме излезли. Лора се появява на улицата. На алеята ни няма място от колата на Джоан, която е спряна точно между моята и тази на Марк. Приятелката ми успява да мине и увива един шал около врата си. Идва при нас.
	— Честита Бъдни вечер!
	Следва представяне — мамо, това е Лора, Лора, това е Джоан — и през цялото време сърцето ми прескача в гърдите и заплашва да се пръсне, затова забивам поглед в пода, в случай че онова, което е в главата ми, е изписано и на лицето ми.
	— Как си, скъпа? — Лора ме стиска за рамото. Солидарна е, не изпитва съжаление. Тя смята, че знае през какво преминавам. Как се чувствам. Вината разяжда вътрешностите ми. Майката на Лора почина. Моята излъга.
	— В интерес на истината, не се чувствам много добре.
	Всички са загрижени за мен.
	— Изглеждаш малко бледа.
	— Дали не си яла нещо развалено?
	— В такова тежко време… разбираемо е.
	Прекъсвам ги.
	— Може би ще си остана у дома. Ако нямате нищо против.
	— Всички ще останем — казва Марк с такава лекота, сякаш е без значение, че семейството му никога не е пропускало служба на Бъдни вечер. — Без това винаги ми доскучава към средата.
	— Не, вие вървете. Двете с Ела ще си легнем рано.
	— Сигурна ли си, скъпа? — Джоан вече е на алеята.
	— Сигурна съм.
	— Ще остана да я наглеждам. — Лора се насочва към стълбите. В очите й се чете притеснение.
	— Добре съм. — Не искам да се сопвам. Усмихвам се извинително. — Съжалявам. Боли ме главата. Искам да кажа, че предпочитам да съм сама.
	Всички си разменят погледи. Виждам как Марк преценява дали е безопасно да ме остави, дали въобще е безопасно да бъда оставяна сама.
	— Обади се, ако промениш решението си. Веднага ще дойда да те взема.
	— Оправяй се — казва Лора и ме прегръща. Косата й гъделичка бузата ми. — Весела Коледа.
	— Прекарайте си добре. — Затварям вратата и притискам гръб в нея. Преструвката ми, че не съм добре, не е изцяло лъжлива. Главата ме боли, а крайниците ми са схванати от напрежение.
	Откопчавам якето на Ела и я вземам от количката. Двете отиваме в дневната, за да я нахраня.
	Очите на дъщеря ми започват да се затварят, когато чувам шум от кухнята. Рита веднага става. Издишам бавно в опит да успокоя сърцето си, което блъска като чук гърдите ми. Отдръпвам Ела от гърдата си и си оправям блузата.
	Предпазливо, с ръка на нашийника на Рита, тръгвам към коридора. От кухнята се разнася стъргане на стол върху плочките.
	Отварям вратата.
	Слабата миризма на жасмин ме предупреждава да не пищя.
	Майка ми седи на масата. Ръцете й са скръстени в скута, а два от пръстите й мачкат плата на евтината вълнена рокля, която носеше и по-рано. Не си е свалила палтото, макар че „АГА“-та е затоплила толкова много помещението, че няма абсолютно никаква нужда от връхни дрехи. Шокиращо е да я видя как стои като гост в кухнята, която някога беше нейна.
	Сама е. Изпитвам прилив на гняв, че баща ми не е имал смелостта да се срещне лично с мен, а е изпратил майка ми първа, за да омекоти удара. Татко. Изключително уверен човек, що се отнасяше до бизнес. Можеше да омотае в мрежите си всеки клиент. Изключително наперен пред продавачите, които го гледаха в устата, за да уловят всяка дума, жадни за парченцата мъдрост, които се надяваха един ден да ги отведат до шоурум с тяхното име на табелата над вратата. Въпреки всичко това няма достатъчно кураж, за да се срещне с дъщеря си. Да обясни какво се е случило.
	Майка ми не казва нищо. Чудя се дали и тя не е изгубила смелостта си, но после забелязвам, че се е загледала в Ела.
	Заговарям, за да наруша неприятната тишина.
	— Как влезе?
	Пауза.
	— Имам ключ за задната врата.
	Всичко си идва на мястото.
	— Вчера усетих парфюма ти в кухнята.
	Майка ми кима.
	— Изгубих представа за време. Едва не ме хвана.
	— Мислех си, че губя разсъдък! — Високият ми тон стряска Ела, затова намалявам децибелите за нейно добро.
	— Съжалявам.
	— Какво правеше тук?
	Мама затваря очи. Изглежда изморена и много по-остаряла отпреди… _отпреди да умре_, изниква автоматично в главата ми.
	— Дойдох да те видя. Имах намерение да ти разкажа всичко. Но ти не беше сама… и се паникьосах.
	Чудя се колко ли пъти е използвала ключа си и се е промъквала в къщата като призрак. Тази мисъл ме кара да потреперя. Премествам Ела от единия си крак на другия.
	— Къде беше?
	— Наех апартамент на север. Той е… — майка ми се намръщва. — Имам всичко необходимо.
	Сещам се за неприятното чувство, което ме беше налегнало през последните няколко дни.
	— Кога се върна?
	— В четвъртък.
	Четвъртък. Двадесет и първи декември. Годишнината от нейната… не от смъртта й. Тя не е умирала. Постоянно си повтарям този факт и се опитвам да разбера смисъла му.
	— Оттогава съм отседнала в „Надеждата“. — Мама се изчервява леко.
	„Надеждата“ е спонсориран от църквата хостел до брега. Имат топла кухня, събират подаяния като дрехи и тоалетни принадлежности и предлагат временно настаняване на нуждаещи се жени в замяна на домакинска работа. Майка ми забелязва физиономията ми.
	— Не е толкова зле.
	Сещам се за петзвездните хотели, на които се наслаждаваха родителите ми и си представям как мама чисти тоалетни на колене в замяна на легло в спалня с други нещастни жени.
	Тя поглежда Ела.
	— Красива е.
	Прегръщам закрилнически дъщеря си, сякаш като я крия от погледа на баба й, мога да я предпазя и от лъжите й. Тя обаче се размърдва и се бори с хватката ми. Извива се, за да види тази непозната в кухнята ни, тази слаба и измъчена жена, която я гледа с навлажнени очи. Няма да се поддам.
	Няма.
	Въпреки решителността ми обаче, усещам тежест в гърдите си, която няма нищо общо със стореното от родителите ми и е изцяло заради изписаната на лицето на майка ми болка. Любов. Толкова осезаема любов, че едва ли не може да се види. Сигурна съм, че Ела я усеща. Тя протяга пухкавата си ръчичка към баба си.
	Цяла година, напомням си.
	Измама. Конспирация. Лъжи.
	— Може ли да я подържа?
	Дързостта й ме изумява.
	— Моля те, Ана. Само за малко. Тя е моя внучка.
	Мога да кажа много неща. Че майка ми е загубила всякакви семейни права в нощта, в която инсценира смъртта си. Че изминалата година на лъжи не заслужава да бъде възнаградена с пухкавата ръчичка на дъщеря ми в нейната и с аромата на бебешка пудра и изкъпана с шампоан глава. Майка ми сама избра смъртта и заслужава да остане мъртва за Ела.
	Въпреки всички тези мисли, отивам при нея и й подавам бебето.
	Защото този миг може никога повече да не се повтори.
	Ако полицията научи какво е направила, ще я отведат. Ще последва съд. Затвор. Медиен цирк. Тя ги беше накарала да търсят татко, след като през цялото време е знаела, че нищо му няма. Взе парите от застраховката му. _Кражба, измама, губене на полицейско време…_ Главата ми се завърта от престъпленията, които са извършили, и от мисълта, че вече съм се превърнала в тяхна съучастница.
	Родителите ми сами си навлякоха това на главата.
	Аз не съм част от него. Нито пък Ела.
	Дъщеря ми не бива да бъде наказвана за грешките на другите. Единственото, което мога да направя, е да й осигуря малко време с баба й, която никога няма да опознае.
	Майка ми я взема толкова внимателно, сякаш е направена от стъкло, с едно плавно движение я слага в свивката на ръката си и оглежда всеки сантиметър от нея.
	Отдръпвам се малко назад, а пръстите ми треперят неспокойно. Къде е баща ми? Защо мама се върна точно сега? Защо въобще се върна? Стотици въпроси се гонят в главата ми и не издържам повече. Вземам Ела обратно. Толкова съм рязка, че дъщеря ми се разплаква изненадана. Успокоявам я в ръцете си и я притискам до гърдите си, когато се опитва да се обърне към баба си, която въздиша тихичко — не порицателно, а по-скоро доволна. Сякаш внучка й е най-важното нещо на света. За секунда погледите ни се срещат — поне за това сме на едно мнение.
	— Трябва да си вървиш. Веднага. — По-груба съм, отколкото ми се иска, но нямам намерение повече да се държа учтиво. Сърцето ми се сви, когато видях дъщеря си в ръцете на майка ми. Усещам, че се пречупвам.
	Тя ме излъга.
	Трябва да постъпя правилно. Трябва да кажа на Марк, на полицията.
	Но тя ми е майка…
	— Десет минути. Искам да ти разкажа всичко и ако все още се чувстваш…
	— Каквото и да ми кажеш, то няма да е достатъчно, за да…
	— Моля те. Дай ми само десет минути.
	Тишина. Чувам големия часовник в коридора и бухането на бухала в градината. Сядам.
	— Имаш пет.
	Майка ми ме поглежда и кима. Поема си дълбоко въздух и бавно го изпуска.
	— Двамата с баща ти не бяхме щастливи от много години.
	Думите попадат право в целта, сякаш съм чакала да чуя точно тях.
	— Не можахте ли да се разделите както правят повечето хора?
	Родителите на много от приятелите ми са разведени. Две къщи, два празника, два комплекта подаръци… Никой не желае майка му и баща му да се разделят, но дори на едно дете му е ясно, че това не е краят на света. Щях да се справя.
	— Не е толкова просто.
	Помня онзи път, в който се скрих в стаята си и усилих айпода докрай, за да не чувам спора им долу. Тогава се зачудих дали това не е краят, дали родителите ми няма да се разведат. Когато обаче слязох на сутринта, положението беше спокойно. Татко пиеше кафе. Мама си тананикаше, докато препичаше филийки. Преструваха се, че всичко е наред. Аз сторих същото.
	— Моля те, Ана, позволи ми да обясня.
	Ще я изслушам. А когато Марк се прибере, ще му кажа. Няма значение какво ще си помисли Джоан. Ще се обадя и в полицията. Защото след като всички научат, мога да се разгранича от тази ненормална схема, създадена от родителите ми като предпочитана алтернатива пред развода.
	— Намери бутилка с водка под бюрото в кабинета.
	Наблюдавала ме е.
	А си мислех, че полудявам. Че виждам призраци.
	— Намери ли и други? — Гласът й е спокоен. Погледът й се забива в масата пред нея.
	— На татко ли са?
	Премества очи върху мен. Търси лицето ми. Чудя се дали ме презира, че не съм се усетила по-рано и че съм я оставила да носи това бреме сама.
	— Защо ги е крил? Не беше тайна, че обичаше да си пийва.
	Мама затваря очи.
	— Има разлика между това да обичаш да си пийваш и да имаш нужда от алкохол. — Поколебава се. — Баща ти беше умен, като много други алкохолици. Внимаваше да крие проблема си от теб и от брат си.
	— Чичо Били не знае?
	Мама се разсмива, без да й е особено смешно.
	— Чистачката намери бутилка с водка в кошчето под бюрото на баща ти. Занесе го на Били, в случай че е била изхвърлена по грешка. Паникьосах се. Казах на Били, че е моя. Обясних му, че съм купила неправилната марка и никой не е искал да я пие, затова съм я изхвърлила. Не ми повярва, но не продължи да ме разпитва. Предполагам, че не искаше. — Майка ми млъква и ме поглежда. В очите й има сълзи. Ще ми се да ми беше казала, че знаеш, че баща ти ние. Щяхме да се подкрепяме двете.
	Свивам рамене — отново съм онази глуповата студентка. Не искам да я заблуждавам. Не и сега. Истината е, че никога не бих направила нищо. Не ми беше приятно, че знаех. Тогава исках единствено да живея в своя балон на щастието, като се преструвах, че всичко е перфектно, и не обръщах внимание на многобройните знаци, които ми подсказваха, че не е така.
	— Е — продължава майка ми и отново си поема дълбоко въздух, — когато беше пиян… само когато беше пиян — бърза да подчертае тя, сякаш има някаква разлика, сякаш има някакво шибано значение за това, което са направили, — баща ти ме удряше.
	Целият ми свят се преобръща с главата надолу.
	— Не го искаше… винаги се извиняваше. Много се срамуваше от постъпката си.
	Като че ли това оправя нещата.
	Как е възможно да е толкова спокойна? Как може да говори за това сякаш е нещо нормално? Представям си баща ми — онзи засмян шегаджия — и се опитвам да погледна спомените си в нова светлина. Сещам се за споровете, които рязко приключваха, когато се приберях у дома, и за смяната в атмосферата, на която ми беше трудно да не обръщам внимание. Спомням си счупеното ми преспапие и скритите в къщата бутилки с алкохол. Смятах баща си за забавен бунтар, за гръмогласен, весел и щедър мъж. Обичаше чашката, понякога се държеше грубо, но в крайна сметка беше добър човек. Мил.
	Как е възможно да съм живяла в толкова голяма заблуда?
	Отварям уста, но майка ми ме спира.
	— Моля те, позволи ми да довърша. Ако не си излея всичко сега, не знам дали ще успея някога да го направя. — Тя чака отговора ми и аз й кимам. — Много неща не знаеш, Ана… и не ми се иска да ги научаваш. Поне това мога да ти спестя. Достатъчно е да кажа, че се страхувах от него. Много, ама много се страхувах. — Майка ми поглежда през прозореца. Градинската лампа е включена и сенките по двора потреперват, когато някаква птичка прелетява покрай тях.
	— Том се издъни на работа — продължава мама. — Взе бизнес кредит, без да каже на Били, и след това им беше трудно да си погасяват вноските. Бизнесът започна да запада… О, знам, че Били ти е казал, че всичко е наред, но знаеш какъв е чичо ти. Том беше ужасен — три поколения традиции, а сега се проваляше. Хрумна му безумен план. Искаше да инсценира собствената си смърт. Щеше да изчезне, аз щях да взема застраховката „Живот“ и след година-две щеше да се появи в някоя болница с твърдението, че си е изгубил паметта.
	— И ти се съгласи на това? Не мога да си представя…
	— Смятах, че това е отговорът на молитвите ми. — Майка ми се засмива жално. Най-накрая щях да бъда свободна. Знаех си, че щеше да има наказания, когато се появеше, но в главата ми беше единствено мисълта, че повече няма да се страхувам.
	Поглеждам часовника. Колко време продължава среднощната литургия?
	— Значи си му помогнала да изпълни плана си. Татко е изчезнал. — Искам да разбера как е успял да инсценира самоубийство, но подробностите могат да изчакат, докато не разбера как завършва всичко. — Вече си била в безопасност. След това…
	Ти също ме остави, това искам да й кажа, но не го правя. Опитвам се да държа емоциите си настрана и да се отнасям към случая като към професионален казус. Като към една ужасна и шокираща история, случила се на някой друг.
	— Само дето не бях в безопасност — отвръща майка ми. — Бях глупава да мисля, че ще съм. Той продължи да ми се обажда. Дори дойде до къщата веднъж. Искаше пари за фалшив паспорт. За документи. За наем. Настоя, че парите от застраховката са негови, а аз съм му ги откраднала. Беше решил да не се преструва, че има амнезия, — смяташе, че няма да проработи. Искаше всичките пари, за да може да започне нов живот. Каза, че ще ме нарани, ако не му ги дам. Започнах да му изплащам малки суми, но той искаше все повече и повече. — Майка ми се навежда напред и протяга ръце към мен. Поглеждам ги, но нямам намерение да ги взема в моите. — Тези пари бяха твоето бъдеще — наследството ти след смъртта ни. Исках ти да ги получиш. Не беше честно от негова страна да ги вземе.
	Застивам. Все още се опитвам да съпоставя тази версия на баща ми с мъжа, за когото го мислех.
	— Нямаш представа на какво е способен, Ана — казва майка ми. — Или колко бях изплашена. Баща ти умря, за да си плати дълговете. Аз умрях, за да избягам от него.
	— Тогава защо се върна? — Въпросът ми е изпълнен с горчивина. — Получила си каквото искаш. Получила си свободата си. Защо въобще се върна?
	Настъпва тишина, която ме кара да потръпна още преди да получа отговор.
	— Защото той ме намери.


>>	Тридесет и две

	Имам избухлив нрав. Нима при всички ни не е така?
	Не губя контрол по-често от вас, не нападам другите повече от вас. Всичко се свежда до дразнители.
	Всеки човек им се поддава. Само защото досега не сте избухвали, не означава, че няма да го сторите. По-добре да сте наясно с това, иначе един ден някой друг ще натисне бутона и пред очите ви ще падне червена мъгла.
	Ако знаете какво ви дразни, ще можете да се контролирате. Поне такава е теорията.
	Моят дразнител е алкохолът.
	Аз не съм типичният пияница. Няма да ме видите да спя пред нечия врата с препикани панталони и бира в ръка. Няма да се търкалям по улицата и да крещя на непознати. Или пък да си търся боя. Аз съм онова, което наричат функционален алкохолик. Хубави костюми. Косата ми винаги е сресана. Омайвам клиентите, казвам им онова, което искат да чуят. Усмихвам се на служителите. Едно питие на обяд? Защо не направихме добра продажба!
	Парите правят нещата по-лесни. Когато видите някоя красива млада жена с елегантна шапка да се клатушка с бутилки шампанско във всяка ръка, смятате, че е забавно, нали? Но заменете елегантната шапка с мръсна и шампанското с бренди и веднага ще отидете от другата страна на улицата, по-далече от подобен човек.
	Парите позволяват да носиш сребърно плоско шише в училищните спортни дни, защото скритата в хартиен плик бутилка уиски би направила впечатление на всички. Парите позволяват да пиеш блъдимерита в неделя сутринта, „Джи & Ти“ след работа и коктейли по всяко време на деня и никой няма да те погледне накриво.
	Имах си скрити ободряващи напитки, разбира се. Нямаше как да пия Блъди Мери по време на тест драйв с клиент, но можех да си пийвам водка от бутилка с минерална вода. Удрях по някоя глътка от скритите си в саксиите, бюрото и под стълбите запаси. В началото пиех за удоволствие.
	По-късно продължих да пия, защото не можех да спра.
	Някъде по средата се изгубих напълно.
	Това бебе ме хвана в капан. Ти искаше брак, семеен живот, семейни разходки до зоопарка. Аз си исках стария живот. Лондон ми липсваше. Липсваха ми шумните нощи в баровете и задявките за една вечер, без да ми пука дали като се събудя на сутринта, мястото в леглото до мен ще е празно. Липсваше ми да харча пари, без да се притеснявам дали бизнесът може да го позволи. Липсваше ми свободата ми.
	Това ме гневеше. Ядосваше ме. Побъркваше ме. Мога да се справя с тези емоции… но само на трезва глава.
	Моят дразнител е алкохолът.
	Той ме кара да губя контрол. Пречи ми да мисля за последствията от действията си. И в един момент юмруците ми политат.
	Знам много за алкохолиците. Вече знам много и за гнева.
	Тогава също знаех.
	Освен как да спра.


>>	Тридесет и три

#	Ана

	Мама изважда лист хартия от джоба си и го разгъва. Това е черно-бяло фотокопие на написаното в картичката. _Самоубийство? Помисли пак._
	Картичката, която ми беше изпратена.
	Спомням си колко тежък беше за мен този ден, как се събудих наскърбена със свито сърце и как всяка минута ми се струваше като цял час. Спомням си присвиването в стомаха ми, когато видях поздрава _Честита годишнина_ на картичката и как ми стана лошо, като прочетох написаното вътре.
	На фотокопието на мама, под принтирането съобщение, има нещо, написано с червен маркер.
	_Можех да й кажа всичко…_
	— Татко ли я изпрати?
	Тя кима бавно. Неохотно.
	— Защо го е направил?
	— За да ми покаже, че не мога да се измъкна толкова лесно? Че все още може да ме контролира, дори от гроба? — По бузите й потичат сълзи. — Смятах, че съм постъпила умно. Отидох на място, на което не бяхме стъпвали заедно — на място, на което не бях ходила от години. Наех един мизерен апартамент, защото само там наемодателят не поиска документи. Чистех тоалетни за пари в брой, не влизах в интернет и не се свързах с никого, макар че много ми се искаше… Наистина много ми се искаше, Ана! Въпреки това баща ти ме намери.
	Това вече е прекалено.
	— Ще се наложи да започнеш отначало. Не разбирам как татко с успял… Имало е свидетелка… Видяла го с да скача.
	Майка ми не отговаря веднага, но погледът й разкрива всичко.
	Отново ми се завива свят.
	— Ти си се обадила на 999. Даян Брент-Тейлър. Това си била ти. — Може да съм единствената в семейството, която е ходила в университет, но не мога да твърдя, че съм по-умна от предишните поколения. Винаги съм знаела, че майка ми е умна — твърде умна, за да работи на рецепцията на „Колите на Джонсън“, — но подобна непочтеност… Трудно ми е да я приема.
	— Баща ти планира всичко седмици наред. Не говореше за нищо друго. Накара ме да репетираме отново и отново и всеки път, в който допусках грешка, ме нараняваше. Даде ми мобилен телефон, от който да се обадя, и ме накара, докато говоря, да го държа на вятъра, за да не се чува ясно гласът ми. Беше помислил за всичко.
	— Трябвало е да отидеш в полицията.
	Усмивката на мама е тъжна.
	— Лесно е да се каже сега. Когато си под контрола на някого, е твърде… трудно.
	Мисля за работата си и за децата по света, които с всички сили се борим да защитим. Много от тях са тормозени, измъчвани и насилвани. Много от тях могат да споделят с учител, с приятел. Въпреки това не го правят.
	— Продължавах да мисля, че няма да го направи. Че е просто някаква негова фантазия. Но един ден се събуди и каза: „Днес е денят. Ще го направя днес. Докато Ана я няма“.
	Помня онази сутрин.
	— Забавлявай се — каза баща ми. Закъснявах. С една ръка търсех ключовете си в дамската чанта, а с другата държах препечена филийка. Татко седеше на плота в средата на кухнята, четеше „Дейли Мейл“ и пиеше силно черно кафе. Трябваха му две чаши, докато стане от леглото, трета, за да може да се говори с него, и четвърта, когато отидеше в офиса, за да е в кондиция за работа.
	— Работи усърдно, но също така се забавлявай здраво — намигна ми той. Това беше всичко. Нито ме прегърна, нито ми каза, че ме обича, нито пък ми даде някакъв мъдър съвет, който да помня до края на дните си. Само: _Работи усърдно, но също така се забавлявай здраво._
	През месеците след смъртта му се радвах, че нямаше погребална служба. Смятах, че не е планирал да се самоубие. Ако знаеше, че ме вижда за последен път, щеше да се държи по различен начин.
	Но е знаел. Просто не му е пукало.
	— Този ден беше ужасен — каза мама. — Караше се с всички. С Били, с продавачите, с мен. Смятах, че е някаква игра — че иска самоубийството му да изглежда убедително, — но се чудя дали просто не е бил много изнервен. Казах му, че не е късно да промени решението си — че ще намерим начин да върнем парите, — но познаваш баща си. Винаги е бил голям инат.
	Познавам ли баща си? Вече не мисля така.
	— Когато свършихме работа, тръгнахме по различни пътища. Той взе едно ауди от работа. Каза на Бил, че иска да види как върви. Тогава го видях за последен път.
	Не ме свърта на едно място. Отивам до прозореца и поглеждам към голямото лаврово дърво в саксията в градината и розите, които мама посади между нашата градина и тази на Робърт. Хвърлям поглед към къщата на съседа ни, мисля си за плановете му за пристрояване и противно на логиката смятам, че има нещо общо със заека, който намерих на верандата ни.
	Дърпам завесата.
	— Какво се случи след това?
	— Разбрахме се да не се чуваме преди десет сутринта. Той проучи приливите и отливите; знаеше, че ако при прилив едно тяло потъне, може да бъде погълнато навътре в морето и никога да не бъде открито. — Майка ми потреперва. — В девет и половина обаче ми изпрати съобщение, в което казваше, че съжалява. Лицето й се набръчква и виждам как се бори да не се разплаче. — Нямах представа дали съжалява за онова, което ме караше да направя, за всички пъти, в които ме беше наранявал, или това беше просто част от плана му.
	Отивам при „АГА“-та и слагам чайника, след което променям решението си и го свалям. Изваждам две чаши и бутилка уиски, което принципно ползвам за направата на коктейли, и си наливам един пръст от тази наситена кехлибарена течност. Поглеждам мама и вдигам бутилката, но тя поклаща глава. Отпивам от чашата и задържам алкохола в устата си, докато не започва да гори.
	— В десет часа пристигна второто съобщение: _Не мога повече._ Започнах да си мисля, че наистина ще се самоубие. Реших да продължа с плана. Никой не можеше да докаже, че знам нещо от него. Направих каквото ми каза баща ти. Отговорих на съобщението му, след което се обадих в полицията. Позвъних и на теб.
	За момент се вбесявам.
	— Имаш ли някаква представа какво ми причини това обаждане? — Не си спомням нищо от пътуването до дома, само сляпата паника, че татко няма да бъде намерен. Че ще сме закъснели фатално. — Трябваше да ми кажеш!
	— Извършихме престъпление! — мама става права.
	Приближава се до мен, но аз се отдръпвам назад. Не искам — краката ми се движат сами, — но това я кара да застине на място, а погледът й е изпълнен с болка.
	— Можехме да отидем в затвора… все още можем! Не исках да опропастявам живота ти, както сторих с моя.
	Замлъкваме. Отпивам нова глътка от уискито. Минава полунощ. Марк и Джоан ще се приберат съвсем скоро.
	— Устроихме ти мемориална служба — казвам тихичко. — Лора организира всичко. Били изнесе реч. — Сещам се за младия капелан, който плака пред следователите. Той ме намери по-късно, взе ръцете ми в своите и ми каза, че съжалява, че не е сторил достатъчно, за да спаси майка ми от самата нея.
	Хрумва ми една мисъл.
	— Някой хвърли тухла в детската стая снощи.
	— Тухла? — Мама поглежда Ела ужасена.
	— Тя е добре. Беше долу с Марк. На тухлата имаше бележка с предупреждение да не отиваме в полицията. Да спрем, преди да бъдем наранени.
	Поглеждам майка си, която е притиснала уста с ръце, а очите и са закрити от разтворените й пръсти.
	— Не. Не, не, не.
	Обзема ме страх.
	— Татко ли го е сторил?
	Мълчание.
	Изправям се.
	— Трябва да си вървиш.
	— Ана, моля те…
	— Марк ще се върне съвсем скоро.
	— Има толкова много неща, които трябва да знаеш. — Отвеждам майка ми в коридора. Тя се опитва да говори с мен, но отказвам да я слушам. Не мога повече. Отварям вратата, проверявам дали улицата е празна, след което я избутвам вън на студеното и за втори път днес затръшвам вратата в лицето и.
	Облягам се върху орнаментното стъкло и се чудя дали ще позвъни и почука, както направи тази сутрин. След кратко затишие чувам стъпките й по стъпалата и по чакъла. Тишина.
	Главата ми направо жужи. Баща ми е бил жесток човек. Бил е толкова зъл, че майка ми е инсценирала собствената си смърт, за да избяга от него.
	А сега се е заел с мен.


>>	Тридесет и четири

#	Мъри

	Мъри се събуди на сутринта на Коледа и намери мястото на Сара е леглото празно. Веднага го обзе добре познатата паника, докато претърсваше къщата. Задната врата не беше заключена и Мъри се наруга, че не е прибрал ключа, но когато я отвори и хукна навън в градината, намери съпругата си да си седи кротко на пейката.
	Беше боса, а влагата от дървото беше попила в памучния халат, който носеше над нощницата си. Тънките й ръце бяха прегърнали свитите до гърдите й колене. Чаша чай топлеше ръцете й, които бяха изцапани с пръст.
	Без да се притеснява от влагата, Мъри седна на пейката до нея. Градината беше тясна, с някога добре поддържан участък със зеленчуци в края, с парник и един перфектен правоъгълник, който играеше ролята на морава между две части, оградени с железопътни траверси. По-близо до къщата, където стояха в момента със Сара, беше квадратният двор с безброй саксии. Мъри ги поливаше в редките случаи, в които британското време не осигуряваше дъжд, но нямаше представа какво трябва да се подреже и какво не и постепенно цветовете на двора се губеха.
	— Виж.
	Мъри проследи погледа на Сара до най-голямата саксия. Там растеше нещо, спомни си той, със светлорозови цветчета, които бяха тънки като хартия, преди да изсъхнат и увехнат и да останат само сухи клонки. Те вече бяха изпопадали по земята, а почвата беше почистена от тревата и обърната наскоро.
	— Малко е поизсъхнала.
	— Да, но виж.
	Мъри погледна. До единия ъгъл на обелиска, където върбата беше забита в земята, имаше нещо светлозелено. Изпълни се с надежда, когато Сара плъзна ръка в неговата.
	— Весела Коледа.

	* * *

	Вечерята се състоеше от пуйка и всичко останало.
	— Ти седни тук — нареди Сара и бутна Мъри на дивана. — Отпусни се.
	Трудно му беше да се отпусне, след като съпругата му ругаеше, че всичките й гозби са кипнали по едно и също време, заедно с нещо, което беше „горещо, мамка му“. След малко надникна през вратата.
	— Нуждаеш ли се от помощ?
	— Всичко е под контрол.
	Навсякъде имаше тигани, включително няколко на пода и един, който беше внимателно закрепен на перваза на прозореца.
	— Ще бъдем само двамата, нали?
	— Да, но ще имаме храна и за утре.
	Както и за следващите три седмици, помисли си Мъри.
	— О, по дяволите, загорила съм хлебния сос.
	— Мразя хлебен сос. — Той отвърза престилката на Сара и нежно я побутна към един от столовете. — Седни. Отпусни се.
	Усети погледа на съпругата си, докато бъркаше соса. Обърна се.
	Тя дъвчеше парченце кожа отстрани на един от ноктите си.
	— Кажи ми истината: по-лесно ти е, когато съм в „Хайфийлд“, нали?
	Мъри никога не я беше лъгал.
	— По-лесно? Да. По-забавно? Никак даже.
	Сара обмисли отговора му.
	— Чудя се дали не е с нея заради парите й.
	Мина известно време, докато на Мъри му стана ясно за какво говори.
	— Марк Хемингс?
	— Ана смята, че Марк никога не е срещал родителите й, но _ние_ знаем, че Каролин е имала запазен час при него. Наясно сме също така, че Каролин и Том са стрували много пари. — Сара си наля малко вино и стана, за да напълни чашата на Мъри. — Каролин отива при Марк в момент, в който е опустошена от смъртта на съпруга си. Разкрива му, че струва около един милион лири. Марк я блъска от скалата и се премества да живее с дъщерята. Бам.
	Мъри не изглеждаше особено въодушевен от тази идея.
	— Предполагам, че тази теория е по-убедителна от другата ти, че Каролин е била убита, защото е изпратила възражение срещу искането за пристрояване на съседа й.
	— Все още не съм изключила напълно тази версия, но мисля, че парите са по-вероятният сценарий.
	— Марк и Ана не са женени. Той няма да я наследи автоматично.
	— Въпреки това — заяви мрачно Сара, — обзалагам се, че работи по въпроса. И веднъж сложил ръце на парите и къщата… — Тя прокара пръст по врата си и издаде мелодраматичен давещ звук, за да придаде допълнителен ефект на жеста си.
	Мъри се разсмя на зловещата пантомима на съпругата си и започна да сипва храна в чиниите — покри изгорените парчета картофи със сос, но при мисълта, че Ана Джонсън може да е в опасност, го полазиха тръпки.
	— Веднага след като свършат празниците, ще видя какво могат да направят колегите от Отдела за високотехнологични престъпления с номера, от който се е обадила Даян Брент-Тейлър. Бих се обзаложил, че онзи, който е хвърлил тухлата през прозореца на Ана Джонсън, е направил онова обаждане, а който е направил онова обаждане, знае как е умрял Том Джонсън. — Мъри остави една натъпкана с храна чиния пред Сара и седна срещу нея.
	— Ще е някой, близък до семейството, помни ми думите — каза съпругата му и взе ножа и вилицата си. — Винаги е така.
	Не за първи път, Мъри имаше чувството, че е права.
	Но кой?


>>	Тридесет и пет

#	Ана

	Цяла вечер не ми се налага да държа Ела. Подават я наоколо като някакъв пакет. Явно самата тя се наслаждава на вниманието и не се съпротивлява в ръцете на приятелски настроени непознати. Коледното парти на Робърт е последното място, на което искам да бъда, но поне ми осигурява почивка от изпитателните погледи на Марк и майка му, чието съчувствие на Бъдни вечер се изпари до днес на обяд. Давах всичко от себе си отварях чорапчето с подаръци за Ела, което бях напълнила само час по-рано, пих слаб коктейл за закуска, — но всеки разговор беше истинско мъчение. Всяка дума ми се струваше като лъжа.
	— Може да се постарае малко. Все пак това е първата Коледа на Ела.
	Беше някъде около три часа. Марк и Джоан миеха съдовете след обяда. Спрях се на стълбите и забих пръстите на краката си в мокета. Не подслушвах, просто… слушах.
	— Тя скърби, мамо.
	— И аз скърбях, когато баща ти почина, но не съм се предала, нали? Поставях си нужната физиономия и престилката и продължавах да се грижа за всички ви.
	Марк казва нещо, което не успявам да разбера. Продължавам надолу по стъпалата и отивам в коридора, като умишлено стъпвам върху разхлабената дъска, която винаги избягвам. Гласовете в кухнята замлъкват мигновено и миенето продължава в пълно мълчание.
	— Ето я и нея! Ето я мама! — Джоан е престорено весела. — Подремна ли си добре, скъпа?
	Не съм дремвала. Как бих могла? Но се възползвах от поканата да го направя, за да избягам от прекалената загриженост на Марк и все по-нарастващото раздразнение на Джоан, че не съм душата на компанията. Просто си легнах на леглото и се загледах в тавана, докато мислите ми препускаха като луди.
	Все още препускат. Къде е мама сега? Дали ще прекара Коледа в „Надеждата“? В безопасност ли е? Защо въобще ми пука? Ами ако Ела си беше в стаята, когато онази тухла прелетя през прозореца? Тази мисъл ме ужасява. Майка ми ни докара всичко това и все едно тя е човекът, застрашил живота на дъщеря ми.
	Как бих могла да й простя?
	И защо, макар да знам какво е направил баща ми, една част от мен продължава да иска да го види?
	През последните двадесет и четири часа си припомних всеки момент от детството, но вече от различна гледна точка — с ясното съзнание, че татко не е бил човекът, за когото го мислех. Животът ми се срутва, а основите, изградени върху лъжи, пропадат.
	Да инсценираш смъртта си не е нещо, което правиш току-така. Вероятно мама е била отчаяна.
	Тя се нуждае от мен.
	Не мога да й простя.
	Но имам нужда от нея.
	Постоянно се въртя в кръг.
	Гостната на Робърт е пълна със съседи. Има и няколко деца, макар че повечето от присъстващите са по-възрастни от нас — децата им вече са пораснали и са създали свои семейства. Познавам всички тук, освен двойката до камината, които вероятно са новите обитатели на Сикамор — миналата седмица видях вана на фирмата за пренасяне на мебели пред нея.
	Марк е погълнат от оживения разговор относно алтернативните терапии с Ан и Андрю Буут, които живеят през две къщи от нашата, а Джоан си е намерила удобно местенце на един от диваните и не помръдва. Бавно обикалям от стая в стая. Хората са се пръснали на различни групички — в кухнята, в коридора и в гостната. Лутам се между тях с чиния с храна в едната ръка и питие в другата, сякаш съм се насочила към мястото си. Никой не ме заговаря. Не искам да застана в ъгъла и да карам хората да се чувстват длъжни да идват да ме проверяват дали съм добре. Не искам да говоря.
	Всички ми предлагат съболезнованията си тази вечер, сякаш не го направиха на мемориалната служба. Изчервявам се при спомена за пролетите сълзи, изнесените речи, добротата на почти непознати хора, които бяха отделили от времето си, за да напишат картичка, да направят някакво ястие или да изпратят цветя.
	Какво ли щяха да кажат, ако знаеха?
	Повдига ми се от всяка добра дума и прочувствена баналност, защото ме карат да се чувствам виновна, затова продължавам да се лутам от стая в стая, да избягвам погледите на останалите и да не се спирам никъде. Минавам покрай Робърт, който е център на вниманието за възрастните сестри, които живеят в къщата на ъгъла. Технически погледнато, не са на нашата улица, но правят невероятни рулца с наденица, които им осигуряват сигурна покана за всяко тържество.
	— … съобразително проектирана. Ще се радвам да ти покажа плановете. — Робърт обикаля хората един по един и събира подкрепа за пристройката си. Все още не е спечелил Марк, но нямам никакво съмнение, че ще го стори.
	— Разбира се, с удоволствие ще ви компенсирам за неудобството — беше казал той, когато дойде да ни покаже проекта, в който се включваше временно премахване на границите между имотите ни и разкопаването на неизползвания септичен резервоар и канализацията. — Ще се погрижа да ви възстановя всяко унищожено цвете и да ви направя чисто нова морава, когато строежът приключи.
	— Малко се притеснявам за светлината — беше от върнал Марк по същия начин като преди.
	Двамата с мама щяха да се разбират добре. Щяха да обединят сили в кампанията й за спиране на строителството в градините. Марк щеше да слуша внимателно аргументите й за влиянието върху околната среда и непокътността на историческите сгради. За момент си ги представям как кроят планове около кухненската маса. Преглъщам и стискам зъби, за да не се разплача. Марк щеше да хареса мама — знам това. Тя също щеше да го хареса, щеше да хареса всеки, който се грижи за мен по начина, по който го прави той.
	Изведнъж в главата ми изникна образът на Мъри Макензи с брошурата на Марк и почерка на майка ми върху нея. Прогонвам го.
	Двамата никога не са се срещали. Марк казва, че е така, а той няма никаква причина да ме лъже. Имам му доверие.
	Да, така е, но не мога да му кажа за мама. В момента, в който го сторя, ще ме накара да се обадя в полицията. Той е човек, който следва правилата по учебник. Харесвах това му качество. Все още го харесвам, просто… сега е по-сложно. Отново отивам в кухнята. Един съсед, който живее през няколко къщи от нас, улавя погледа ми от другата страна на стаята и без да мисля, му се усмихвам. Извръщам очи, но вече е твърде късно, той тръгна към мен, а по петите му го следва съпругата му.
	— Казах на Маргарет, че трябва да те видим, преди да си тръгнем, нали, скъпа?
	— Здрасти, Дон. Здрасти, Маргарет.
	Двамата застават до мен, като Дон прави крачка назад, за да ме огледа от глава до пети, като някакъв чичо, който не ме е виждал отдавна. Чудя се дали няма да каже колко много съм пораснала, но вместо това въздъхва.
	— Ти си нейно точно копие. Нали, Маргарет?
	— О, да. Като две грахчета в шушулка.
	Насилвам се да се усмихна. Не искам да приличам на майка си.
	— Как си?
	— Добре, благодаря ви.
	Дон изглежда разочарован.
	— Сигурно ти е трудно.
	— Коледа — припява Маргарет, в случай че съм забравила какъв ден е днес.
	Въпреки че прекарах последните деветнадесет месеца в скръб, изведнъж съм парализирана от несигурност. Трябва ли да се разплача? Какво очакват от мен?
	— Добре съм — повтарям.
	— Все още не ми се струва реално — казва Дон. — Имам предвид, че и двамата… тежка загуба.
	— Много тежка загуба — като ехо се обажда Маргарет. Съпрузите започват да си говорят един на друг — присъствието ми вече не е необходимо. Имам чувството, че съм послужила като катализатор на този приятен за тях разговор. Сякаш изпитват някакво странно удоволствие като обсъждат изстрадали хора. Оглеждам кухнята, за да видя кой държи Ела. Смятам да си вървя с извинението, че се налага да я нахраня.
	— Стори ми се, че я видях в парка вчера.
	Застивам.
	— Странно е как умът ти си играе номера с теб. — Маргарет се засмива. Оглежда се наоколо — истински разказвач, който търси вниманието на публиката си, — но смехът й секва, когато погледът й се спира върху мен. Физиономията й веднага се променя в нещо подобно на съчувствие. Искам да кажа, че когато огледах по-добре жената, въобще не приличаше на Каролин. Беше по-стара, с черна коса… много различна. Носеше дрехи, които никога не би облякла дори да беше мъртва… — Твърде късно осъзнава гафа си.
	— Ще ме извините ли? — казвам аз. — Бебето… — Дори не си нравя труда да довърша изречението. Вземам Ела от ръцете на една от съседките и намирам Марк в кабинета на Робърт. Разпънали са плана за пристрояването.
	— Ще се прибираме с Ела. Изморена е. От цялото това вълнение! — Усмихвам се на Робърт. — Благодаря ти за чудесното парти.
	— Ще се прибирам с теб. Мама също ще иска да си легне. Мисля, че приключихме тук, нали?
	Мъжете се ръкуват. Чудя се какво ли са обсъждали, но не оставам, за да разбера, а тръгвам да намеря Джоан. Както винаги, губим доста време, за да кажем „Довиждане“ и „Весела Коледа“ на хора, които така или иначе виждаме почти всеки ден.
	— Ще се видим в неделя! — провиква се някой, докато си тръгваме.
	Изчаквам да се отдалечим, преди да попитам:
	— Неделя?
	— Поканих съседите за Нова година.
	— На парти?
	Марк вижда физиономията ми.
	— Не! Не на парти. Просто ще пием по няколко питието по случай Нова година.
	— Значи парти.
	— Може би малко парти. О, стига де! Няма да успеем да си намерим детегледачка за вечерта. Така ще си останем вкъщи, но пак ще се забавляваме. Ще съчетаем полезното е приятното. Пиши на Лора, виждали вече има някакви планове. Също и на Бил, разбира се.
	Казвам си, че има още няколко дни до Нова година. Сега имам по-важни неща, за които да се тревожа.
	— Казах на Робърт, че ще подкрепим заявлението му за издаване на разрешение за пристрояване — съобщава ми Марк. Оставили сме Ела в кошчето й, а двамата се приготвяме да си лягаме.
	— Какво те накара да промениш решението си?
	Марк се ухилва с пълна с паста за зъби уста.
	— Тридесет бона.
	— Тридесет бона? Разходите за моравата и засаждането на цветя няма да са толкова високи.
	Марк изплюва и изплаква мивката с вода.
	— Щом според него ще струва толкова, нямам намерение да споря. — Избърсва си устата и оставя бяло петно върху кърпата. За известно време няма нужда да се тревожа, че не сме намерили наематели за апартамента.
	— Така или иначе няма нужда да се тревожиш, вече ти казах.
	Марк ме целува и се насочва към леглото.
	Поглеждам се в огледалото. Все още нямам бръчки по кожата, но структурата под нея определено е на майка ми.
	Маргарет смята, че вчера е видяла мама в парка. Тя не знае, но вероятно наистина е така. Въпрос на време е някой наистина да я разпознае и да се обади в полицията.
	Мога да спра всичко това, още сега, като споделя истината.
	Защо не го правя тогава? Вече повече от двадесет и четири часа съм наясно, че родителите ми са живи, че баща ми е инсценирал смъртта си, за да се освободи от кредита си, а майка ми своята, за да избяга от него. Тя ме е предала. Лъгала ме е. Тогава защо не се обаждам в полицията?
	Лицето ми се взира от огледалото, а отговорът е написан в очите ми.
	Защото ми е майка и е в опасност.


>>	Тридесет и шест

	— Бебе? — учудих се аз. — Но нали ползвахме предпазни средства!
	— Хапчетата са само деветдесет и осем процента надеждни.
	Не го вярвах. И изразих недоверие.
	— Виж.
	Тънката синя линия беше непоколебима. Както и аз.
	Не исках бебе.
	Имаше варианти, разбира се, но нямаше как да ги предложа, защото щях да изглеждам като чудовище.
	— Как можа?
	— Това е само група клетки.
	— Не, бебе е. Нашето бебе.
	Родителите ни бяха изключително щастливи. Срещнаха се по време на едно неловко следобедно събиране и откриха, че си допадат. Време беше да се установим — нашите бяха обезпокоени от „разкрепостения ни живот“ в Лондон. Много се радваха, че сме се намерили, а това бебе беше истинско чудо за тях!
	Всичко ми беше отнето.
	Последва бърза сватба. Нова къща („Много по-подходяща за семейство от ужасния ти апартамент“), нова работа („Много по-безопасна от онази в града“) и преместване до шибаното море („Въздухът е много по-чист!“)…
	Ама че скапан капан.
	Въпреки всичко нямаше как да не обичам Ана, когато се роди. Беше весела, красива и изпълнена с любопитство. Но също така нямаше как да не я ненавиждам. Имаше цял един живот там, навън, който ме очакваше, а вместо да го сграбча с две ръце, държах бебе. Фантазирах си как си тръгвам. Казвах си, че е по-добре избягал родител, отколкото такъв, който не иска да е тук. Но не си тръгнах. Направих обичайното, когато животът ставаше труден. Пиех.


>>	Тридесет и седем

#	Мъри

	Денят след Коледа винаги беше много тежък. Когато Мъри носеше униформа, този ден означаваше семеен скандал след семеен скандал, махмурлукът биваше лекуван с още алкохол и семейното напрежение експлодираше след двадесет и четири часовото обуздаване по Коледа.
	За човек като Сара, която възприемаше всичко много по-тежко от останалите, подобно падение беше още по-лошо. Беше обяд, когато слезе долу, и то само за да вземе чая, който Мъри й беше направил, и отново се върна в леглото. Той изчисти кухнята, направи си обяд и се зачуди какво да прави. Не искаше да оставя съпругата си сама в подобно състояние, но имаше чувството, че стените на къщата го притискат.
	Извади досиетата на Джонсън и подреди листовете на кухненската маса. Том Джонсън беше осъществил няколко търсения в Гугъл, свързани със самоубийство, Бийчи Хед и графика на приливите. Всички те бяха направени между полунощ на 17 май и девет часа на следващата сутрин. Подходящо време за човек, който обмисля да се самоубие — вероятно това бяха предположили и разследващите полицаи, — но в контекста на картината, която Мъри си беше създал, тези търсения му се струваха твърде добре обмислени. Твърде удобни. Очевидно бяха осъществени от онзи, който беше убил семейство Джонсън и беше инсценирал самоубийствата.
	Кой би имал достъп до телефона на Том? Това беше един невъзможен въпрос, без да е наясно къде е ходил мъжът на сутринта преди смъртта си. Службата за криминални разследвания беше направила опит да проследи стъпките му, но след като аудито беше засечено от уличните камери до Бийчи Хед, нищо повече не беше направено. Нямаше нужда.
	Къде беше прекарал нощта Том? С кого е бил през онази сутрин? Мъри запълни три страници от бележника си с възможни варианти за проверяване и се разгневи заради почивните дни, тъй като хората, с които искаше да разговаря, нямаше да са на работа.
	Привечер сложи ръка върху малкия хълм под юргана и му предложи, ако се чувства по-добре, да си вземе душ и да се облече. Въздухът в спалнята беше застоял, а чашата чай, която й беше оставил — непокътната; на повърхността се беше образувал лъскав слой.
	— Просто искам да се върна в „Хайфийлд“.
	— В петък имаш час при господин Чаудри.
	Сара плачеше. Беше се заровила под юргана и думите й бяха приглушени.
	— Не искам да съм тук. Искам да отида в „Хайфийлд“.
	— Какво ще кажеш да вземем юргана долу? Можем да се излегнем на дивана и да гледаме черно-бели филми.
	— Махай се!
	Ако Сара можеше да го види, Мъри щеше да скрие болката на лицето си под усмивката на добрия съпруг, който подкрепя съпругата си. Той сложи ръка на мястото, на което предполагаше, че се намира рамото на съпругата му и започна да изрича думите, от които имаше нужда. Или по-скоро думите, от които _тя_ имаше нужда. Изведнъж се почувства премазан и изтощен до мозъка на костите си. Нищо нямаше значение. Каквото и да кажеше, каквото и да направеше, не можеше да й помогне. Нищо не можеше да я спаси.
	Мъри стана и излезе от стаята, като затвори вратата след себе си. Застана на площадката и погледна навън към улицата и украсените с коледни лампички къщи. Вътре семействата играеха игри и се караха за дистанционното.
	— Опомни се, Макензи измърмори си под носа.
	Слезе долу, сложи две парчета кашкавал върху филийка и я пъхна в парти грила. Имаше намерение да позвъни на Ана Джонсън. Майната им на празниците. Жената скърбеше за родителите си. Някой беше хвърлил тухла през прозореца на къщата й. Не можеше да се каже, че това бяха нормални времена. Тя отчаяно желаеше случаят да бъде възобновен и — въпреки простотиите на Лио Грифитс — Мъри беше наясно, че съвсем скоро Службата за криминални разследвания щеше да поеме щафетата. Време беше да каже на Ана Джонсън каквото знаеше.
	Намали скарата и взе телефона.
	— Ало?
	— Ало. Обажда се Мъри Макензи. От полицията — добави той, когато Ана не проговори.
	— Да, ясно. Всъщност моментът не е много подходящ…
	— Съжалявам, че ви безпокоя в почивен ден. Просто исках да ви кажа, че смятам, че сте права. Има нещо повече около смъртта на родителите ви, отколкото се смята. — Говореше малко бързо, което беше както за негово добро, така и за доброто на Ана. Възелът в гърдите му се отпусна малко. Представи си как Ана се е хванала за гърлото и вероятно плаче от облекчение, че най-накрая някой я е послушал. Зачака. Чу се някакъв тих звук от другата страна на линията и затишие.
	Мъри набра отново.
	— Май връзката прекъсна. Мисля, че можем да се видим утре. Ако сте свободна? Мога да ви запозная с всичко, което открих до момента и да обсъдим…
	— Не!
	Ред на Мъри беше да остане безмълвен. Дори не беше сигурен дали тази груба команда беше насочена към него, или към някого в къщата на Ана. Партньорът й? Куче? Бебето?
	— Промених решението си. — Гласът й трепереше, но тя продължи да говори, като все повече повишаваше децибелите, сякаш за да извади насила всичките думи. — Трябва да продължа напред. Да приема случилото се. Да приема заключенията.
	— Точно това се опитвам да ви кажа, Ана. Мисля, че сте права. Смятам, че родителите ви са били убити.
	Ана се подразни.
	— Не ме слушате. Вижте, съжалявам, че ви изгубих времето, но не искам това да продължава. Не искам да ровите в миналото. Не искам да правите нищо. — Тембърът й се промени и Мъри осъзна, че се е разплакала. — Просто се откажете!
	Този път щракването от другата страна на линията беше по-силно. Ана Джонсън беше затворила.
	Възелът в гърдите на Мъри се стегна отново и той преглътна нелепата си нужда да заплаче. Стоеше, без да помръдне, с телефон в ръка и едва когато противопожарната аларма разкъса тишината, осъзна, че вечерята му е изгоряла.


>>	Тридесет и осем

#	Ана

	В сряда, двадесет и седми декември, Джоан се прибира у дома.
	Благодаря й за помощта и й обещавам, че някой ден ще отида да я видя. На няколко пъти казваме, че е било чудесно да прекараме известно време като семейство, но в крайна сметка тя се качва в колата си и си заминава, докато й махаме за довиждане.
	Това е един от онези моменти между Коледа и Нова година, в които трябва да поглеждаш календара, за да разбереш коя дата е и всеки ден ти се струва почивен. Марк отива да хвърли боклука, а двете с Ела лежим на пода в дневната. Тя е хипнотизирана от намачканите страници на черно-бялата книжка, която й подарихме за Коледа. Разгръщам й страниците — една по една — и й повтарям имената на животните на всяка от тях. Куче. Котка. Овца.
	Минаха три дни, откакто мама се върна. Обещах си, че след Коледа — след като Джоан си тръгне, — ще кажа на Марк и заедно ще отидем до полицията.
	Коледа мина.
	Чудя се дали провалът ми да споделя тази информация е престъпление и дали с времето положението ми се влошава. Дали двадесет и четири часа са приемливи, а седемдесет и два вече подлежат на съд? Дали има смекчаващи вината обстоятелства за престъплението ми? Изброявам наум причините, поради които пазя това в тайна.
	Изплашена съм. От заглавията във вестниците, от нарушаването на личното ми пространство от страна на медиите, от погледите на съседите. Благодарение на интернет вече няма нов и стар вестник. Ела ще е жертва на последствията за цял живот.
	Има още нещо, от което се страхувам. От баща ми. Научих от мама на какво е способен и видях достатъчно, за да й повярвам. Ако отида в полицията с всичко, което знам, трябва да действат бързо — да арестуват татко и да се уверят, че не може да ни нарани. Ами ако не успеят да го намерят? Какво може да ни стори?
	Тревожа се от реакцията на Марк. От онова, което може да направи. Той ме обича, но връзката ни е още нова и крехка. Ами ако всичко това му дойде в повече? Опитвам се да си представя какво бих направила аз на негово място, но при мисълта чувствителната и строга Джоан да инсценира собствената си смърт е твърде налудничава. Бих останала, нали? Не бих напуснала Марк заради нещо, което родителите му са сторили. Въпреки това се тревожа. През цялото време, през което сме заедно, мъката е като трети човек помежду ни. Марк постоянно се съобразява с нея и прави компромиси. Ако я махнем… Най-накрая осъзнавам от какво се страхувам. Страхувам се, че ако мъката, която ни събра, я няма, може да започнем да се отдръпваме един от друг.
	Отгръщам страницата за Ела. Тя сграбчва ъгълчето в юмруче и го дърпа към устата си. Има още една причина, поради която не искам да отивам в полицията.
	Мама.
	Не мога да простя постъпката й, но разбирам защо си е тръгнала. От дъното на душата си желая да беше постъпила по различен начин, но отиването в полицията няма да промени нищо. Изборът, който ще направя, ще я изпрати в затвора или ще я спаси от него.
	Не мога да пратя собствената си майка зад решетките.
	През изминалите няколко дни наблюдавах Джоан с Ела и видях радостта от тази връзка между поколенията. Заедно къпахме дъщеря ми, разхождахме се в парка и се редувахме да бутаме количката. Искам да правя тези неща със собствената си майка. Искам Ела да познава двете си баби.
	Мама се е върнала и силно желая да остане в живота ми.
	Трябва да си прочистя главата. Отивам при Марк.
	— Смятам да изведа Ела на разходка.
	— Добра идея. Ако ме изчакаш пет минути, ще дойда с вас.
	Поколебавам се.
	— Имаш ли нещо против да излезем само двете? С Джоан тук и партито на Робърт имам чувството, че не съм оставала сама за секунда.
	Лицето му ми показва, че претегля молбата ми. Преценява дали се нуждая от време, защото ми се иска малко тишина и спокойствие, или просто полудявам?
	Въпреки притесненията си, явно не изглеждам опасна за себе си — и Ела, — защото Марк се усмихва.
	— Разбира се. Ще се видим по-късно.

	* * *

	Вървя към града. Вятърът, който допреди малко почти не е духал, се усилва и брули брега. Спирам се, за да сложа найлоновото покривало на бебешката количка. Чакълът е тъмен и лъскав от снощния дъжд. Наоколо е тихо, а повечето от магазините са затворени за празниците, но въпреки това има хора по плажа и градината. Изглежда, всички са в добро настроение — заради празниците и поредния почивен ден, — но може само на мен да ми се струва така заради вълнението в главата ми. Всички имат проблеми, напомням си, макар че се съмнявам някой друг да си има работа с родители, които са се завърнали от отвъдното точно сега.
	Нямам намерение да ходя в „Надеждата“, но подозирам, че е неизбежно. Краката ми сами намират пътя. Не им се противопоставям.
	„Надеждата“ представлява една непривлекателна сива къща, която е по-широка, отколкото висока. Позвънявам.
	Жената, която идва да отвори вратата, е спокойна и любезна. Застанала е като балерина, с крак в първа позиция и с ръце на кръста.
	— Може ли да повикате Каролин… — поколебавам се, но накрая решавам да не използвам фамилията й. — Отседнала е при вас.
	— Изчакайте тук, моля. — Жената се усмихва и затваря вратата — любезно, но непоколебимо.
	Чудя се дали идват лоши хора тук. Жестоки съпрузи, които искат да приберат съпругите си. Съмнявам се тази жена да е толкова любезна с тях. Чудя се дали татко е търсил мама тук. Оглеждам се. Дали не ме наблюдава? Сигурно го прани, щом знае, че съм ходила в полицията. Разтрепервам се и се хващам за количката на Ела.
	— Опасявам се, че нямаме гост с такова име тук. — Жената се връща толкова бързо, че се чудя дали въобще е ходила някъде, или просто е постояла зад вратата. Вероятно това е дежурен отговор, независимо дали наистина такъв човек пребивава на това място, или не.
	Когато вратата се затваря отново, осъзнавам грешката си. Мама не би използвала собственото си име — малко или фамилия, — не и когато се предполага, че е мъртва. Докато се отдалечавам, се чудя дали да не се върна и да я опиша, дали не е хубаво, че не я намерих. Дали не ни е писано да е така.
	— Ана! — Обръщам се. Мама излиза от дома. Облечена е със същите дрехи, които носеше на Бъдни вечер. Слага качулката на палтото си на главата. Сестра Мери каза, че някой е търсил жена на име Каролин.
	— Тази жена е монахиня?
	— Невероятна при това. Изключително много ни пази — би казала „не“ на всяко име.
	— Точно това се чудех. Съжалявам… не се сетих да те питам.
	— Няма значение. — Двете тръгваме към плажа. — Анджела.
	Поглеждам я объркана.
	— Името, което използвам сега. Анджела.
	— Добре.
	Вървим в мълчание. Не отидох до „Надеждата“ с предварително подготвена реч или план. Чувствам се неловко. Имам чувството, че езикът ми се е оплел. Махам ръце от количката и се измествам на една страна. Мама поема щафетата и ми е толкова лесно — толкова е _правилно_ — да се разплача.
	Не мога да я изпратя в затвора. Искам я — имам нужда от нея — в живота си. В живота на Ела.
	На кея има доста хора. Деца бягат напред-назад и изпускат парата, след като дълго време са били затворени по домовете си. Майка ми стяга качулката си и навежда още повече глава. Трябваше да отидем на някое по-спокойно място… Какво ще стане, ако видим някой познат?
	Огромната пързалка и стрелбището са покрити за през зимата. Вървим напред и от време на време поглеждаме морето. Сивите вълни се блъскат в колоните на кея.
	Двете се опитваме да измислим какво да кажем.
	Мама се справя първа.
	— Как прекара Коледа?
	Въпросът й е толкова нормален, че ми иде да се разсмея. Улавям погледа й и тя също се разсмива. Изведнъж и двете плачем и се смеем. Мама идва при мен и ме прегръща силно. Миризмата й е болезнено позната. Колко пъти ме е прегръщала? Недостатъчно. Никога няма да са достатъчно.
	Когато хлипанията ни се успокояват, сядаме на една пейка и придърпваме количката на Ела до нас.
	— Ще съобщиш ли за нас в полицията? — пита тихичко мама.
	— Не знам.
	Известно време не проговаря. Когато го прави отново, говори бързо:
	— Дай ми няколко дни. До Нова година. Позволи ми да прекарам известно време с Ела, искам да я опозная. Не вземай решение дотогава. Моля те.
	Лесно е да кажа „да“. Да отложа решението си. Двете седим в мълчание и наблюдаваме морето.
	Мама сплита ръка е моята.
	— Разкажи ми за бременността си.
	Усмихвам се. Струва ми се толкова отдавна.
	— Сутрин много ми се гадеше.
	— Опасявам се, че е семейна черта. И на мен постоянно ми беше зле. А киселините…
	— Не ми говори! Пиех „Гавискон“ с шепи до края.
	— Ядяха ли ти се необичайни неща?
	— Моркови в течен шоколад. — Изражението на лицето й ме кара да се разсмея. — Не казвай нищо, докато не опиташ. — Топло ми е на сърцето, макар че вятърът на кея е силен. Жените от групата, която посещавах след раждането, постоянно се оплакваха от нежеланите съвети на майките си, а аз си казвах, че бих дала всичко за тези на моята. Мислех си как няма да ми пука, когато се меси, как ще ценя всяко посещение, всяко обаждане и всяко предложение за помощ.
	— Докато бях бременна с теб, ми се ядяха само маслини. Не можех да им се наситя. Баща ти се шегуваше, че ще приличаш на маслина.
	Смехът ми бързо умира и майка ми сменя темата.
	— Какво ще кажеш за Марк… добър ли е с теб?
	— Той е чудесен баща.
	Мама ме поглежда, изпълнена с любопитство. Не съм отговорила на въпроса й. Не съм сигурна дали мога. Добър ли е с мен? Мил и загрижен е. Изслушва ме и помага с домакинската работа. Да, добър е.
	— Извадих голям късмет с него — казвам й. Марк не беше длъжен да остане при мен, когато забременях. Много мъже не биха го сторили.
	— Ще се радвам да се запозная с него.
	Тъкмо смятам да й отговоря колко чудесно би било, ако беше възможно да се случи, но на лицето й е изписана мъртвешки сериозна решителност.
	— Не си… Не е възможно.
	— Дали? Можем да му кажем, че съм далечна роднина. Че сме изгубили връзка или сме били скарани и сега… — Майка ми млъква, за да обмисля идеята й.
	В буйната вода под кея има някакво раздвижване. Ръка. Глава. Някакъв човек във водата. Понечвам да се изправя, когато осъзнавам, че той плува, а не се дави. Потрепервам и отново се отпускам на пейката.
	Самоналоженият ми срок ми осигурява четири дни с мама, преди да се обадя в полицията или да й позволя да избяга на място, където никой няма да я разпознае. Във всеки от случаите имам само четири дни, преди да й кажа „сбогом“ за втори път.
	Четири дни, за да се възползвам от онова, за което мечтаех, откакто Ела се роди. Семейство. Марк, Ела, мама и аз.
	Чудя се.
	Тя не прилича на жената от няколкото снимки, които Марк е виждал. Сега е по-слаба, по-стара, а косата й е катраненочерна и направена на прическа, която променя формата на лицето й.
	Възможно ли е?
	— Сигурна ли си, че никога не си го срещала?
	Майка ми повдига вежда на този въпрос.
	— Знаеш, че не съм.
	— Полицията намери една от брошурите на Марк в бележника ти. — Опитвам се да говоря със спокоен глас, но въпреки това тонът ми е обвинителен. — Запазила си си час при него.
	Челото й се сбръчква, а челюстта й се раздвижва прави така, когато се тревожи. Поглежда през дървените дъски под краката ни към плувеца, който пори вълните.
	— О! — Майка ми се обръща към мен, а на лицето и е изписано облекчение от разрешаването на мистерията. — Терапевтични услуги. Брайтън.
	— Да. Запазила си си час при него.
	— Това ли е Марк? Твоят Марк? Господи, колко невероятно. — Тя откъсва една кожичка на нокътя си. — Пъхнаха брошурата под вратата, когато баща ти си тръгна. Знаеш ме каква бях — истинска развалина. Не можех да спя, стрясках се от най-малкото. Нямаше към кого да се обърна. Трябваше да споделя на някого — да ми олекне на душата, — затова си запазих час.
	— Но не си отишла.
	Майка ми поклаща глава.
	— Смятах, че каквото и да кажа, ще си остане между нас. Предполагах, че ще е нещо като изповед. Но когато прочетох ситния шрифт, разбрах, че дискретността не може да бъде гарантирана, ако животът на клиента е в опасност или ако става въпрос за разрешаване на престъпление.
	— Така е. — Чудя се дали Марк някога е нарушавал конфиденциалността си с клиент, като се е обаждал в полицията, и дали ми е казвал, ако го е правил.
	— Затова не отидох.
	— Той не помни.
	— Вероятно си има работа с много хора. — Майка ми взема ръцете ми в своите и започва да ги търка с палци. — Позволи ми отново да бъда част от семейството, Ана. Моля те.
	Пауза.
	— Веднага ще разбере, че си ти.
	— Няма. Хората вярват на онова, в което искат да вярват — казва мама. — Вярват в онова, в което им кажеш да вярват. Довери ми се.
	Правя го.


>>	Тридесет и девет

	Истината е, че повече хора умират на Коледа, отколкото, през който и да е друг ден от годината.
	Студеното време им влияе. Наличните ресурси на болниците ги предават. Самотата ги кара да прибягват до хапчета, ножове, въжета.
	Или просто попадат на юмрук.
	За пръв път ударих на 25 декември 1996-а.
	Весела Коледа.
	Ана беше на пет. Седеше до елхата в море от опаковъчна хартия и стискаше Бъз Лайтиър* с огромно удоволствие.
	[* Герой от филма „Играта на играчките“. — Бел.прев.]
	— Разпродали са се навсякъде — каза ми самодоволно Бил. — Няма да повярваш какво се наложи да направя, за да се докопам до тази играчка.
	Захвърлена на пода до Ана беше кукла Барби. Тя беше с коса, която растеше, и сенки за очи, които сменяха цвета си. С подвижни глезени. Барби, което струваше доста пари. Тя погледна куклата веднъж, видя как й расте косата, като завъртя едно малко колелце на гърба, и я захвърли на пода. Не мисля, че я докосна отново по Коледа.
	Тогава си налях първото си питие. Усетих осъдителен поглед, когато го изпих, затова си налях ново, ей така напук. Седнах. Беснеех.
	Ти опропасти коледния обяд. Прегори пуйката, а кълновете хрупаха. Наля си питие. Смяташе, че е забавно. Аз не.
	Опита се да накараш Бил да остане. Не искаше да сме само двамата. Той каза, че трябва да тръгва, и когато го изпрати до вратата, го прегърна по начин, по който не ме прегръщаш вече. Налях си още. И кипнах още.
	— Ще поканим ли Алисия за следващата Коледа? — попита ме. — Не ми е приятно да си ги представям с Лора в онзи ужасен апартамент.
	Отговорих с „да“, но не знаех дали ми се иска. Честно казано, не можех да си представя Алисия тук, в къщата ни. Тя беше различна от нас. Говореше различно, обличаше се различно. Принадлежеше на своя свят, а не на нашия.
	Не си разменихме подаръците до последно. Ана си легна, а пуйката беше завита във фолио (макар че нямаше как да стане по-суха). Ти пожела да седнем на пода, сякаш и ние бяхме петгодишни.
	— Първо ти. — Подадох ти подаръка. Платих да бъде опакован, но ти разкъса опаковката, без да ти пука, затова реших следващия път да не си правя труда.
	— Чудесен е.
	Знаех си, че ще ти хареса. Фотоапаратът беше уловил Ана в най-високата точка на люлката. Тя се смееше, краката й се мятаха, а косата й се развяваше. Рамката беше сребърна. Скъпа. Беше хубав подарък.
	— А сега ти. — Направо го сложи в ръката ми. Нервно. — Толкова ми е трудно да ти избирам подаръци!
	Внимателно отлепих тиксото и извадих подаръка от червено-бялата хартия. Бижу? Ръкавици?
	Беше компактдиск.
	_Леки парчета: Компилация от най-големите световни хитове. Просто се отпуснеееееете…_
	В ъгълчето на кутийката имаше лепкаво петно, където беше махнат етикетът.
	Имах чувството, че някой е откраднал две десетилетия от мен. Че ме е вкарал в магазин за дрехи и ме е облякъл в бежови панталони с еластична талия. Помислих си за живота преди теб, преди Ана. За партитата, коката, секса, забавата.
	А какъв беше животът ми сега?
	Диск с леки парчета.
	_Според теб всичко се случи много бързо, но не и за мен. Времето сякаш забави ход. Пръстите ми се свиха в юмруци, а ноктите ми потънаха в меката кожа. Напрежението се разнесе от китките към раменете ми, спря на върха и се върна обратно. Нарастваше ли, нарастваше._
	_Юмрукът ми се плъзна от слепоочието до врата ти._
	— _Съжалявам — извиних ти се. Съжалявах. Срамувах се. Дори малко се плашех — макар никога да не го признах — от себе си._
	_Забрави._
	_Не го сторих, разбира се, както и ти. Но се преструвахме, че сме забравили._
	_До следващия път._
	_Изплаших се достатъчно, за да спра да пия за известно време. Но това не беше алкохолизъм, нали? Постоянно си го повтарях. Затова нямаше нужда да се тормозя. Една биричка тук, чаша вино там… Не след дълго започнах отново да пия._
	_Човек не знае какво се случва зад затворените врати. На всеки десет наши приятели, двама бяха заедно по принуда. Двама. Колко приятели имаме? Не може да сме единствените._
	_Намирах утеха в тази информация. Не бяхме някакво изключение._
	_Държахме отношенията си в тайна, разбира се. Ако не го правехме, връзката ни нямаше да продължи дълго. А никой не се гордее с проваления си брак. Никой не се гордее, че е жертва._
	Ти не казваше нищо, нито пък аз.
	Харесваше ми да се оправдавам, че не мога да се контролирам. В крайна сметка те удрях само когато пиех, а това изкупваше част от вината ми, нали?
	Никога не зачекна темата, но знаеше — както и аз, — че имам чувство за контрол, тъй като не се развихрях, когато Ана беше в стаята или пък — след като стана достатъчно голяма, за да разбира нюансите на една връзка, — когато си беше у дома. Сякаш нейното присъствие ми се отразяваше успокояващо и ми напомняше как трябва да се държи един разумен човек.
	Освен това се срамувах да види истинската ми същност.
	Всеки път, в който се случваше, ти казвах, че съжалявам. Всеки път казвах, че „просто се случи“, че не е умишлено и че не мога да се спра. Мразя се за лъжите, които изрекох тогава. Много добре знаех какво правя. И след онзи първи път, колкото и да пиех — колкото и да се гневях, — никога повече не те ударих на видимо място.


>>	Четиридесет

#	Мъри

	Отделът за високотехнологични престъпления се намираше на километър и половина от най-близкия полицейски участък, в средата на една от индустриалните зони. Маркираните коли и униформите бяха строго забранени и нищо в Отдел 12 не можеше да подскаже, че в тази сива бетонна кутия работеха десетки ИТ специалисти, които разглобяваха лаптопи, анализираха хард дискове и се занимаваха с най-лошата порнография в криптирани файлове.
	Днес паркингът беше празен, с изключение на една кола. Мъри натисна звънеца и погледна в камерата.
	— Къде ти е шапката на Дядо Коледа? — попита безплътен глас, последван от грубо жужене и силно изщракване, когато вратата се отключи.
	Шон Доулинг беше от онези хора, чието присъствие влизаше в стаята секунда преди самия него. Той беше широкоплещест едър мъж и все още играеше ръгби всяка събота, макар че наближаваше шестдесетте. Днес можеше да се похвали с тъмнолилавата синина на носа си. Той разтърси енергично десницата на Мъри.
	— Ще дойдеш ли да играеш с нас срещу Парк Хаус следващата седмица?
	Мъри се засмя.
	— Отдавна се пенсионирах, друже. Не знам откъде я черпиш тази твоя сила.
	— Така се поддържам млад — ухили се Шон и задържа вратата отворена. Как прекара Коледа?
	— Спокойно. Съжалявам, че те занимавам по празниците.
	— Шегуваш ли се? Майката на Трейси е на гости — бях с единия крак навън още преди да затворя телефона.
	Наваксваха помежду си, докато вървяха, обещаха си да пият бира и се зачудиха защо не са го сторили толкова дълго време. Беше много лесно, помисли си Мъри, когато работиш по случай. Лесно беше да се социализираш, да си създаваш нови приятели и да поддържаш връзка със старите. Когато се завърна на работа като цивилен след пенсионирането, се надяваше тази част от работата, която обичаше толкова много, да си остане непокътната, но колкото повече от колегите му се пенсионираха, толкова повече бирите след работа намаляваха. Мъри се съмняваше, че някой от полицаите в Лоуър Мийдс знае, че цивилният на рецепцията някога е бил един от най-уважаваните детективи на Съсекс.
	Шон заведе Мъри в едно голямо помещение. Във всеки край на залата дрънчаха климатици, монтирани по-скоро заради компютрите, отколкото за техните ползватели, а високите прозорци бяха затъмнени с щори, които да ги пазят от любопитните погледи на минувачите.
	Единствено компютърът на Шон беше включен, а на стола му беше преметната тъмнозелена шуба. На бюрото му имаше три кутии с пликове за улики, а червените им ципове се подаваха под различни ъгли. Под бюрото му имаше още две кутии и двете пълни. Във всеки плик имаше мобилен телефон.
	— Малко се бавим с работата.
	— Стига бе.
	Шон придърпа втори стол и отвори голяма тетрадка. В долната част на страницата се намираше мобилният номер на обадилата се под името Даян Брент-Тейлър.
	— Симкартата е била предплатена, затова ще трябва да поработим над апарата. Бил е активен шест месеца след злополуката, макар че не са осъществени никакви обаждания. — Шон си играеше с химикалката.
	— Има ли някакъв начин да открием къде е в момента апаратът?
	— Само ако твоята свидетелка — или който го притежава сега — го включи. — Едно суперентусиазирано завъртане запрати химикалката някъде в помещението, тя се завъртя и се скри под един шкаф. Шон разсеяно си извади друга и продължи да си играе с нея. Мъри се зачуди колко ли химикалки имаше под шкафа. — Единственото, което можем да направим сега, е да извлечем информацията за обажданията и да намерим IMEI…
	— Говори ми на разбираем език, моля те.
	Шон се ухили.
	— Всеки апарат има петнайсетцифрен уникален номер: IMEI. Като отпечатък на мобилен телефон. Ако успеем да проследим обаждането на свидетелката ти до апарата, ще можем да разберем откъде го е купила.
	А оттам, помисли си Мъри, имаше шанс да проследи обадилата се, особено ако плащането беше направено с карта.
	— Колко скоро можеш да ми дадеш някакъв резултат?
	— Знаеш, че винаги се радвам, когато мога да направя услуга на приятел, но… — Шон погледна кутиите пред себе си и потърка лице — явно беше забравил за синината си и потръпна, когато я докосна. — Защо е толкова важна за теб тази работа, между другото?
	— Не е важна. — Мъри отговори много по-спокойно, отколкото се чувстваше. — Дъщерята дойде да изрази съмненията си относно заключението и проверявам някои неща.
	— В свободното си време? Надявам се да го оценява.
	Мъри погледна към бюрото. Опитваше се да не мисли за телефонния си разговор с Ана. Просто я беше хванал в лош момент, това беше причината за държанието й. Нормално беше да е стресирана и да изпитва съмнения. След като намереше някакви сериозни доказателства, че нещо подозрително се беше случило с родителите й, щеше да му е благодарна, че беше продължил с разследването. Въпреки това острото щракване, когато му беше затворила телефона, все още кънтеше в главата му.
	Шон въздъхна. Беше разчел физиономията на Мъри като разочарование към самия него.
	— Добре, ще видя какво мога да направя.
	— Оценявам го.
	— Извади си тефтерчето и си запиши, че имаш да ме черпиш бира. Ако не си насрочим среща, няма да излезем. — Шон отвори календара на лаптопа си и започна да преглежда датите, докато не видя, че всички са заети. Мъри търпеливо разгръщаше страниците на собственото си тефтерче, докато приятелят му не намери прозорец. Взе една химикалка и си записа часът и датата.
	Тананикаше си с радиото, докато напускаше индустриалната зона. Зимното слънце печеше ниско и право в очите му. Ако имаше късмет, Шон щеше да му се обади по-късно днес. Почивните дни осигуряваха основателна причина за забавянето на доклада на Мъри, който трябваше да предаде на Службата за криминални разследвания, и ако успееше да получи някакъв резултат по телефона, преди да го напише, щеше да има и заподозрян.
	Освен проверката на телефона, имаше още нещо относно посещението в къщата на Даян Брент-Тейлър, което го притесняваше. Не самата старица. Мъри се славеше като човек, който разчита добре другите, и ако заядливата пенсионерка се окажеше убиецът, щеше да си изяде шапката.
	Но определено имаше нещо.
	Нещо, което беше видял на таблото до предната врата. Брошура? Визитка? Дразнеше се, че не може да си спомни, и тъй като Даян се приготвяше да пътува за празниците, нямаше какво да стори, за да размърда паметта си.
	Когато стигна до вратата на къщата си, се спря с ключа в ключалката. Добре познатото безпокойство изпълни гърдите му. Тази пауза олицетворяваше последните няколко секунди, в които животът беше под контрол и знаеше по кой път да поеме. От другата страна на вратата можеше да го очаква всичко. През годините Мъри беше разработил неутрален поздрав, докато разбере в какво настроение е Сара — и какво очакваше от него, — но така и не спря да се нуждае от тези три секунди между двете половини на света му.
	— Прибрах се.
	Съпругата му беше долу, което само по себе си беше постижение. Завесите все още бяха спуснати и когато Мъри ги отвори, тя потрепери и прикри очи с ръце.
	— Как си?
	— Изморена.
	Сара беше спала дванадесет часа, но приличаше на човек, който не беше мигвал цяла нощ. Около очите й имаше огромни тъмни кръгове, а кожата й беше сива и подпухнала.
	— Ще ти направя нещо за ядене.
	— Не съм гладна.
	— Искаш ли чаша чай?
	— Не.
	Мъри нежно се опита да вземе юргана, за да го изтупа, но Сара го стисна здраво и се зарови още по-надълбоко в дивана. Звукът на телевизора беше изключен. Даваха някакво анимационно с животни в зоопарк.
	Мъри остана прав за известно време. Трябваше ли да й приготви нещо все пак? Понякога съпругата му си променяше решението, когато видеше храната. По-често обаче не го правеше, по-често Мъри я изяждаше, хвърляше я или я покриваше с фолио с надеждата, че по-късно ще поиска да хапне нещо. Погледна юргана и Сара, която се беше отдръпнала колкото се може по-далеч от него на дивана.
	— Ще остана тук. В случай че се нуждаеш от нещо.
	Сара с нищо не показа, че го е чула.

	* * *

	Мъри донесе едно празно кошче от градината. Методично отвори всяко чекмедже в кухнята и махна всички ножове, ножици и остриетата на кухненския робот. Извади кухненското фолио от шкафа и внимателно го откъсна от картонената му ролка. Събра всички почистващи препарати под мивката и лекарствата от скрина. Беше минало известно време, откакто за последно изпита нужда да направи това, и не искаше да мисли защо беше необходимо сега. Вместо това си припомни посещението си в дома на Даян Брент-Тейлър с надеждата, че ще се сети какво беше привлякло вниманието му на таблото й.
	Предната й врата беше от ПВЦ, а изтривалката от гума и влакна от кокосов орех. Вътре коридорът беше с ламинат, а тъмночервените стени правеха бездруго тъмния етаж още по-мрачен. Таблото беше от лявата страна над рафт със странна колекция от предмети. Какво имаше на него? Четка за коса. Пощенска картичка. Ключове. Визуализира всяка част от рафта, докато предметите не се материализираха в главата му — пораснала версия на играта, която играеше като дете.
	Мъри прибра всичко в кошчето и отиде в градината. Отвори вратата на навеса и го скри под един прашен брезент.
	Мислите му се завърнаха към таблото. Какво имаше на него? Още пощенски картички — поне три. На едната беше изобразена планината Тейбъл (спомни си я, защото Кейптаун беше в списъка му с дестинации за посещаване). Брошура за салон за красота. Списък с телефонни номера. Дали не беше разпознал нечие име в него? Това ли го човъркаше отвътре?
	— Какво правиш?
	Мъри не беше видял Сара да идва в градината и гласът й го изненада. Взе се в ръце, преди да се обърне. Съпругата му трепереше, а устните й бяха посинели от студа. Беше боса и със скръстени ръце, като всяка беше напъхана в ръкава на другата. Пръстите й се движеха ритмично и за Мъри беше ясно, че кожата й вече е почервеняла.
	Хвана я за ръцете и тя престана да се чеше.
	— Гладна съм.
	— Ще ти приготвя нещо.
	Мъри я върна обратно в къщата, намери й пантофите и я заведе в кухнята. Сара не продума, докато й правеше сандвич с един тъп нож, който разкъсваше хляба. Съпругата му започна да яде лакомо. Отчете това като победа.
	— Работех над случая на Джонсън. — Потърси искрата в очите й, но не я откри. Сърцето му се сви. Този тест потвърди онова, което вече знаеше: предстоеше поредният труден период за Сара. Имаше чувството, че потъва в дълбоки води, а наоколо нямаше спасителна лодка, за която да се хване. — Не че има голям смисъл вече — добави той, като не беше сигурен дали говореше за промяната в Ана, или за факта, че разследването беше сламката, за която двамата със Сара се бяха хванали.
	Съпругата му спря да се храни. Дълбоки бръчки прорязаха челото й, когато го погледна.
	— Ана Джонсън не иска да продължавам да работя над случая — обясни бавно Мъри, като се престори, че не е забелязал реакцията й. Преструваше се, че говори на себе си. Загледа се в мястото вдясно от чинията на Сара. — Затова не виждам смисъл да прекарвам свободното си време…
	— Защо не иска да работиш по случая?
	— Не знам. Каза ми да спра. Беше ядосана. Дори ми затвори.
	— Ядосана? Или изплашена?
	Мъри погледна съпругата си.
	— Защото ако е изплашена, може да звучи ядосана. Затова не желае да продължаваш.
	— Определено даде ясно да се разбере какво иска. — Мъри си спомни как му беше затворила. — Не желае помощта ми.
	Сара се замисли.
	— Може и да не я иска. — Вдигна сандвича към устата си, но се отказа и го остави на една страна. — Но вероятно се нуждае от нея.


>>	Четиридесет и едно

#	Ана

	Телефонът ехти в коридора. Рядко звъни — двамата с Марк използваме мобилните си — и когато това се случи, най-често става въпрос за предложение за подмяна на остъклението или за застраховка. Партньорът ми има намерение да стане, но аз вече съм се изправила. Минаха два дни, откакто затворих на Мъри Макензи, и оттогава съм на нокти в очакване на обаждане от негова страна.
	— Аз ще вдигна. — Не съм споделила на Марк за случилото се. Какво мога да му кажа? Дори да се съгласи, че картичката не е била нищо повече от извратена шега, хвърлената през прозореца тухла е заплаха, която не може да се пренебрегне с лека ръка. Той всеки ден се обажда по телефона на разследващите полицаи.
	— Очевидно правят „всичко по силите си“ — каза последния път, когато разговаря с тях. — Което не ми изглежда много.
	— Не могат ли да свалят отпечатъци? — Полицията разполага с тези на родителите ми, както и ДНК-то им. Свалиха ги от техни лични вещи от къщата и от работа с надеждата, ако някое от телата се появи, да могат да го идентифицират. Чудя се дали татко е бил немарлив. Какво ще се случи, ако открият отпечатъците му? Веднага ще разберат, че не е мъртъв, а след това ще се сетят, че и мама е жива. Двамата са неразривно свързани — ако единият отиде в затвора, другият със сигурност ще го последва.
	Това ли искам?
	— Няма нищо на бележката, а очевидно тухлата не е подходяща повърхност за отпечатъци.
	Изпитвам облекчение и това ме изненадва.
	— Чакат ДНК резултатите от ластика. — Марк сви рамене. Вече се беше отказал от всякаква надежда за разрешаване на случая. Междувременно сменихме прозореца на детската стая и направихме поръчка за охранителни светлини отпред и отзад.
	— Ало? — вдигам телефона аз.
	От другата страна на линията е тихо.
	— Ало? — Стомахът ми се свива от страх.
	Тишина. Не, не точно тишина. Шумолене. Дишане.
	Татко?
	Не изричам думата. Не мога. Не само защото Марк ме слуша, но и защото се притеснявам, че гласът ми ще ме предаде. Притеснявам се, че гневът, който изпълва сърцето и главата ми заради стореното от татко на мама — и на мен — ще бъде заличен в секундата, в която проговоря. Страхувам се, че страхът и омразата, които изпитвам през изминалата седмица ще бъдат потиснати от двадесет и шест години любов.
	Двадесет и шест години лъжи, напомням си. Вземам се в ръце и затварям ума си за спомените, които ме връхлитат: татко се обажда, за да каже, че ще закъснее, честити ми рождения ден, когато двамата с Били бяха в командировка, напомня ми да уча, да провери дали се нуждая от нещо, да ме помоли да запиша „Планета Земя“.
	Вече знам, че истината е друга и образите в главата ми се сменят. Татко хвърля направеното от мен преспапие в стената, побеснял е от гняв, нуждае се от алкохол, за да преживее всеки нов ден, крие бутилки из цялата къща, удря мама.
	Не мога да сваля слушалката на телефона от ухото си. Като че ли е залепнала за ухото ми, докато стоя застинала. Отчаяно искам да ми проговори, но и съм ужасена от онова, което ще ми каже.
	Той не ми казва нищо.
	Чува се тихо щракване и линията прекъсва.
	— Нямаше никого — отговарям на въпросителния поглед на Марк, когато се връщам в дневната.
	— Това е малко обезпокоително. Трябва да се обадим в полицията. Може би ще успеят да проследят обаждането.
	Дали? Искам ли да го направят? Не мога да мисля трезво. Ако полицията арестува татко, ще бъдем в безопасност. Мама ще е в безопасност. Фалшивото му самоубийство ще бъде разкрито и ще отиде в затвора. Мама също ще загази, но домашното насилие ще я оправдае, може би? Много жени са били оправдавани в подобни ситуации.
	Но.
	Може би татко се е обадил от уличен телефон. Възможно е да има улични камери. Може би полицията ще успее да проследи обаждането и да види записите. Ще разберат, че баща ми е още жив, но няма да успеят да го заловят. Може би никога няма да успеят да го сторят. Фалшивото самоубийство на мама ще бъде разкрито, а татко ще продължи да е на свобода. Ще продължи да е свободен. И да представлява заплаха.
	— Беше един от кол центровете — обяснявам аз. — Чувах другите оператори.
	Веднъж започнала да лъжа, става все по-лесно.

	* * *

	Съобщението пристига в осем часа. По телевизията дават повторение на някаква ранна класика с Ричард Брайърс, която никой от двама ни не гледа. Хванали сме телефоните си, преглеждаме безсмислените фейсбук обновления и даваме „лайкове“ на повечето от тях. Апаратът ми е на тих режим, когато получавам съобщение от номер, който съм запазил под името „Анджела“.
C>
	СЕГА?
C$
	Сърцето ми започва да бие много силно. Поглеждам Марк, но той не ми обръща внимание. Отговарям.
C>
	НЕ СЪМ СИГУРНА.
C$
C>
	МОЛЯ ТЕ, АНА. НЕ ЗНАМ ОЩЕ КОЛКО ДЪЛГО МОГА ДА РИСКУВАМ ДА ОСТАНА ТУК.
C$
	Пиша още едно съобщение. Изтривам го, пиша друго, изтривам и него.
	Как можах дори да си помисля мама да дойде тук и да я запозная с Марк? Предполага се, че е мъртва. Добре, косата й е различна, по-слаба е и изглежда по-стара от реалните си години. Но пак е майка ми.
	Марк веднага ще я познае.
C>
	СЪЖАЛЯВАМ… НЕ МОГА ДА ГО НАПРАВЯ.
C$
	Набирам съобщението, но точно когато натискам „Изпрати“, звънецът иззвънява — ясно и уверено. Вдигам поглед, изпълнена с паника. Марк вече е станал. Тръгвам след него по коридора и веднага разбирам, че фигурата зад орнаментното стъкло е на майка ми.
	Той отваря вратата.
	Ако е нервна, го крие добре.
	Поглежда го в очите.
	— Ти трябва да си Марк.
	Минава стотна от секундата, преди да отговори. Заставам до него, макар че съм убедена, че ще чуе сърцебиенето ми. Той чака любезно за обяснение и не ми оставя никакъв друг шанс, освен да продължа тази игра.
	— Анджела! Марк, тя е втора братовчедка на мама. Вчера се видяхме и си помислихме, че ще е чудесно да се запознае с теб и Ела, така че… — Млъквам. Историята, която измислихме двете с мама, докато се разхождахме по плажа, сега ми се струва нелепа, а лъжите, които казвам на Марк, ме отвращават.
	Но тези лъжи имат за цел да го предпазят. Не бих го въвлякла в престъпленията на родителите ми.
	Марк отстъпва крачка назад с широка усмивка на лицето като човек, който е свикнал да посреща неканени гости. Чудя се дали мама вижда притеснението — както го виждам аз — зад тази весела фасада. Притеснен е, защото никога не съм споменавала за никаква братовчедка? Или защото емоционално нестабилната му съпруга отново е забранила да му каже, че е поканила някого? За първи път се надявам да е второто.
	Оглеждам лицето му за следи от подозрение, търся знак дали я е разпознал.
	Не откривам нищо.
	Едва сега осъзнавам колко неспокойна съм била за брошурата на Марк и написаното от мама върху нея. Нуждаех се от това потвърждение, че не са се срещали, независимо че и двамата ме увериха, че е така.
	— Здрасти, аз съм Марк. — Той протяга ръка, но бързо поклаща глава и се засмива на цялата тази официалност. Вместо това пристъпва напред и прегръща мама. — Радвам се да се запознаем.
	Въздъхвам.

	* * *

	— Двете с Каролин се скарахме за някаква глупост — казва мама, когато се настаняваме в дневната с по чаша вино в ръка. — Дори не си спомням каква точно беше, но не си говорихме години наред… Замлъква. Имам чувството, че е пресъхнала и няма какво повече да каже, но тя преглъща артистично. — Вече е твърде късно.
	Марк се обляга на подлакътника на дивана. Палецът му е под брадичката и потърква горната си устна с показалец. Слуша. Осмисля. Дали смята, че е странно, че „Анджела“ внезапно се е появила в Ийстборн цяла година след смъртта на майка ми? Погледът ми се мести от Марк към мама. Тя ме поглежда за стотна от секундата, но бързо се обръща. Търси кърпичка.
	— Не можем да променим миналото — казва любезно Марк. — Можем да променим единствено начина, по който се чувстваме за него и по който влияе на бъдещето ни.
	— Прав си. — Майка ми си издухва носа и затъква кърпичката в ръкава си с толкова познати движения, че минава известно време, преди да мога да дишам отново. Рита стои толкова близо до нея, че ако си премести крака, кучето ще се катурне.
	— Харесва те — казва Марк. — Обикновено страни от непознат.
	Не смея да погледна мама.
	— Радвам се да се запозная с човек от семейството на Ана. Познавам Бил, разбира се, и кръщелницата на Каролин, Лора, която на практика също е от семейството. — Марк ме поглежда и ми намига, за да неутрализира последващите си думи. — Ти си следващата в ранглистата.
	— Ще се жените ли?
	— Не — отвръщам аз и се засмивам по примера на Марк. Намествам се на мястото си.
	— Може би ти ще успееш да я убедиш, Анджела — аз нямах особен успех. — Коментарът не е сериозен, той е просто шега.
	— Още си млада, Ана!
	— На двадесет и шест съм. Сякаш не знае това. Сякаш не ме е носила в себе си девет месеца, когато е била по-млада, отколкото съм аз сега.
	— Не трябва да бързаш заникъде.
	Настъпва неловка тишина. Марк се прокашля.
	— Ти омъжена ли си, Анджела?
	— Разделени сме. — Поглежда ме. — Не се получи.
	Следва нова неловка пауза, докато двете с мама обмисляме как да представим раздялата, а Марк си мисли… какво? Като един добър терапевт, лицето му не издава нищо.
	— Колко дълго смяташ да останеш в Ийстборн? — питам аз.
	— Не много. До Нова година. Имам достатъчно време, за да се видя с хората, които са важни за мен, и да избегна онези, които не са. — Мама се засмива.
	Марк се усмихва.
	— Къде си отседнала?
	По бузите на майка ми се разстила червенина.
	— В „Надеждата“. — Лицето на Марк остава безизразно, но нейният срам се увеличава. — Малко съм закъсала и… както и да е, само за няколко нощи е. Всичко е наред.
	— Защо не останеш у нас? — Поглежда ме за потвърждение на предложението му, макар че вече го е направил. Имаме много място и ще е чудесно Ела да прекара известно време с теб.
	— О, не мога…
	— Настояваме. Нали?
	Не смея да погледна мама в очите, защото се страхувам да не намеря същото безпокойство там. Смятала е, че е в безопасност. Смятала е, че татко никога няма да я намери. Ако научи, че е тук…
	— Разбира се чувам се да казвам, защото иначе какво обяснение бих дала, ако отговорът ми е „не“?
	— В интерес на истината даже ще ми направиш услуга. Имам няколко часове, които не мога да отменя, и ще е чудесно да знам, че не оставям момичетата сами.
	Има предвид мен. Тревожи се, че съм получила някакъв нервен срив. Не е много далеч от истината.
	— Ако наистина няма проблем…
	— Няма, разбира се. Марк отговаря от името на двама ни.
	— За мен ще е удоволствие. Благодаря ви.
	Той се обръща към мен.
	— Можем да поканим Лора. Познаваш ли Лора, Анджела?
	Лицето на майка ми пребледнява, въпреки дежурната усмивка.
	— Аз… не мисля, че сме се срещали.
	Усмихвам се по образ и подобие на техните усмивки. Казвам си, че всичко ще е наред. Марк ще е в кабинета си. Мога да му кажа, че Лора се е хванала на поредната си нова работа или че е отишла някъде с приятели. Докато мама е на закрито и извън полезрението й, няма основание някой да заподозре нещо.
	А татко?
	Пулсът ми се ускорява.
	Продължавам да си повтарям, че няма да иска да дойде тук, където може да бъде разпознат. Мама се е крила на север там я е открил. Ще я търси там.
	Освен ако…
C>
	Самоубийство? Помисли пак.
C$
	Той изпрати картичката. Той хвърли тухлата. Знае какво е сторила мама. Знае, че съм ходила в полицията. Някак си успява да види точно какво се случва в тази къта. Ако още е научил, че мама е в Оук Вю, нямам никакво съмнение, че съвсем скоро ще разбере.
	Пулсът ми се ускорява още повече. Дали татко не звъня у дома, защото е смятал, че мама е тук? Дали не се е надявал тя да вдигне телефона? За да му осигури потвърждението, от което е имал нужда?
	Ако мама беше отишла в полицията, когато татко за първи път й беше разкрил абсурдната си схема, нищо от това нямаше да се случи. Мама нямаше да бъде принудена да бяга, като инсценира собственото си самоубийство, а аз нямаше да укривам престъпница сега. Никога нямаше да стане такава.
	Не трябваше да му помага да изчезне.


>>	Четиридесет и две

	Щях да го направя без чужда помощ, ако беше възможно.
	Не беше.
	Нямаше как сам човек да се справи с всичко. Едната кола трябваше да остане на Бийчи Хед, а с другата трябваше да се приберем. Трябваше да създадем свидетели, да прикрием следи, да унищожим улики. Макар и с помощ, пак си беше трудно.
	Можехме да помолим Ана да ни помогне. Можехме да й разкрием всичко и да й обещаем невъзможното, ако излъже заради нас. По не исках да я замесвам, не исках да опропастявам живота й, както сторих със своя.
	В момента е затънала до шия.
	Изплашена е. Не ми харесва, но няма друг начин. Лъжите ми се разплитат и освен ако полицията не се откаже, всичко, което направихме, ще бъде написано във вестниците и ще ме вкарат в затвора… в случай че ме открият.
	Смятах, че нямам избор и трябва да използвам чужда помощ. Сега ми се иска да не беше така.
	Не трябваше да се доверявам на друг човек. Така само си спечелих безброй безсънни нощи и чудене дали тайните ми ще бъдат разкрити.
	А и можех да запазя парите, ако действах самостоятелно.


>>	Четиридесет и три

#	Мъри

	Мъри се събуди от радиото. Отвори очи и се завъртя по гръб.
	Запримигва срещу тавана, докато погледът му не се проясни и не се разбуди напълно. Сара беше заспала на дивана миналата вечер и макар да беше наясно, че няма да се качи горе, остана разочарован, че нейната половина от леглото беше непокътната.
	Радиото беше пуснато много силно. Някой си миеше колата или работеше в градината, без да се съобрази дали някой друг в квартала иска да слуша Крис Евънс. Мъри свали крака от леглото.
	Гостната също беше празна, а юрганът вероятно все още беше долу на дивана. Сара имаше час в „Хайфийлд“ днес. Мъри смяташе да разговаря с господин Чаудри насаме. Искаше да му разкаже за настроенията на съпругата си през изминалите ден-два.
	Беше наполовина на стълбището, когато осъзна, че радиото се чува от вътрешността на къщата. Завесите в дневната бяха дръпнати, а юрганът на Сара беше сгънат на дивана. От кухнята се чуваше как Крис Евънс се смее на собствената си шега.
	— Скапаняко. Пусни някаква музика.
	Мъри се окуражи. Щом Сара ругаеше радиоводещите, значи слушаше какво казват. Слушането означаваше, че е напуснала собствения си свят. Вчера и онзи ден не беше така.
	— По „Радио Четири“ няма скапаняци. — Мъри се присъедини към нея в кухнята. Съпругата му все още беше облечена във вчерашните си дрехи и от нея се носеше леката миризма на пот. Сивата й коса беше мазна, а кожата й продължаваше да изглежда изпита и изморена. Но поне беше в съзнание. Беше на крака. Правеше бъркани яйца.
	— Какво ще кажеш за Ник Робинсън?
	— Харесвам го.
	— Но е скапаняк.
	— Той е тори*. Не е същото. — Мъри застана до котлона и накара Сара да го погледне. — Е, в повечето случаи. Как ти се струва днешният ден?
	[* Тори — консервативната партия в британския парламент. — Бел.ред.]
	Съпругата му се подвоуми, сякаш не искаше да си признава, но след малко кимна едва.
	— Имам чувството, че днес всичко ще е наред. — Усмихна му се колебливо и той се наведе да я целуне.
	— Какво ще кажеш аз да довърша тук, а ти да отидеш да си вземеш един бърз душ?
	— Воня ли?
	— Малко понамирисваш. — Мъри се ухили тъкмо когато Сара имаше намерение да му опонира, затова накрая просто завъртя очи развеселена и се насочи към банята.

	* * *

	Мъри довършваше един разговор, когато Сара се появи. Прибра мобилния в джоба си и извади две чинии от фурната, където ги беше прибрал, за да са топли.
	— Предполагам, че нямаш желание да ходим да пазаруваме, нали?
	Съпругата му сбърчи лице и сви устни, макар че се опитваше да е отзивчива.
	— Ще е много натоварено.
	Обикновено Мъри избягваше магазините между Коледа и Нова година. Ако можеше да съди по рекламите по телевизора, продажбите вече бяха в стихията си.
	— Да.
	— Имаш ли нещо против да остана тук? — Сара забеляза лицето на съпруга си и повдигна брадичка. — Нямам нужда от бавачка, ако си мислиш това. Няма да се хвърля отнякъде.
	Мъри се опита да не реагира на тази шега, която му напомняше за всички пъти, в които съпругата му беше правила опити за самоубийство.
	— Не си мислех това — каза той, но всъщност си го мислеше. Разбира се, че ще си го мисли. — Ще отида някой друг път.
	— Какво ти трябва?
	— Шон от Отдела за високотехнологични престъпления ми прати имейл. Използваният при обаждането до 999 апарат, в което се съобщаваше за самоубийството на Том Джонсън, е бил купен от Fones4All в Брайтън.
	— Мислиш ли, че ще имат някакъв архив, в който ще намериш купувача?
	— На това се надявам.
	— Върви! — Сара размаха вилицата си, на която имаше набучена храна. — Само си помисли: можеш да разрешиш случая още преди Службата за криминални разследвания да разбере, че такъв съществува.
	Мъри се разсмя, макар същата мисъл да му беше хрумнала и на него. Не че можеше да осъществи арест, разбира се, но беше възможно да разреши абсолютно всичко и тогава… Тогава какво? Щеше да се заеме с друг студен случай? Щеше да се намеси в нечие друго разследване?
	Когато отработи тридесетте си години, не беше готов да се пенсионира. Не беше готов да напусне полицейското си семейство и да се оттегли от една работа, която му носеше удоволствие, защото знаеше, че от нея има огромно значение. Но не можеше да остане завинаги. В даден момент щеше да се наложи да си тръгне, но щеше ли да чака, докато стане стар и немощен, за да го стори? Докато не се превърнеше в развалина и нямаше вече да има възможност да се наслаждава на последните години от живота си?
	Мъри погледна Сара и в този момент осъзна точно какво смята да направи, когато приключеше със случая на Джонсън. Щеше да се пенсионира. Този път както трябва.
	Съпругата му си имаше добрите и лошите дни. Мъри не искаше да пропуска нито един от първите.
	— Сигурна ли си, че ще се оправиш?
	— Да.
	— Ще ти се обаждам на половин час.
	— Върви.
	Мъри изпълни нареждането й.

	* * *

	От тавана в магазина за мобилни телефони висеше огромен знак, на който се рекламираше най-новият блутут високоговорител. Купувачите обикаляха витрините с изумени лица, докато се опитваха да установят разликите между различните модели. Мъри мина през средата на магазина и отиде направо при витрината с най-новите и най-скъпи айфони, защото знаеше, че това е най-ефективният начин да намери помощ. Естествено, само след няколко секунди се появи младеж, който определено не беше завършил училище отдавна. Светлосиният му костюм беше твърде широк на раменете, а панталоните му се бяха намачкали над маратонките му. На златистия му бадж пишеше „Дилън“.
	— Красиви са, нали? — Младежът кимна към витрината с айфони. — Пет цяло и пет инчов екран, безжично зареждане, OLED дисплей, водоустойчив.
	Мъри веднага се разсея от единствената екстра, която имаше значение за човек, изпускал си на два пъти много по-евтиния, но въпреки това жизненоважен телефон в тоалетната. Насили се да се съсредоточи върху целта на посещението си и показа на Дилън полицейските си документи.
	Може ли да разговарям с мениджъра, моля?
	— Това съм аз.
	Мъри превърна изненаданото си „О!“ в ентусиазъм.
	— Чудесно! Добре. Разследвам покупка, направена в този магазин по някое време преди осемнадесети май 2016-а. — Вдигна поглед към двете камери, които бяха насочени към клиентите. Други две гледаха към входа. Колко дълго пазите записите от камерите?
	— Три месеца. Един от колегите ви дойде преди две седмици с няколко откраднати телефона. Можехме да докажем, че са взети оттук, но се е случило преди шест месеца, така че нямаше записи.
	— Жалко. Възможно ли е да проследите покупката по плащането и да разберем как е платил заподозреният?
	Дилън не правеше нищо, за да прикрие липсата си на ентусиазъм към тази задача.
	— Много сме заети. — Погледна към касата. — Коледни празници са добави той, сякаш служителят на реда не знаеше.
	Мъри се наведе напред и даде всичко от себе си, за да изглежда като ченгетата от телевизията.
	— Става въпрос за убийство. Ако ми намерите тази трансакция, Дилън, можем да разрешим целия случай.
	Очите на младежа са ококориха. Той оправи стегнатата си вратовръзка и се огледа наоколо, сякаш убиецът можеше да стои точно до тях.
	— По-добре да отидем в офиса ми.
	Така нареченият му „офис“ представляваше кабинка, в която някой беше натъпкал бюро от „ИКЕА“ и счупен въртящ се стол, чиято облегалка висеше на една страна. Няколко сертификата за служител на месеца бяха закачени на таблото за обяви над компютъра.
	Дилън великодушно предложи стола си на Мъри, а той седна на една кутия, която беше два пъти по-ниска от него и въведе паролата си на старата клавиатура. Мъри учтиво измести поглед встрани. На стената имаше снимка на шестима мъже и две жени — всички бяха добре облечени и се усмихваха ентусиазирано към фотоапарата. Дилън беше вторият отляво и носеше същия светлосин костюм като сега. Надписът върху картонената рамка на снимката гласеше „Мениджърски курс Fones4All 2017“.
	— Какъв е IMEI?
	Мъри продиктува петнайсетцифрения номер, който Шон му беше дал.
	— Платено е в брой. — С този си отговор Дилън прати разследването на Мъри в небитието. Младежът погледна притеснен служителя на реда. — Това означава ли, че не можем да хванем шибаняка?
	Мъри си позволи да се усмихне на жаргона на Дилън, използван широко в американските полицейски шоута. Накрая сви рамене.
	— Поне не по този начин, опасявам се.
	Дилън изглеждаше като човек, който се е провалил. Въздъхна, но след малко изгледа Мъри и отвори уста, когато му хрумна нещо.
	— Освен ако… — Обърна се отново към монитора и започна да работи бързо с клавиатурата. Накрая посегна към мишката и скролна надолу. Мъри го наблюдаваше, като в същото време си мислеше дали Шон и екипът му можеха да направят нещо друго, за да проследят трансакцията. Без да знае самоличността на жената, която се беше обадила, нямаше големи перспективи за разрешаване на случая.
	— Да! — Дилън замахна победоносно с юмрук, след което разтвори длан и я подаде към Мъри. — Браво на нас! — Мъри поздрави най-ентусиазирания мениджър на Fones4All.
	— Карта за лоялни клиенти — обясни Дилън и се ухили толкова широко, че Мъри успя да види пломбите му. Всеки мениджър се оценява на база издадени карти за лоялни клиенти през месеца — победителят получава „Самсунг Галакси S8“. Печелих три пъти, защото давам наградата на човека в екипа си, който е издал най-много такива.
	— Много мило от ваша страна.
	— Скапани телефони са тези на „Самсунг“. Както и да е, екипът ми работи много здраво. Не позволяват на никого да си тръгне, без да му издадат такава карга. Вашият шибаняк… — младежът сръга с пръст монитора, — … не е бил изключение.
	— Значи разполагаме с име?
	— И адрес. — Дилън предостави тази информация с размаха на фокусник, убеден, че ще бъде възнаграден с аплодисменти.
	— Какво е името на купувача? — Мъри се наведе над монитора, за да го прочете. Дилън го изпревари.
	— Ана Джонсън.
	Сигурно не беше чул правилно. Ана Джонсън?
	Мъри сам прочете написаното: _Ана Джонсън, Оук Вю, Кливланд авеню, Ийстборн._
	— Това ли е нашата убийца?
	Мъри отвори уста с намерение да каже „не“, да обясни, че това не е техният човек, че става въпрос за дъщерята на жертвата, но колкото и полезен да беше Дилън, той беше част от обществото и като такъв трябваше да бъде държан на тъмно още известно време.
	— Можете ли да ми разпечатате това? Бяхте много услужлив. — Каза си наум, че ще пише на шефа на Дилън, когато всичко приключеше. Вероятно щяха да му изпратят нещо различно от „Самсунг Галакси S8“.
	Разпечатаният лист като че ли прогаряше джоба му, докато вървеше към изхода на търговския център.
	Ана Джонсън?
	Ана Джонсън беше купила телефона, от който беше направено обаждането, потвърждаващо самоубийството на баща й.
	Мъри се объркваше все повече и повече. Нищо в този случай нямаше логика.
	Дали Том Джонсън не беше заел телефона на дъщеря си поради някаква причина? Шон беше потвърдил, че обаждането от фалшивата свидетелка, която се предполагаше, че се казва Даян Брент-Тейлър, беше първото направено от този апарат. Дали Ана не си беше купила телефона с някаква друга цел, а Том се беше възползвал от него, като го беше взел часове преди смъртта си?
	Мъри се върна при колата, без да забелязва тълпите от хора около себе си.
	Ако Том Джонсън не беше отишъл на Бийчи Хед, за да извърши самоубийство, защо е ходил там? За да се срещне с някого? Някой, който тайно с планирал да го убие?
	Мъри разиграваше различни сценарии в главата си, докато шофираше към дома си. Афера, разкрита от ревнив съпруг, спречкване, което беше завършило с падането на Том от скалите. Дали убиецът не беше използвал телефона, зает от дъщерята на жертвата, за да се направи фалшивото обаждане до полицията? Или пък любовницата? Защо беше избрала името Даян Брент-Тейлър?
	Мъри разклати нетърпеливо глава. Едва ли убиецът беше носил резервна СИМ карта, ако не планираше убийството на Том предварително. А ако го планираше предварително, щеше да си вземе свой собствен телефон за еднократна употреба, нямало е да разчита да намери такъв в джоба на жертвата. Нямаше никаква логика. Всичко беше много… Мъри изпита трудност да намери правилната дума.
	Нагласено. Точно това определение търсеше.
	Не му се струваше реално.
	Ако извадеше обаждането на свидетелката от уравнението, какво оставаше? Изчезнал човек. Предсмъртно съобщение от телефона на Том, което можеше да е написано от всеки. Това доказателство нямаше никаква тежест.
	Особено за самоубийство…
	А след това смъртта на Каролин — и тя не беше много по-логична. Всичко сочеше към самоубийство, но никой не я беше видял. Капеланът — бедният човечец — я беше убедил да не скача. Кой можеше да е сигурен, че не беше останала на мястото? Някакъв човек, който разхождал кучето си, намерил чантата и телефона й на ръба на скалата — съвсем удобно оставени на мястото, на което капеланът беше намерил разстроената Каролин. Сериозно доказателство, разбира се, но не и окончателно. И също като изчезването на съпруга й някак твърде нагласено. Това беше голяма бъркотия. Имаше неясни моменти и парчета от пъзела, които не пасваха. Самоубийствата на Джонсън бяха твърде спретнати.
	Когато Мъри спря на алеята пред къщата си, вече беше сигурен. Нямаше никаква свидетелка на убийството на Том. Нямаше никакво убийство. Нямаше никакво самоубийство.
	Том и Каролин Джонсън все още бяха живи.
	И Ана Джонсън знаеше това.


>>	Четиридесет и четири

#	Ана

	Странно е отново да видя мама в Оук Вю. Странно и чудесно.
	Тя е нервна, но не знам дали от притеснение да не бъде разпозната от Марк, или от страх да не я открие татко. Стряска се при най-малкия шум отвън и почти не говори, освен ако не я попитаме директно. Рита върви след нея, където и да отиде, и се чудя как ли ще се почувства, когато си тръгне отново.
	Защото такава е сделката. Още три дни ще бъдем семейство — макар и изпълнено с тайни — и след това всичко ще приключи.
	— Не е нужно да си вървиш. — Намираме се в градината, а думите ми се превръщат в пара, когато напускат устата ми. Днес е сухо, но е толкова студено, че чак лицето ме боли. Ела е в люлеещото се столче в кухнята. Обърната е към прозореца, за да мога да я виждам.
	— Трябва. — Мама ме помоли да излезем в така обичната й градина. Можем да бъдем видени само от една страна — високият плет от другите две ни предпазва от любопитни погледи, — но това не е достатъчно, за да не се тревожа. Мама подрязва розите си — не ги кастри експертно, както трябва да се направи през пролетта, а ги реже с една трета, за да не могат зимните ветрове да счупят стеблата им. Самата аз съм занемарила градината — гордостта и радостта на мама — и розите са високи и увиснали. — Някой ще ме види, ако остана. Прекалено рисковано с.
	Мама гледа продължително къщата на Робърт — единственото място, от което можем да бъдем видени, макар че той излезе нанякъде, натоварен с коледни подаръци за роднините на север. Майка ми е облякла градинското палто на Марк, а една вълнена шапка е закрила главата и ушите й.
	— Трябвало е да подрежеш този люляк миналия месец. Както и лавровото дърво. — Мама поклаща глава към оградата между нашата градина и тази на Робърт и към катерливите рози и клематиса, които са се нуждаели от подрязване, докато са цъфнали.
	Вече изглеждат по-добре, макар че я чувам да цъка с език от време на време и подозирам, че съм занемарила нещата дотолкова, че някои растения не могат да бъдат спасени.
	— В кухнята има книга, която ти казва какво да правиш.
	— Ще я прочета, обещавам. — Една бучка засяда на гърлото ми. Майка ми е сериозна, като казва, че ще си върви. И че няма да се върне.
	Някъде четох, че първата година от загубата е най-тежка. Първата Коледа, първата годишнина. Преживяването на всички сезони сама, преди една нова година да донесе нова надежда. Наистина ми беше трудно. Исках да кажа на родителите си за Ела, да споделя истории от бременността си с мама и да изпратя Марк и татко до кръчмата, за да полеят бебето. Исках да плача без причина, докато мама сгъва бебешки ританки и ми обяснява, че всички майки ги наляга следродилна депресия.
	Първата година беше много трудна, но знам, че предстоят по-трудни времена. Горчивият край на смъртта е неоспорим, но родителите ми не са мъртви. Как ще успея да се примиря с това? Майка ми ще си тръгне по собствена воля, защото е твърде изплашена, за да остане тук, където баща ми ще я намери; твърде изплашена е да остане на място, на което ще бъде разпозната и престъпленията й ще бъдат разкрити. Вече не съм сирак и въпреки това пак няма да имам родители. Скръбта е също толкова силна, колкото ако бяха мъртви.
	— Робърт ще ни плати да си възстановим градината, след като приключи със строежа. Растенията до оградата ще оцелеят ли, ако бъдат преместени? — Твърде късно осъзнавам, че не трябваше да споменавам пристрояването.
	— Отправихте ли възражение? Трябва да го направите. Пристрояването ще затъмни изключително много кухнята и няма да имате никакво лично пространство на двора. — Мама започва да изброява причините защо Робърт не бива да строи, гласът й е с една октава по-висок, а на мен ми се иска да я попитам какво й пука, след като даде ясно да се разбере, че повече няма да се върне тук. Но след това виждам колко внимателно подрязва розите, които няма да види как цъфтят. Програмирани сме да се грижим за нещата, дори когато не е необходимо.
	Вяло я подкрепям, без да споменавам парите, които Марк договори като компенсация за неудобството от строителните дейности.
	— Помогни ми да преместим това. — Мама е приключила с подрязването на лавровото дърво. То се намира в огромна глинена саксия, поставена над капака на шахтата. — Трябва да е на закрито. Тя дърпа саксията, но не може да я помръдне дори със сантиметър. Отивам да й помогна. Строителните работници на Робърт ще я преместят, когато разкопават каналите за основите му, но не искам да разстройвам мама отново. Заедно издърпваме саксията през двора до другата страна на градината.
	— Ето. Свършихме добра работа.
	Хващам мама под ръка и тя ме стиска здраво.
	— Не си тръгвай. — Досега успявах да не се разплача, но гласът ми преспива и губя битката.
	— Налага се.
	— Можем ли да ти идваме на гости? Двете с Ела? Щом ти няма да можеш да идваш тук, можем ли поне ние да те посещаваме?
	Последвалото мълчание ми подсказва, че отговорът не е този, който ми се иска да чуя.
	— Няма да е безопасно.
	— Няма да кажа на никого.
	— Ще се изпуснеш някъде.
	— Няма! — Издърпвам ръката си. От очите ми потичат горещи сълзи.
	Мама ме поглежда и въздъхва.
	— Ако полицията разбере, че двамата с Том сме живи и че си знаела — че си прикрила престъпленията ни и си ме _приютила_, — ще те арестуват. Може да влезеш в затвора.
	— Не ми пука!
	Мама заговаря бавно и тихо, а очите й не се отделят от моите:
	— Том няма да остави нещата така, Ана. Според него съм го измамила. Направила съм го на глупак. Няма да се примири, докато не ме намери и ти ще си тази, която ще използва, за да го стори. — Майка ми млъква, за да ми даде възможност да осмисля думите й.
	Сълзите потичат по премръзналите ми бузи. Докато знам къде е мама, съм в опасност. Марк и Ела също. Поглеждам към къщата и виждам, че дъщеря ми е заспала в люлеещото се столче. Не мога да позволя да страда.
	— Това е единственият начин.
	Насилвам се да кимна. Това наистина е единственият начин. Макар да е най-трудният. За всички ни.


>>	Четиридесет и пет

#	Мъри

	— Мислиш ли, че е била замесена от началото? — Ниш потърка едно петънце на коляното на дънките си. Седеше на кухненската маса на Мъри с чаша чай до натрупаните документи.
	— Показанията й гласят, че е била на конференция в нощта, в която Том е изчезнал. — Мъри направи въздушни кавички. — Организаторите потвърждават, че е била там за записването, но не могат да кажат дали е останала, или си е тръгнала.
	— Значи алибито й не е желязно.
	— Не тя е инсценирала смъртта на двамата си родители.
	Ниш и Мъри погледнаха Сара, която досега само мълчеше и слушаше как двамата колеги размишляват над случая.
	— Откъде си толкова сигурна? — попита Ниш.
	— Защото ви е накарала да отворите случая. Няма логика.
	Криминалистката вдигна чашата си, за да отпие, но й хрумна някаква теория и я остави.
	— Освен ако някой не й е изпратил картичката, за да й каже, че знае за стореното от нея. Съпругът й я е видял и това я е накарало да я донесе в полицията, защото така би постъпил един невинен човек.
	— Той е бил на работа. Не я е видял.
	Ниш размаха ръка към Мъри, сякаш забележката бе незначителна.
	— Може да е бил пощальонът. Или някой съсед. Важното е, че ходенето в полицията е било двоен блъф.
	Мъри поклати глава.
	— Не ми се вярва. Рискът е прекалено голям.
	— Кога ти каза да спреш да работиш по случая? — попита Сара.
	— На двадесет и шести. — Мъри погледна Ниш, която не беше осведомена за тази част от пъзела. — Затвори ми телефона. На два пъти.
	— Значи е разбрала по някое време между двадесет и първи и двадесет и шести. — Сара сви рамене. — Толкова е очевидно.
	Мъри се ухили.
	— Благодаря ти, Коломбо*.
	[* Лейтенант Коломбо — герой от известния американски сериал „Коломбо“ с участието на Питър Фолк. — Бел.прев.]
	— Какво ще правим сега? — попита Ниш.
	— Трябват ми сериозни доказателства. Закупуването на телефон не е достатъчно — особено след като — както се оказва — Ана Джонсън е била на километри разстояние от Ийстборн в този момент. Не мога да твърдя, че двама мъртъвци са живи, камо ли да отида на Кливланд авеню, за да арестувам Ана, без доказателство, че родителите й не са загинали и тя е знаела за това.
	— Трябва да мислим логично — настоя Сара. — Защо хората фалшифицират собствената си смърт?
	Ниш се засмя.
	— Защо се правят на Реджи Перин*, това имаш предвид, нали? Казваш го така, сякаш се случва всеки ден.
	[* Реджи Перин — герои от поредица романи, написани от английския комедиен писател Дейвид Нобс, адаптирани в сериала от 70-те години „Възходът и падението на Реджи Перин“. Реджи инсценира смъртта си, като оставя дрехите и личните си вещи на брега. — Бел.прев.]
	— Помните ли онзи случай с човека с кануто? — попита Мъри. — Това беше застрахователна история. И онзи политик от седемдесетте… как се казваше? Никакъв Стоун беше.
	— Стоунхаус. Остави си дрехите на плажа в Маями и избяга с любовницата си. — Години гледане на телевизия бяха направили Сара експерт по темата.
	— Причините са секс и пари. — Ниш сви рамене. — Както при повечето престъпления.
	Ако само единият от семейство Джонсън беше изчезнал, Мъри би заложил на първото, но след като Каролин го беше последвала, не беше много вероятно Том да е избягал с любовница.
	— Семейство Джонсън са стрували внушителна сума — пари напомни Мъри.
	— Значи Каролин е останала, за да прибере застраховката, след което се е присъединила към Том в Монако? Рио де Жанейро? — Ниш погледна колегата си и Сара.
	— Взела е застраховката, това е ясно, но е оставила всичко на Ана. Ако си живее живота някъде, то го прави с нечии чужди пари.
	— Или са искали да избягат поради някаква друга причина — каза Сара, — а наградата за Ана са били парите. Или пък тримата са се разбрали да си поделят сумата и тя просто си кротува, докато нещата не утихнат.
	Мъри се изправи. Този разговор беше безсмислен — въртяха се в кръг.
	— Мисля, че е време отново да посетя Ана Джонсън, нали?


>>	Четиридесет и шест

#	Ана

	Стоим и оглеждаме градината — купчината листа, които чакат да бъдат запалени, окастреното лаврово дърво, подрязаните рози.
	— Сега може и да не ти изглежда, че сме свършили кой знае какво, но ще видиш резултатите през пролетта.
	— Ще ми се да си тук да ги видиш сама.
	Майка ми ме прегръща с една ръка.
	— Защо не сложиш чайника? Мисля, че заслужаваме чаша чай след цялата тази работа.
	Оставям я в градината. Свалям гумените си ботуши, затварям вратата, слагам чайника на „АГА“-та и едва когато поглеждам навън, виждам, че плаче. Устните й се движат. Говори на цветята си и се сбогува с градината.
	Ще се грижа за нея, казвам си наум.
	Чакам водата да заври и оставям мама на спокойствие — повече от очевидно е, че има нужда от такова. Чудя се дали ще се върне отново на север, или ще избере ново място. Надявам се един ден отново да има своя градина.
	Изваждам пакетчетата чай, пускам ги в мивката и вдигам чашите с една ръка, а с другата отварям вратата.
	На средата на кухнята съм, когато звънецът иззвънява. Застивам. Поглеждам през стъклените врати към мама, която не показва признаци да е чула звъна. Оставям чашите, като разливам част от съдържанието им на масата. Върху лъскавия чам се образува черно петно.
	Звънецът иззвънява отново, този път по-продължително. Онзи на вратата сякаш няма намерение да си махне пръста. Рита лае.
	_Махай се._
	Всичко е наред, казвам си. Посетителят ни няма как да знае, че има някой у дома, а и не може да се види градината, ако не се отиде отстрани на къщата. Държа мама под око, за да се уверя, че не се вижда. Тя се навежда и изважда някаква тревичка между два камъка.
	Звънецът звъни отново. Чувам стъпки и хрущенето на чакъл.
	Посетителят — който и да е той — заобикаля къщата.
	Хуквам към коридора, като се препъвам в бързината, и отварям вратата.
	— Ало? — По-силно: — Ало? — На път съм да хукна навън по чорапи, когато хрущенето на чакъл се връща към мен и един мъж се появява иззад къщата.
	Полицията е.
	Гърдите ми се стягат и нямам представа какво да правя с ръцете си. Стискам ги заедно — нокътят на палеца ми се заравя в дланта на другата ръка, — след което ти прибирам в джобовете си. Наясно съм какво е изписано на лицето ми и се опитвам да поддържам безразлична физиономия, но не си спомням как трябва да го направя.
	Мъри Макензи се усмихва.
	— Ах, у дома сте си. Не бях сигурен.
	— Бях в градината.
	Той оглежда калните ми дънки и дългите ми до коленете вълнени чорапи.
	— Може ли да вляза?
	— Моментът не е особено подходящ.
	— Няма да се задържам.
	— Трябва да слагам Ела да си ляга.
	— Само за момент.
	Докато разговаряме, полицай Макензи върви към мен и вече е на долното стъпало, средното, горното…
	— Благодаря ви.
	Той влиза в къщата, а аз не мога да измисля причина, за да го изгоня. Кръвта бучи в ушите ми, а възелът в гърдите ми ми пречи да дишам нормално. Имам чувството, че се давя.
	Рита минава покрай мен и излиза на алеята. Прикляква, за да се облекчи, след което души следите, оставени от невидими котки. Викам я да се прибира. Примамката на котката е по-силна и тя веднага оглушава.
	— Рита… прибирай се веднага!
	— Оттук ли? — Мъри тръгва към кухнята, преди да успея да го спра. Няма начин да не види майка ми. Задната стена на тази стая е почти изцяло от стъкло.
	— Рита! — На пътя има коли — не мога да я оставя. — Рита! — Най-накрая вдига глава и ме поглежда. След дълга пауза, която ми дава ясно да разбера, че решението да се прибере е изцяло нейно, тя се насочва бавно към къщата. Блъскам силно вратата и я оставям да се затвори сама. Хуквам след Мъри Макензи. Чувам някакво остро възклицание — удивление!
	Не сега. Не и така. Чудя се дали ще я арестува сам, или ще изчака униформените си колеги. Питам се дали ще ни позволи да се сбогуваме. Дали няма да отведе и мен.
	— Свършили сте доста работа.
	Заставам до него. Купчината листа и клонки е единственото доказателство, че някой е бил в градината. Една чинка прелетява над двора, където мама е напълнила хранилката за птици. Тя застава с главата надолу и кълве от топката фъстъчено масло и семена. С изключение на птиците, градината е пуста.
	Мъри се отдръпва от прозореца. Обляга се на плота. Погледът ми е насочен изцяло към него, защото не смея да погледна към градината. Този мъж е много проницателен. Твърде умен е.
	— За какво искате да говорите с мен?
	— Чудех се колко мобилни телефона имате?
	Въпросът ме хваща неподготвена.
	— Хм… само един. — Изваждам айфона от задния си джоб и го показвам като доказателство.
	— И нямате други?
	— Не. На работа имах втори телефон, но го върнах, когато излязох в майчинство.
	— Помните ли каква марка беше?
	— Мисля, че „Нокия“. За какво е всичко това?
	Усмивката му е любезна, но внимателна.
	— Просто се опитвам да си обясня някои неща около разследването на смъртните случаи на родителите ви.
	Отивам на мивката, за да си измия ръцете и да изчистя мръсотията под ноктите си.
	— Казах ви, че промених мнението си. Не мисля, че са били убити. Казах ви да се откажете от случая.
	— Преди бяхте толкова сигурна…
	Водата става прекалено гореща и изгаря пръстите ми — докога ли ще издържа?
	— Не мислех трезво. — Започвам да търкам ръцете си още по-силно. Отскоро станах майка. — _Използването на дъщеря ми като извинение_ е поредното нещо, за което да се обвинявам по-късно.
	Отвън се разнася някакъв шум. Нещо пада. Търмък, мотика, ръчна количка. Обръщам се, като оставям водата да тече. Мъри не гледа натам. Гледа мен.
	— Партньорът ви у дома ли е?
	— На работа е. Сама съм.
	— Чудех се… — Мъри млъква. Лицето му омеква, губи строгостта, която ме кара да се чувствам неспокойна. — Чудех се дали има нещо, за което искате да говорите с мен.
	Мълчанието помежду ни се проточва твърде дълго.
	Гласът ми е като шепот.
	— Не. За нищо.
	Той кима и ако не знаех, че е полицай, щях да си помисля, че ме съжалява. Вероятно е разочарован, че не е намерил онова, което търси.
	— Ще поддържаме връзка.
	Изпращам го до вратата, като с една ръка държа нашийника на Рига. Мъри прекосява улицата и влиза в едно много лъскаво волво. Не се прибирам, докато не си заминава.
	Рита се дърпа, защото е недоволна от нещо. В този момент осъзнавам, че цялата се треса и съм стиснала нашийника й като опора. Падам на колене и й се скарвам.
	Мама ме чака в кухнята. Лицето й е пребледняло.
	— Кой беше този?
	— От полицията. — Изричам думите и ме обзема страх.
	— Какво искаше? — Гласът й е писклив като моя, а лицето й е посърнало.
	— Той знае.


>>	Четиридесет и седем

#	Мъри

	Ниш все още говореше със Сара, когато Мъри се прибра у дома.
	— Бързо приключи.
	— Не беше особено гостоприемна. — Опитваше се да разбере какво точно не беше наред в Оук Вю. Ана наистина беше много нервна, но имаше още нещо.
	— Попита ли я направо?
	Мъри поклати глава.
	— На този етап нямаме представа дали наскоро е разбрала, че родителите й са живи, или е знаела от самото начало. Ако е виновна в конспирация, трябва да бъде разпитана от полицай в участъка, а не от бивш такъв в собствената й кухия.
	Ниш стана.
	— Колкото и да ми се иска да остана. Гил скоро ще изпрати спасителна група, ако не се прибера — по-късно имаме планове да излизаме. Ще ми се обадиш, ако откриеш нещо, нали?
	Мъри я изпрати до вратата и я последва навън, докато намери ключовете за колата в дамската си чанта.
	— Сара изглежда добре.
	— Знаеш как е: две стъпки напред, една назад. Понякога е обратно. Но да, днес е от хубавите дни.
	Ниш се качи в колата и си тръгна, като му помаха, преди да завие зад ъгъла.
	Мъри се прибра и видя, че Сара е наредила на масата банковите извлечения на Каролин Джонсън. Те бяха разглеждани по време на самоубийството на Каролин и заключението гласеше, че в тях няма нищо интересно. Нямаше големи плащания или прехвърляния в други сметки непосредствено преди смъртта й, нито пък някакви движения в чужбина, които да подскажат за предварително подготвено убежище. Сара прокара пръст през редовете с цифри, а Мъри се разположи на дивана с бележника на Каролин.
	Беше сложил лепящи листчета в периода между изчезването на двама им с Том. Дали двойката се беше срещала? Дали си беше записала нещо в бележника? Мъри прегледа внимателно всяка страница в търсене на някакви кодирани напомняния, но намери само различни ангажименти, списък със задачи и надраскани бележки от рода на _купи мляко_ или _обади се на адвоката_.
	— Изтеглени от банкомат, сто лири са доста пари, не мислиш ли?
	Мъри вдигна поглед. Сара прокара неоноворозовия си маркер над сумата. Направи същото с една друга, няколко реда по-надолу.
	— Не и за някои хора.
	— Случвало се е всяка седмица.
	Интересно.
	— Пари за домакинството? Макар да беше доста старомодно, Мъри предполагаше, че някои семейства продължаваха да действат по този начин.
	— Като че ли не това е причината. Виж, използвала е картата си през цялото време — хранителни вериги, домашни потреби, бензиностанции — и е теглила пари без очевидна причина. Двадесет лири тук, тридесет там. Но на всеки седем дни през август е теглила още сто лири.
	Пулсът на Мъри се ускори. Може би си имаше логично обяснение. Но беше възможно да излезе нещо от тази следа…
	— Какво е положението през следващия месец?
	Сара намери извлечението за септември. Насред хаотичните тегления и плащанията с карта, там също имаше седмични тегления — този път сумата беше в размер на сто и петдесет лири.
	— Как е през октомври?
	— Отново сто и петдесет… Не, почакай — било е така до средата на месеца. След това стават двеста лири. — Сара прегледа набързо листовете пред себе си. — А накрая по триста лири. От средата на ноември до деня, в който изчезва. — Тя отбеляза с маркера последните няколко реда и подаде извлечението на Мъри. — Плащала е на някого.
	— Или се е _разплащала_.
	— Ана?
	Мъри поклати глава. Спомни си за обажданията до 999, направени от Оук Вю, написаното в бележника на отзовалия се полицай, който беше определил Каролин като „емоционална“, и последващото обаждане от съседа Робърт Дрейк, който подозираше семеен скандал.
	Явно бракът на семейство Джонсън е бил доста бурен. Вероятно и придружен с насилие.
	Откакто Мъри осъзна, че Том и Каролин бяха инсценирали самоубийствата си, гледаше на Каролин като на заподозряна. Но дали не беше и жертва?
	— Мисля, че Каролин е била изнудвана.
	— От Том? Защото е взела парите от застраховката му?
	Мъри не отговори. Все още се опитваше да подреди възможните варианти. Ако Том беше изнудвал Каролин и тя му беше плащала, това означаваше, че е била изплашена.
	Достатъчно изплашена, за да инсценира собствената си смърт, за да избяга?
	Мъри взе бележника й. Вече го беше прегледал няколко пъти, но тогава търсеше следи защо Каролин е била на Бийчи Хед, а не къде е отишла след това. Прегледа брошурите и листчетата, затъкнати отзад, с надеждата, че ще открие някаква разписка, разписание за влак или надраскана бележка с адрес. Нямаше нищо.
	— Къде би отишла, ако искаш да се скриеш?
	Сара се замисли.
	— На някое познато за мен място, където никой не ме познава. Някъде, където ще се чувствам в безопасност. Където съм била в миналото.
	Мобилният на Мъри иззвъня.
	— Здрасти, Шон. Какво мога да направя за теб?
	— По-скоро попитай какво мога аз да направя за теб. Получих резултатите от проучването на IMEI на телефона, който ми даде.
	— С какво може да ни помогне това?
	Шон се засмя.
	— Когато ми даде случая, проверих мрежите, за да разбера в какъв апарат е била използвана сим картата, нали така?
	— Да. И по този начин проследи, че е бил закупен от Fones4All в Брайтън.
	— Същото може да се направи отзад напред, просто е необходимо повече време. Помолих операторите да ми кажат дали апаратът се е появявал в системите им по някое време след обаждането на свидетелката от Бийчи Хед. — Шон млъкна за миг. Появявал се е.
	Мъри се развълнува.
	— Какво има? — попита Сара, но не можеше да й отговори, слушаше Шон.
	— Извършителят е сложил нова предплатена сим карта в него и с използвал оператора „Водафон“ отново през пролетта.
	— Предполагам, че…
	— … нямам информация за направените обаждания? Стига, Мъри, познаваш ме много по-добре. Имаш ли химикалка? Звъняно е на два мобилни номера и на един стационарен, които могат да принадлежат на този мъж…
	Или на жена, помисли си Мъри. Записа си номерата, като се опитваше да не се разсейва със Сара, която му махаше с ръце в опит да разбере какво го беше развълнувало толкова много.
	— Благодаря ти, Шон, имам да те черпя едно.
	— Имаш да ме черпиш много повече, друже.
	Мъри затвори и се ухили на съпругата си. Запозна я набързо с напредъка на своя приятел от Отдела за високотехнологични престъпления. Обърна бележника си към нея и отбеляза стационарния номер.
	— Искаш ли ти да получиш тази чест?
	Сега беше ред на Мъри да почака, докато Сара разговаряше по телефона. Когато приключи, той вдигна въпросително ръце.
	— Е?
	Съпругата му отговори превзето:
	— Частно училище „Дева Мария“.
	— Частно училище? — Какво общо имаше едно частно училище с Том и Каролин Джонсън? Мъри се зачуди дали не бяха попаднали в задънена улица. Фалшивото телефонно обаждане, което се предполагаше, че е направено от Даян Брент-Тейлър, беше осъществено миналия май, десет месеца преди мобилният телефон да бъде използван отново с друга симкарта. Напълно възможно беше през това време да е сменил няколко собственици. — Къде е това частно училище?
	— Дербишър.
	Мъри помисли за момент. Обърна бележника в ръцете си, защото си спомни снимката, която беше изпаднала измежду страниците, когато Ана Джонсън му го беше дала: на нея младата Каролин беше на почивка със стара приятелка от училище.
	_Мама каза, че са си прекарали чудесно._
	Бяха в градината на някаква къща за гости, а на табелата над главите им имаше каруца и коне.
	_Възможно най-далеч от морето._
	Мъри отвори браузъра на телефона си и написа в Гугъл „каруца и коне къща за гости Великобритания“. Господи, излязоха му безброй страници. Опита различна тактика, като написа „най-далечната от морето точка във Великобритания“.
	Котън ин дъ Елмс, Дербишър.
	Мъри никога не беше чувал за това село, но последното му търсене в Гугъл — „каруца и коне Дербишър“ — даде желания резултат. Мястото се беше променило много от снимката насам, имаше нова табела и висящи саксии, но определено беше същата къща за гости, в която Каролин и приятелката й бяха посетили преди толкова много години.
	_Луксозни легло и закуска… най-добрата храна е Пийк Дистрикт*… безплатен интернет._
	[* Национален парк, разположен основно на територията на Дербишър. — Бел.прев.]
	Мъри погледна Сара.
	— Какво ще кажеш да отидем на почивка?


>>	Четиридесет и осем

	Израснах с пясък в чорапите и сол по кожата и с нагласата, че когато порасна достатъчно, за да вземам самостоятелни решения, ще живея на километри от океана.
	Това беше едно от малкото общи неща помежду ни.
	— Не разбирам защо хората са обсебени от идеята да живеят близо до морето каза ми, когато ти споделих откъде съм. Аз си падам по градовете, където има само суша.
	И аз бях така. Избягах при първа възможност. Веднага обикнах Лондон. Натоварен, шумен, анонимен. Имаше достатъчно барове, така че като ме изритаха от един, ходех в следващия. Имаше достатъчно работа, така че като ме уволняха на едната, на следващия ден започвах нова. Имаше достатъчно легла, така че като се измъкнех от едно, бързо намирах друго.
	Ако не се бяхме срещнали, още щях да съм там. Може би ти също.
	Ако не беше Ана, нямаше да сме заедно.
	Щяхме да се разделим след няколко седмици и да поемем към нови приключения. Различни обятия, различни барове.
	Спомням си първата сутрин в Оук Вю. Все още спеше — косата ти беше истинска каша, а устата ти — изкривена на една страна. Легнах по гръб и се преборих с желанието си да се махна. Да сляза на пръсти по стълбите и да се разкарам оттук.
	Но тогава се замислих за нероденото ни дете. За корема, по който прокарах пръсти веднъж и повече не можех, отвращаваше ме. Беше изпънат като барабан. Голям като надуваема топка. Той ме закотвяше за това легло. За този живот. За теб.
	Двадесет и пет години брак. Няма да е честно, ако кажа, че нямахме щастливи моменти, но не мога да говоря и за щастие. Просто съжителствахме. И двамата бяхме уловени в капана на един брак, чието удобство не ни позволяваше да си тръгнем.
	Трябваше да бъдем по-смели. По-честни един с друг. Ако един от нас си беше тръгнал, и двамата щяхме да получим живота, който желаехме.
	Ако един от нас си беше тръгнал, по ничии ръце нямаше да има кръв.


>>	Четиридесет и девет

#	Мъри

	— Какво ще направиш, ако я намерим? — Сара играеше ролята на навигатор. GPS-ът на телефона й ги изпрати на М40 покрай Оксфорд. Тя почука с пръст дисплея. — Трябва да излезем на третия изход.
	— Ще я арестувам — отговори Мъри, след което си спомни, че вече не беше полицай на активна служба. Щеше да се наложи да се обади за подкрепление.
	— Макар да смяташ, че е била принудена?
	— Това може да смекчи вината й, но не я оневинява. Тази жена е участвала в измама, а освен това е изгубила времето на полицията.
	— Мислиш ли, че са заедно?
	— Мнението ми не е по-различно от твоето.
	Преди да потеглят, Мъри се обади на „Каруца и коне“ и попита за Том и Каролин Джонсън. Описанията им не помогнаха на съдържателката и единствената им възможност остана да отидат да проверят сами. Дали щеше да стори същото, ако още беше детектив? Може би щеше да му се иска, но бюджетът винаги беше малък. Разбира се, имаше по-ефективни начини да се провери дали семейство Джонсън бяха в Котън ин дъ Елмс. Щеше да отправи молба към полицията на Дербишър, да помоли колегите да проверят и да направят справка в тяхната система. Всичко това щеше да е възможно, ако още беше на активна служба, но бе изключително трудно в неговото положение на пенсиониран детектив, чието канче вече беше набито от старшия офицер.
	— Приятно е да се махнем — каза Сара, която гледаше навън през прозореца, сякаш виждаше красиви хълмове и океан, а не бензиностанции и сервизи на път за Бирмингам. Ухили се на съпруга си. — Като Телма и Луиз, но с по-малко коса.
	Мъри потърка главата си.
	— Да не казваш, че оплешивявам?
	— Съвсем не. Просто оредяваш. Тук мини в лявото платно.
	— Може би трябва да го правим по-често.
	— Да проследяваме мъртви хора, кои го не са мъртви?
	Мъри се ухили.
	— Да пътуваме. — Сара се страхуваше да лети със самолет и през четиридесетте години, в които бяха заедно, отидоха в чужбина само веднъж — във Франция, — където получи паническа атака на ферибота заради безбройните коли около тях. — В тази страна има много красиви места, които трябва да се видят.
	— Тази идея ми харесва.
	Още една причина да се пенсионира за постоянно, помисли си Мъри. Ако си беше у дома през цялото време, можеха да пътуват, когато си искат. Когато Сара се чувстваше готова. Можеха да си купят кемпер. Така съпругата му никога нямаше да се притеснява от други хора. Щяха да са само двамата в някой хубав лагер. Мъри щеше да се погрижи за тази работа — никога не се беше отказвал от случай и не смяташе да го стори точно сега, — след което щеше да си подаде молбата за напускане. Вече беше готов да си тръгне и за първи път от доста дълго време погледна към бъдещето без никакви опасения.

	* * *

	Котън ин дъ Елмс беше красиво село на няколко километра южно от Бъртън ъпон Трент. Според купчината с брошури в стаята им, която беше приятно помещение с две легла на първия етаж на „Каруца и коне“, наблизо имаше доста места за гледане, но не и в самото село. Мъри не можеше да си представи, че това беше предпочитаната дестинация на две млади жени, макар че предполагаше, че ако живееш във вътрешността на Лондон, комбинацията от свеж въздух и красиви гледки си беше почивка сама по себе си. На снимката Каролин и Алисия изглеждаха като две напълно безгрижни същества.
	В наскоро преустроения бар, съдържателката украсяваше за утрешното тържество по случай Нова година.
	— Извадихте късмет, че искахте стая само за една вечер. Утре сме претъпкани. Ще ми дадеш ли парче тиксо, скъпа?
	Сара изпълни молбата й.
	— Има ли много места в селото, на които човек може да си наеме стая?
	— Ваканционни вили ли?
	— Нещо по-постоянно, като апартамент, например. Плащане в брой, без излишни въпроси, подобни неща.
	Съдържателката изгледа Сара над очилата си и присви очи.
	— Не питаме за нас — ухили се Мъри. През годините беше работил с няколко детективи, на които им липсваше такт в разпитите, но Сара ги биеше всичките.
	— О! Не, не е за нас. Търсим едни хора.
	— Двойката, която споменахте по телефона?
	Мъри кимна.
	— Възможно е да са в района. Ако сме прави, определено се опитват да са извън светлините на прожекторите.
	Съдържателката се изсмя и разклати стълбата си.
	— В Котън? Всеки познава другия тук. Ако двойката е била в нашето село, щях да знам. — Тя взе още едно парче тиксо от Сара и залепи няколко сребърни балона за една изкуствена греда. — Говорете с Шифти* тази вечер. Може би той ще може да ви помогне.
	[* Шифти — от англ. Shifty — Хитреца. — Бел.прев.]
	— Кой?
	— Саймън Шифгуърт. Обича да го наричат Шифти. Ще разберете защо. Хората, които не могат да получат общинско жилище, наемат такова от него. Ще дойде към девет, винаги го прави.
	Сара изгледа Мъри.
	— Това си е среща.

	* * *

	Ядоха в другата кръчма на селото — „Черният кон“, — за да попитат съдържателя дали е виждал някакви новодошли тук. Не беше. Мъри се изненада, че въобще не се тревожеше от липсата им на успех. В интерес на истината, ако цялото това пътуване се окажеше безплодно, нямаше проблем за него. Сара изглеждаше изключително щастлива, от месеци не я беше виждал такава. Съпругата му омете порция пържола с пържени картофи, парче пай и две чаши вино. Двамата се смяха така, както не се бяха смели от началото на връзката си. Хората казваха, че промяната е добра почивка от ежедневието, и Мъри усети повдигнатия си дух, сякаш беше прекарал седмица в лечебен спа център.
	— Ако Шифти не се появи, можем да отидем да си легнем — каза Сара, докато вървяха обратно към „Каруца и коне“.
	— Все още е рано, не ми се… — Съпругата му му намигна. — О, Чудесен план. — Веднага му се прииска Шифти да реши да прекара нощта у дома си, но когато се запътиха към бара за топла напитка преди лягане, съдържателката кимна настрани.
	— Той е ей там. Няма как да го объркате.
	Мъри и Сара се спогледаха.
	— Ще трябва да се видим с този човек.
	— Но… — Беше минало много време, откакто Мъри имаше възможност да прекара нощта със съпругата си.
	Сара потисна смеха си, когато видя очевидното му разочарование.
	— Изминахме дълъг път, за да дойдем тук.
	Така беше. И с повечко късмет разговорът им с Шифти нямаше да продължи дълго. Имаха достатъчно време, за да се усамотят за през нощта.
	Съдържателката беше права — нямаше как да объркат Шифти.
	Той беше в средата на шейсетте, с мазна пожълтяла коса, сплескана на плешивото му теме, и с толкова мръсни очила с дебели рамки, че човек можеше да се зачуди как вижда през тях. В ъгълчето на устата му имаше голяма рана. Беше облечен в светлосини дънки, черни маратонки с бели чорапи и кожено яке, сцепено на гънките на всеки от лактите.
	— Прилича на обществен говорител на педофилите — прошепна Сара.
	Мъри я стрелна с поглед, но Шифти с нищо не показа да я е чул. Само вдигна поглед, когато се приближиха до него.
	— Каз ми каза, че търсите някого.
	— Двама души. Том и Каролин Джонсън.
	— Никога не съм чувал за тях — отвърна прекалено бързо Шифти и огледа Мъри от глава до пети. — Не си полицай, нали?
	— Не — с чиста съвест отвърна Мъри.
	Шифти изпи бирата си и остави преднамерено празната си чаша пред тях.
	Мъри си знаеше работата.
	— Да ти донеса ли нещо за пиене?
	— Мислех си, че никога няма да ме попиташ. Искам халба „Блек Хоул“.
	Мъри улови погледа на съдържателката.
	— Една халба „Блек“…
	— И чаша уиски — добави Шифти.
	— Добре.
	— И още две за по-късно. Нещо съм жаден тази вечер.
	— Знаеш ли какво? — Мъри отвори портфейла си. — Защо просто не ти дам това? Той извади две банкноти по двадесет лири и ги остави на бара. След това бръкна в джоба си за снимката на Том и Каролин Джонсън, дадена на полицията, след като и двамата бяха обявени за изчезнали. — А ти ще ми кажеш дали си давал апартамент под наем на тази двойка.
	Шифти прибра парите.
	— Защо искате да знаете?
	_Защото се преструват на мъртви._
	Шифти се правеше на много умен, но ако имаше малко здрав разум, нямаше да им каже нищо и щеше да се обади на „Дейли Мейл“.
	— Дължат ни пари отговори Сара.
	Мъри се вдъхнови. Идеше му да аплодира съпругата си. Шифти кимна. Без съмнение и той неведнъж си бе имал работа с нередовни платци.
	— Никога не съм виждал този тип. — Той посочи Том Джонсън на снимката. — Но птиченцето — премести пръст върху Каролин, — е в едно от жилищата ми в Суад. Косата й е различна, но определено е тя. Представя се под името Анджела Грейндж.
	На Мъри му идеше да го целуне. Знаеше си! Фалшиви самоубийства. Този случай беше огромен. Искаше да хване Сара и да я завърти, да й купи шампанско и да разкаже на цялата кръчма какво бяха открили.
	— Чудесно — отвърна той.
	— Поне беше…
	Толкова близо.
	— Чупи се, а ми дължи наем за цял месец.
	— Удръж го от депозита й — предложи Сара.
	Мъри се опита да остане сериозен, но не се сдържа.
	Шифти я изгледа, сякаш му беше казала да си измие косата.
	— Какъв депозит? Хората наемат от мен, защото _няма_ депозити. Няма договори. Няма въпроси.
	— Както и килими — намеси се Каз иззад бара.
	— Майната ти — скастри я мило Шифти.
	— Можем ли да огледаме апартамента? — Нищо сериозно, помисли си Мъри. Всеки един хазяин щеше да му каже къде да отиде. Шифти от друга страна…
	— Няма проблем. Ще се видим там утре сутринта. — Погледна към бирата и уискито пред себе си. Нека бъде към обяд.

	* * *

	Адресът, който Шифти им даде, се намираше в Суадлинкот, на осем километра от Котън ин дъ Елмс и не носеше и частица от очарованието на другото село. Редица от магазини с благотворителна цел и заведения със заковани върху прозорците дъски осейваха главната улица, а групичката млади хора пред „Сомърфийлд“ подсказваха, че възможностите за работа са ограничени.
	Мъри и Сара намериха „Потърс Роуд“ и паркираха пред жилищната сграда, която Шифти им беше описал. Тя беше от чернена тухла. Няколко прозореца бяха покрити с метални решетки, които от своя страна бяха изрисувани с графити. Върху предната врата беше изобразен огромен жълт пенис.
	— Приятно местенце — каза Сара. — Трябва да се преместим тук.
	— Хубав външен вид — съгласи се Мъри. В занемарената градина пред имота беше наредена купчина с матраци. В средата им имаше голям обгорен кръг — някой се беше опитвал да ги подпали.
	Сара кимна към приближаващата ги кола — единствената, която се движеше по пустата улица.
	— Мислиш ли, че е той?
	Нямаше нищо скромно в колата на Шифти. Тя беше бял лексус, с ниско окачване и непропорционални гуми. Сини LED лампички светеха върху сивия радиатор, а един гигантски спойлер се пъчеше в задната й част.
	— Много класно.
	Мъри слезе от колата.
	— Може би трябва да изчакаш тук.
	— В никакъв случай. — Сара също излезе и зачака Шифти да се появи иззад затъмнените стъкла на лексуса си. Човекът беше истинско клише. Мъри дори се изненада, като не видя увесен на врата му златен медальон, подаващ се между копчетата на ризата му.
	Не губиха време да се питат как е утрото им. Шифти само им кимна учтиво и се насочи към украсената с пенис врата.
	Апартаментът, в който Анджела Грейндж — по-известна като Каролин Джонсън — беше прекарала последните дванадесет месеца, беше депресиращ. Не можеше да се спори, че е много чист — по-чист, подозираше Мъри, като съдеше от мръсотията на стълбището, от момента, в който Каролин се беше нанесла тук, — но боята се белеше от стените, а заради затворените прозорци се беше появил мухъл. Мъри кимна към допълнителните резета от вътрешната страна на предната врата.
	— Тези стандартни ли са наоколо?
	— Тя си ги сложи. Някой я беше изплашил.
	— Сама ли ти каза това?
	— Не беше необходимо. Беше стресната като сърна. Не че ми е работа. — Шифти се шляеше из стаята и проверяваше за някакви нанесени щети. Отвори едно чекмедже, извади от него черен сутиен и се обърна към Мъри с ухилена физиономия. — Тридесет и шести номер, ако питаш.
	Мъри не го питаше, но ако Шифти имаше намерение да рови, същото смяташе да направи и той.
	_Някой я беше изплашил…_
	Том. Той трябваше да е. Означаваше ли това, че беше намерил апартамента на съпругата си? На Мъри му беше трудно да проследява логиката в този случай. Разследването се беше променило от двойно самоубийство през възможно двойно убийство до фалшиво самоубийство и сега… какво?
	Каролин криеше ли се още, или Том я беше намерил?
	Мъри с отвличане ли си имаше работа?
	Това щеше да е перфектното престъпление. В крайна сметка кой щеше да търси мъртва жена?
	Нямаше много неща в апартамента. Малко дрехи, консерва супа в кухненския шкаф, мляко в хладилника, което Мъри не би рискувал да отвори. Кошчето за боклук вонеше на развалена храна, но въпреки това махна капака. Ято големи мухи полетяха в лицето му. Взе една дървена лъжица от сушилника и разбърка боклука с нея. Мозъкът му работеше на пълни обороти. Ами ако Каролин не беше инсценирала смъртта си по финансови причини, а защото е била изплашена? Може би Том я беше изнудвал и й беше искал все повече и повече нари, докато накрая не беше осъзнала, че единственият начин да се измъкне е да изчезне. В крайна сметка това беше проработило за съпруга й.
	Вниманието на Мъри беше привлечено от купчина документи, заровени под няколко използвани пакетчета чай. Имаше нещо в листа — нещо в логото, — което му се струпаше познато и когато го извади, веднага му стана ясно какво. Важният въпрос беше защо Каролин го държеше?
	Мъри прочете документа и парчетата от пъзела започнаха да се нареждат. Не разполагаше с целия отговор — поне не все още, — но нещата започваха да стават по-логични. Принципно инсценираните самоубийства се дължаха на пари, да. Също и на секс. Но имаше още една причина, поради която хората искаха да изчезват и явно Мъри току-що я беше открил.


>>	Петдесет

#	Ана

	Мама си събира багажа. Няма много само малкия сак, който беше взела със себе си в „Надеждата“ и още няколко неща, които я убедих да вземе от собствения си гардероб в Оук Вю. Сядам на леглото й. Иска ми се да я помоля да остане, но знам, че е безсмислено. Тя няма да го направи. Не може. Полицията ще се върне и следващия път няма да ми се размине толкова лесно. Ще ми е достатъчно трудно да ги уверя, че не знам нищо за престъпленията на родителите си, без да се тревожа дали мама се е скрила добре, или не.
	— Няма ли да останеш поне за партито? — попита я Марк, когато на закуска съобщи, че ще си тръгне днес. — Ще посрещнем заедно Нова година.
	— Не ми е до партита — отвръща майка ми.
	Тя ги обожава. Поне старата й версия ги обожаваше. Не съм особено сигурна за тази. Майка ми се е променила — и нямам предвид, само че е отслабнала и си е боядисала косата. Нервна е. Потисната. Постоянно е нащрек. Пречупена е и сега тъгата ми е двойна. Скърбя не само за майка си, но и за жената, която беше някога.
	Правя последен опит да я задържа.
	— Ако разкажем всичко на полицията…
	— Ана, недей!
	— Може да разберат защо си го направила.
	— Но може и да не разберат.
	Млъквам.
	— Ще вляза в затвора. Възможно е и ти да отидеш. Можеш да им кажеш, че знаеш, че съм жива едва от Бъдни вечер, но смяташ ли, че ще ти повярват? Когато всичко сочи, че двамата с Том сме планирали това заедно? Когато къщата е на твое име?
	— Това си е мой проблем.
	— Но когато те арестуват ще стане проблем на Марк и Ела. Искаш ли малкото ти момиченце да расте без майка?
	Не искам. Разбира се, че не искам. Но не желая да губя и нея.
	Мама закопчава сака си.
	— Ето. Готово. — Опитва се да ми се усмихне, но не може. Посягам към сака й, но тя поклаща глава. — Ще се оправя сама. В интерес на истината… — Замлъкна.
	— Какво има?
	— Ще си помислиш, че не съм добре.
	— Пробвай ме.
	— Може ли да се сбогувам с къщата? Само за няколко минути…
	Придърпвам я към себе си и я прегръщам толкова силно, че усещам чак костите й.
	— Разбира се, че може. Това е твоята къща, мамо.
	Тя нежно се отдръпва и ми се усмихва тъжно.
	— Това е _твоята_ къща. Вече принадлежи на теб, Марк и Ела. Искам да си създадете много щастливи спомени в нея, разбираш ли ме?
	Кимам и едва успявам да удържа сълзите си.
	— Двамата с Марк ще изведем Ела в парка. Ще те оставим сама да се сбогуваш.
	Въобще не мисля, че молбата й е нелепа. Един дом е много повече от обикновена къща, много повече от тухли и цимент. Затова не се поддадох на предложението на Марк да продаваме и не искам да се противя на _Великото пристрояване_ на Робърт. Това е мястото, на което живея. Щастлива съм тук. Не искам нищо да се променя.

	* * *

	Марк бута количката на Ела в парка, а аз го хващам под ръка.
	— Не са се обаждали от полицията, нали?
	Поглеждам го намръщена.
	— Какво имаш предвид? Защо да ми се обаждат от полицията?
	Марк се засмива.
	— Успокой се. Не мисля, че ФБР се интересуват от теб, _все още_. Човекът от Службата за криминални разследвания каза, че ще се обади днес, за да ни съобщи дали са намерили някакво ДНК по ластика от тухлата. Не са ми звънели на мобилния, затова си помислих, че може да са звъннали на домашния.
	— О, не. Никой не се е обаждал. — Колелата на количката оставят мокри следи след себе си. — Всъщност си мислех точно за това… и мисля, че трябва да се откажем.
	— Да се откажем? — Марк спира на място и аз отивам до дръжката на количката. — Ана, не можем да се откажем. Това е сериозно.
	— В бележката пишеше никаква полиция. Ако се откажем, ще спрат.
	— Не можеш да си сигурна.
	Сигурна съм. Издърпвам ръката си от тази на Марк и тръгвам отново, заедно с количката. Той притичва, за да ме настигне.
	— Моля те, Марк. Просто искам да забравя за това. Искам да започна новата година на чисто. — Партньорът ми има голяма вяра в новото начало. В започването на нови глави от книгата на живота. На нови страници. Вероятно всички терапевти споделят неговите възгледи.
	— Държа да отбележа за протокола, че според мен това е грешното решение…
	— Искам да продължа напред и да забравя случилото се с родителите ми. За доброто на Ела. Поглеждам към нея не само за да потвърдя думите си, но и за да скрия изражението си. Чувствам се виновна, че я използвам.
	Марк кима.
	— Ще им се обадя да им кажа, че се отказваме от случая.
	— Благодаря ти. — Поне облекчението ми е искрено. Спирам се отново, но този път, за да го целуна.
	— Ти плачеш.
	Избърсвам си очите.
	— Просто всичко ми дойде в повече. Коледа, Нова година, полицията… — _Мама._ Приближавам се до истината, доколкото мога: — Анджела много ще ми липсва.
	— Прекарвахте ли много време заедно, когато беше по-малка? Никога не си я споменавала. Не знаех, че я познаваш толкова добре.
	Бучката в гърлото ми расте, а брадичката ми затреперва. Давам всичко от себе си, за да не захлипам.
	— Това е странното в едно семейство — съумявам да отговоря най-накрая. Макар да не сме се срещали често преди, имам чувството, че винаги сме били заедно.
	Марк ме прегръща с една ръка и двамата тръгваме бавно към Оук Вю, където светещите лампички отбелязват началото на новогодишната вечер и края на тази ужасна, чудесна и невероятна година.

	* * *

	Мама е в градината. Отварям стъклената врата и тя се стряска. На лицето й е изписана паника, докато не вижда, че съм аз. Без палто е и устните й са посинели.
	— Ще ти излезе стресница — казвам с усмивка, която тя не ми връща.
	— Сбогувах се с розите.
	— Ще се грижа за тях, обещавам ти.
	— И ще пратиш възражение срещу…
	— Мамо.
	Тя млъква на средата на изречението. Раменете й увисват.
	— Трябва да вървя.
	Марк отваря бутилка шампанско, когато влизаме вътре.
	— Време е да празнуваме.
	Чукаме чашите и се борим със сълзите. Мама държи Ела. Двете толкова много си приличат, че се опитвам да запазя спомена в главата си, но болката е огромна. Ако това е чувството, когато губиш някого бавно, ще се моля за неочаквана смърт. По-добре остра болка в сърцето, отколкото бавното разкъсване, което изпитвам в момента в гърдите си, сякаш ледът върху замръзнало езеро се пропуква.
	Марк изнася реч. Относно семейството и възстановяването на връзките, за новите години и новото начало последното е съпътствано с намигане към мен. Опитвам се да уловя погледа на мама, но тя слуша съсредоточено.
	— Надявам се годината да донесе здраве, щастие и богатство на всички ни. — Партньорът ми вдига чашата си. — Честита Нова година на теб, Анджела, на красивата ми Ела и на Ана, която се надявам вече да ми каже „да“ през нея.
	Усмихвам се. Знам, че ще ми предложи тази вечер. В полунощ вероятно, докато майка ми пътува с влак нанякъде, само бог знае накъде, а аз тъгувам сама. Ще ми предложи и аз ще кажа „да“.
	В този момент помирисвам нещо. Задушлива миризма като разтопена пластмаса дразни ноздрите ми и ме задавя.
	— Да не би да има нещо във фурната?
	Марк тръгва втори, но избързва и първи стига до коридора.
	— Господи!
	Двете с мама го следваме. Миризмата тук е още по-зле и под тавана виси гъба от черен дим. Марк тъпче нещо върху изтривалката — изпод краката му хвърчат черни парчета горяща хартия.
	— Господи! Марк! — пищя, макар да ми е ясно, че пламъците вече са изгасени, а облакът дим е започнал да се разсейва.
	— Всичко е наред. Всичко е наред. — Той се опитва да запази самообладание, но гласът му е по-висок от обикновено и той продължава да тъпче изтривалката с крака. Осъзнавам, че миризмата идва от нея, от изгорялата гума. Онова, което са пуснали в пощенската кутия, е изчезнало; щяло е да изгори само, дори без намесата на Марк. Този палеж има за цел да ни сплаши.
	Соча към предната врата. По гърба ми се стича вадичка пот.
	Някой е написал нещо в горната част от външната страна на орнаментното стъкло. Виждам главните букви, изкривени от различната дебелина на стъклото.
	Марк отваря. Буквите са написани с дебел черен маркер.
C>
	Намерих те.
C$


>>	Петдесет и едно

#	Мъри

	Беше се стъмнило още преди да стигнат магистралата. Мъри провеждаше един телефонен разговор след друг, след като тръгнаха от апартамента и когато стана ясно, че няма да има възможност да шофира, подаде ключовете на Сара.
	— Нямам застраховка.
	— Моята ще те покрие. — Мъри искрено се надяваше да е прав.
	— Не си спомням кога за последно шофирах.
	— Също като карането на колело е.
	Мъри затвори очи, когато излязоха на М42, тъй като Сара изскочи пред един десеттонен камион насред какофония от клаксони. Тя се настани в средната лента и поддържаше стабилните сто и десет километра в час, без да обръща внимание на колите, които й примигваха с фаровете отзад, за да се премести. Пръстите й бяха побелели от стискане на волана.
	Мъри не успя да се свърже с никого в архитектурната служба на Ийстборн, а нямаше правомощията да се обади на друг. Преди да успееше да открие човек, който имаше такива, трябваше да си обясни фактите. Изглади документите, които откри в апартамента. Те представляваха разпечатка на плана за пристрояването на Робърт Дрейк — бяха намачкани и на петна, но въпреки това четливи.
	Много пъти през тридесетгодишната му кариера вътрешното усещане му подсказваше ключа към иначе зациклили разследвания. Може и да беше с няколко години изостанал от най-новите закони и процедури, но инстинктите никога не се пенсионираха. Дрейк имаше нещо общо с изчезването на съседите си, беше сигурен в това.
	Мъри прегледа възраженията, като беше заинтригуван не от текстовете в тях, а от самите хора, които ги бяха изпратили. След това прегледа съпътстващите ги документи. Прегледа новите архитектурните скици и ги сравни със старите. Планираният строеж не беше никак малък. Мъри не се изненада от броя на възраженията.
	Погледна на следващата страница, която представляваше дълъг списък от строителни материали, техники и методи за пристрояването. Не можеше да си обясни какво точно гледа, но беше сигурен, че ключът към този случай се криеше в Робърт Дрейк.
	Намери търсеното заровено в един параграф в средата на последната страница.
	Мъри вдигна поглед и се изненада, че още е в колата. В главата си беше в офиса на Службата за криминални разследвания, насред шума и врявата на десетина активни случая и шегите на колегите си.
	Нямаше време да размишлява как се беше променил животът. Нямаше време да прави нещо различно от това най-накрая да се обади в службата и да предаде случая, върху който работеше, откакто Ана Джонсън дойде в полицейския участък в Лоуър Мийдс.
	— Ало? — Сержант Джеймс Кенеди не звучеше като човек на служба. В интерес на истината звучеше като човек, който е извадил късмет да почива няколко дни след Коледа, който се е отпуснал в дома си с бира в ръка и смята да прекара една спокойна новогодишна вечер със съпругата и децата. Мъри щеше да промени това.
	— Джеймс, Мъри Макензи се обажда.
	Последва кратка пауза, преди детективът да се престори на ентусиазиран. Мъри си го представи как поглежда съпругата си и поклаща глава, за да й каже без думи _не, не е нищо важно_.
	— Помниш ли, че ти споменах самоубийствата на Джонсън, когато се отбих миналата седмица? — Дали помнеше, или не, Мъри не изчака да разбере. — Оказа се, че не са никакви самоубийства. — Усети добре познатото вълнение, когато някой случай набираше инерция и в гласа му се завърна енергията от младежките му години.
	— Какво?
	Мъри беше привлякъл вниманието му.
	— Том и Каролин Джонсън не са се самоубили. Самоубийствата им са били инсценирани.
	— Откъде…?
	Нямаше значение, че Мъри отново щеше да бъде смъмрен от Лио Грифитс. Какво му пукаше? Така или иначе имаше намерение да се пенсионира. Погледна отново Сара, чиито пръсти още бяха бели от стискането на волана и реши, че ще е по-добре той да шофира, когато си купят кемпер.
	— На двадесет и първи декември на годишнината от смъртта на Каролин Джонсън, — дъщерята, Ана, получава анонимна картичка, в която пише, че самоубийствата не са такива. Оттогава работя по случая. — Мъри не даде възможност на Джеймс да каже нещо и продължи: — Трябваше да ви го предам, но исках да ви осигуря нещо по-солидно, с което да започнете. — _А и не сметнах, че ще го вземете на сериозно_, искаше да добави, но не го стори. Нито пък изтъкна, че случаят осигури на него и на Сара занимание, което да ги разсея от личния им живот.
	— И сега го правиш? — Мъри чу да се затваря врата и врявата, която децата на Джеймс създаваха, утихна.
	— Обаждането на свидетелката, съобщила за смъртта на Том Джонсън, е било фалшиво. Направено е от мобилен телефон, закупен от семейство Джонсън в деня, в който се предполага, че Том е умрял.
	— Почакай малко, водя си бележки. — Вече нямаше колебание, нямаше никакво съмнение, че Джеймс безрезервно вярва в думите на Мъри. Нямаше я и арогантността от бюрокрацията и препращането към „правилните канали“.
	— Никой не е видял Каролин да скача. Капеланът е надежден свидетел, защото _наистина_ я е намерил на ръба на скалата и е научил, че е имала намерение да скочи.
	Мъри си спомни показанията на младия свещенослужител и тревогата му, че не беше успял да спаси Каролин Джонсън. Когато всичко това приключеше, смяташе да открие бедния човечец и да му обясни какво се беше случило в действителност. Искаше да го успокои и да му даде мира.
	— Пуснато е заявление за издаване на разрешение за пристрояване в архитектурната служба на Ийстборн — продължи Мъри. Дори Джеймс да се беше изненадал от тази рязка промяна в тактиката, не го показа. — Не мога да намеря никого там. Нуждаем се от достъп до архитектурния им портал и от IP адресите на всички, които са отправили възражение срещу пристрояването при съседите на семейство Джонсън.
	— Какво търсим?
	— Потвърждение. Едно от тези възражения трябва да е изпратено от IP адрес близо до Суадлинкот, Дербишър, от жена на име Анджела Грейндж. Мъри беше напълно сигурен. Каролин искаше също толкова силно да спре пристрояването на Робърт Дрейк, колкото съседът й искаше да го осъществи. Ако тя вече не съжаляваше за това, скоро щеше.
	— Ще позвъня.
	— Анонимната картичка, която беше изпратена на Ана, е имала за цел да изкара Каролин на светло и наистина успя да го стори. Напуснала е Дербишър на двадесет и първи декември. Не е нужно да си гений, за да се сетиш къде е отишла.
	— В семейната къща?
	— Бинго. И ако не отидем там час по-скоро, някой ще пострада.
	— Защо…? — Джеймс млъкна. Когато заговори отново, в гласа му се усещаше тревога и сериозност, сякаш вече беше научил отговора на въпроса си. — Мъри, къде е Том Джонсън?
	Мъри беше напълно сигурен, но все пак се колебаеше дали да сподели мнението си. Секунда след като приключеха този разговор, Джеймс щеше да проведе нов и да поиска ресурси, полицаи пред къщата, криминалисти, детективи, патрулни, екип за проникване пълен комплект от служители за подобна ситуация.
	Ами ако беше сгрешил?
	— Той също е там.


>>	Петдесет и две

#	Ана

	Двете с мама се поглеждаме една друга. Ужасът е изваял от лицата ни еднакви маски.
	— Той е разбрал, че си тук. — Думите излизат от устата ми, преди да успея да ги спра.
	Марк ни гледа объркан.
	— Кой? Какво става тук?
	Никоя от двете ни не отговаря. Съмнявам се, че знаем как.
	— Ще се обадя в полицията.
	— Не! — изкрещяваме в унисон.
	Поглеждам навън. Той там ли е? Наблюдава ли ни? Гледа ли реакциите ни? Затварям предната врата и слагам веригата с толкова треперещи пръсти, че я изтървам на два пъти. Печеля време.
	Марк взема телефона.
	— Моля те, недей.
	Не трябваше да ходя в полицията, когато пристигна картичката за годишнината. Само влоших нещата.
	— Защо не, за бога? Ана, някой току-що се опита да подпали къщата!
	Защото майка ми ще влезе в затвора. Защото ще бъда арестувана за укриването й.
	— Първо тухла през прозореца, а сега това… — Пръстите му танцуват над бутоните. Той ме поглежда, разчита изражението ми, след което погледът му прескача между мен и мама. — Има нещо, което не знам, нали?
	_Баща ми не е мъртъв. Той е изпратил картичката, защото е знаел, че майка ми също е жива, но когато е разбрал, че съм ходила в полицията, се опита да ме спре. Сложи мъртъв заек пред вратата ни. Хвърли тухла през прозореца на стаята на дъщеря ни. Той е нестабилен, опасен и наблюдава къщата._
	— Защото… — Поглеждам мама. Трябва да му кажа. Не исках да го въвличам в тази каша, но не мога да го лъжа повече — не е честно. Давам всичко от себе си, за да предам това на мама без думи, която пристъпва напред с протегната ръка, сякаш за да ме спре.
	— Не ви казах истинската причина защо съм в Ийстборн. — Заговаря бързо още преди да съм измислила обяснението, което Марк очаква. Не откъсва поглед от моя. _Моля те._
	Всичко ми идва в повече. Да помогна на мама да си опакова багажа, да се подготвя да я изгубя за втори път и почти изречените обвинения в конспирация отстрана на Мъри Макензи.
	А сега и това.
	Имам чувството, че нервните ми окончания са излезли от тялото ми и всяко разкритие е поредица от токови удари.
	— В такъв случай е по-добре да ни обясниш какво става. — Марк постоянно прехвърля телефона от едната ръка в другата, готов да се обади в полицията във всеки един момент. Студенината в очите му ме кара да потръпна, макар да знам, че зад нея се крие единствено притеснение. Вземам Ела от мама, за да я усетя в ръцете си и да се успокоя от топлината на тялото й.
	Мама ме поглежда. Поклаща глава почти незабележимо. _Недей._
	Мълча.
	— Бягам — казва тя. — Бракът ми пропадна миналата година и оттогава се крия от съпруга си.
	Не отлепям поглед от Марк. Не виждам някаква следа, че не вярва на майка ми, а и защо не? Това е самата истина.
	— Точно преди Коледа ме намери къде живея. Не знаех къде да отида. Помислих си, че ако се спотайвам известно време…
	— Трябваше да ни кажеш, Анджела. — Думите на Марк са укорителни, но гласът му е мек. Много от пациентите му са били — или още са — в принудителни връзки. Вероятно някои от тях също са насилници, не съм го питала, но той не би ми казал. — Щом е имало вероятност да те проследи дотук — да ни изложиш на риск — е трябвало да ни кажеш.
	— Знам. Съжалявам.
	— Предполагам, че той е хвърлил тухлата през прозореца?
	— Купих си билет за влака онлайн. Сигурно е прочел имейлите ми. Това е единственият начин да разбере накъде съм се насочила. Каролин беше единствената в контактите ми, която живее в Ийстборн.
	Марк поглежда телефона в ръката си, а после към вратата, където буквите са обърнати на обратно.
	— Трябва да се обадим в полицията.
	— Не! — отговаряме отново двете с мама.
	— Да.
	— Не го познаваш. Нямаш представа е кого си имаш работа.
	Марк ме поглежда.
	— Познаваш ли го?
	Кимам.
	— Той… той е опасен. Ако се обадим в полицията, не можем да останем тук, не и след като знае къде сме. Може да направи всичко. Все още се треса цялата. Люлея Ела напред-назад, повече, за да изхвърля част от адреналина, който тече във вените ми, отколкото за да я успокоя. Марк крачи в коридора и потупва телефона в бедрото си.
	— Ще си вървя. — Мама държи сака си в ръка. — Той иска мен. Не биваше да идвам тук — не е честно да ви намесвам. — Тя прави крачка към вратата, но я хващам за ръката.
	— Не можеш да тръгнеш!
	— Така или иначе смятах да си ходя. Знаеш това. — Мама маха ръката ми от себе си и я стиска нежно.
	— Сега положението е различно. Той знае къде си. Ще те нарани.
	— Ако остана, ще нарани вас.
	Марк нарушава настъпилата тишина.
	— И двете трябва да тръгвате. — Решителността е изписана на лицето му, докато бърка в скрина за връзка с ключове. — Вървете в моя апартамент. Аз ще изчакам тук и ще се обадя в полицията.
	— Какъв апартамент? Не, не мога да въвлека и двама ви в това. Трябва да си вървя. — Мама се опитва да отвори вратата, но Марк е по-бърз от нея. Затиска я с длан.
	— Вече ни въвлече, Анджела. И колкото и да ти съчувствам, основната ми цел е да опазя Ана и дъщеря си, което означава, че трябва да ги махна от тази къща, докато бившият ти не бъде затворен на топло.
	— Прав е — намесвам се аз. — Апартаментът на Марк е в Лондон — никой няма да знае, че сме там. — Ела се гърчи в ръцете ми. Събудила се е и е гладна.
	Лицето на мама е бледо. Иска да се възпротиви, но не може да измисли нищо. Това е най-добрият план, който можем да следваме. Веднъж напуснем ли Ийстборн, Марк ще се обади в полицията, а аз ще я убедя да излезе на светло. Няма друг начин.
	— Не искам Ана и бебето с мен — заявява майка ми. — Не е безопасно.
	— Предвид факта, че бившият ти се опита да подпали къщата, не мисля, че и тук е особено безопасно за тях. Марк ми подава ключовете. — Вървете.
	— Послушай го. — Хващам мама за ръката. — Заведи ни там. — Единствената ми цел е да се махна от Ийстборн. От татко. От Мъри Макензи и въпросите, които се въртят около истината.
	Тя въздъхва, най-накрая се е примирила.
	— Аз ще карам. Ти ще седнеш отзад при Ела. Не трябва да спираме. — Поглежда Марк. — Ще внимаваш, нали? Бившият ми е опасен.
	— Обадете ми се, когато отидете в апартамента. И не пускайте никого, освен мен. Ясно?

	* * *

	Мама стиска здраво волана, а очите й не се отлепят от пътя. Седнала съм отзад до Ела, която е вързана с колани в седалката си и смуче ожесточено палеца ми вместо гърдата, която желае. Съвсем скоро ще заплаче за мляко. Вероятно можем да спрем, когато сме в безопасност извън Ийстборн.
	— Татко дори не знае, че Марк има апартамент — повтарям аз, когато виждам, че мама поглежда в огледалото за обратно виждане за стотен път, откакто сме тръгнали. — Всичко е наред.
	— Не, не е. — На път е да се разплаче. — Нищо вече няма да е наред.
	Сълзи напират и в моите очи. Искам да е силна. Искам да е силна, за да мога да бъда силна и _аз_. Винаги е било така.
	Помня как паднах като дете и обелената ми кожа болеше ужасно.
	— Герой без рана не може! — запя мама и ме изправи на крака. Когато видях лицето и широката и усмивка, спрях да мисля дали ме боли много, или не и болката лека-полека започна да изчезва.
	— Рано или късно полицията щеше да разбере, мамо.
	Лицето й в огледалото е пребледняло.
	— Ще искат да заловят татко. Ти ще се разминеш леко — ще те разберат, че си била принудена. Вероятно дори няма да влезеш в затвора, а ще те осъдят условно…
	Майка ми не ме слуша. Гледа улицата и търси нещо — баща ми? Изведнъж натиска спирачките и ме запраща напред. Коланът не прави кой знае какво, за да ме възпре.
	— Слизай.
	— Какво? — Намираме се в покрайнините на Ийстборн.
	— Ей там има автобусна спирка. Или можеш да се обадиш на Марк да дойде да те вземе. — Кракът й е върху съединителя, а ръката на ръчната спирачка. Плаче. — Не трябваше да става така, Ана. Не исках да наранявам никого. Не исках да ви въвличам.
	Не помръдвам.
	— Няма да те оставя.
	— Моля те, Ана… за твое добро е.
	— Заедно сме в това.
	Майка ми изчаква цели десет секунди, след което издава някакъв звук, нещо средно между рев и стон, освобождава ръчната и отново потегля.
	— Съжалявам.
	— Знам. — През всичките тези години е бърсала сълзите ми и ми е слагала лепенки на раните, а сега аз съм силната. Сега мама има нужда от мен. Чудя се дали тази метаморфоза е настъпила само заради необикновените обстоятелства в момента или това е естественото развитие на жените, които се превръщат от дъщери в майки.
	Пътуваме в мълчание. Единствено Ела е заменила скимтенето си с плач на пълни обороти.
	— Може ли да спрем отново?
	— Не. — Мама отново поглежда в огледалото за обратно виждане. И отново.
	— Само за пет минути. Няма да спре да плаче, ако не я нахраня.
	Погледът на майка ми прескача от огледалото към пътя и отново към огледалото. Видяла е някого.
	— Какво има?
	— Зад нас има черно „Мицубиши Шогун“. — Тя натиска рязко газта и ускорението ме запраща в седалката. — Следва ни.


>>	Петдесет и три

	Когато прекараш целия си живот в продажба на автомобили, научаваш всичко за тях.
	Настъпваш педала на газта до долу. Сто. Сто и десет. Сто и двадесет. Сто и тридесет.
	Остър завой. Първи, втори. И аз, и ти го вземаме прекалено рязко. Виждам ужасения поглед на насрещния шофьор и треперещите му ръце, когато се маха от пътя ни.
	Следващ завой, натискам спирачката и сменям предавката. Надолу, надолу, надолу. Завъртам волана и настъпвам газта. Имам чувството, че задницата на колата върви по-бързо от предницата. Скъсяваме разстоянието.
	Сърцето ми бие толкова силно, че го чувам над рева на двигателя. Навеждам се напред, сякаш това би ми помогнало с нещо. Котка и мишка.
	Кой ще победи?
	Да караш бързо, означава да мислиш бързо. Да реагираш светкавично. Това не са качества, с които могат да се похвалят алкохолиците, затова се радвам, че се отказах от пиенето.
	Беше лесно накрая. Свършиха се срещите на анонимните алкохолици, свършиха се терапиите и съветите на добронамерените приятели.
	Остана само ти.
	Погледът в очите ти, когато падна на пода онази вечер. Тогава не означаваше нищо, просто поредният скандал. Поредният юмрук, поредният ритник. Едва след това си припомних физиономията ти видях разочарованието, болката, _страха_ и едва тогава осъзнах какво ме караше да правя алкохолът.
	Не. Какво ме караше да ти причинявам.
	Съжалявам. Не е достатъчно и е твърде късно, но съжалявам. Скоростта ми е намаляла. Трябва да се съсредоточа. Стискам здраво волана и настъпвам отново газта.
	Как се стигна дотук?
	Искам да се върна назад и да изтрия грешките си. Обърках всичко. През целия ни брак мислех само за себе си и виж ни сега.
	Какво правя?
	Не мога да спра. Няма връщане назад.
	_Ана._
	Тя е там — на задната седалка. Залегнала е и се опитва да остане скрита. Зървам я, когато се опитва да погледне през задния прозорец. Опитва се да погледне, без да бъде забелязана.
	Проваля се.
	Не желая да я нараня.
	Но е твърде късно.


>>	Петдесет и четири

#	Ана

	Извивам се в седалката. Следва ни чисто ново „Мицубиши Шогун“. Все още е на стотина метра зад нас, но постепенно скъсява дистанцията. Стъклата му са затъмнени и не мога да видя шофьора.
	— Дали е той? Дали е татко?
	Никога не съм виждала майка ми такава. Цялата се тресе от страх.
	— Трябваше да слезеш. Опитах се да те накарам да слезеш. — Отново поглежда в огледалото за обратно виждане, след което рязко завърта волана надясно, за да избегне част от нечия броня на пътя. Стомахът ми се свива.
	— Съсредоточи се върху шофирането.
	— Стой долу — възможно е да не те е видял. Не искам да разбере, че си с мен.
	Отговарям автоматично на инструкциите на майка ми, както е било винаги, откопчавам колана си, изтеглям краката си настрани и се навеждам над столчето на Ела. Мама завива рязко наляво. Подпирам се на вратата на колата и се плъзгам върху дъщеря си. Тя изписква и аз се опитвам да я успокоя, но имам чувството, че сърцето ми ще спре да бие и моите „шшш, шшш“ са по-истерични от нейния вой. Сгъвките на краката ми са изпотени, а дланите ми са горещи и лепкави.
	— Тази кола още ни следва! — Постепенно майка ми губи контрол над ситуацията и я обзема същата сляпа паника, която изпитвам в момента. — И се приближава!
	Ела плаче все по-силно и всеки писък е все по-пронизителен — тя е чудесно озвучаване за истерията на баба си. Подпряла съм се с една ръка за вътрешността на вратата, а с другата за задната част на шофьорската седалка. В този полукръг се намира Ела, която пищи до главата ми. Звукът намира лявото ми ухо и го напуска, като оставя след себе си кънтене, което няма да престане скоро, защото тя си поема отново въздух за следващия писък. Изваждам си телефона и го отключвам. Нямам друг избор, освен да се обадя в полицията.
	— Карай по-бързо!
	Поредният рязък завой наляво, бързо последван от десен, заради който губя хватката си около бебешкото столче на Ела и падам болезнено на пода в другия край на колата. Телефонът ми изхвърча под пътническата седалка и не мога да го стигна. Мама настъпва газта и аз отново се връщам по-близо до дъщеря си. Вдигам отново глава. Не искам да го виждам, баща ми, но не мога да се спра да надничам.
	— Стой долу! — изкрещява майка ми.
	Ела спира да плаче, замлъква за миг, след което си поема въздух и отново изпищява.
	Поглеждам огледалото за обратно виждане. В очите на мама се събират сълзи. Това ме пречупва. И аз им се поддавам. На път сме да умрем. Чудя се дали татко ще блъсне колата, или ще ни изблъска от пътя. Не знам дали иска да ни убие, или ще ни запази живи. Приготвям се за сблъсъка.
	— Ана. — Гласът на мама е разтревожен. — В сака ми… Когато разбрах, че ще ме намери се изплаших и…
	Поредният остър завой. Спирачките пищят.
	— Не съм смятала да го използвам взех го просто като застраховка. В случай че… — Думите засядат в гърлото й. — В случай че ме хване.
	Все още съм полулегнала на задната седалка, а краката ми са изпънати до вратата. Отварям сака до мен и започвам да тършувам из дрехите, които майка ми опакова само преди час. Имам чувството, че е минал цял един живот.
	Издърпвам ръка.
	Мама има пистолет.
	Тя завърта волана, сякаш е с бронирана кола. Главата ми се удря във вратата. Ела изпищява. Преглъщам и усещам повръщано в устата си.
	— Пистолет? — Не го докосвам.
	— Взех го от човека, от когото наех апартамента. — Съсредоточена е върху шофирането си и всяка дума е накъсана. — Зареден е. Вземи го. Защити себе си. Защити Ела.
	Изпищяват спирачки, когато взема прекалено бързо поредния завой. Колата поднася — хлъзга се наляво, а после надясно, преди да успее да я овладее. Затварям очи. Чувам скоростния лост, педалите, двигателя.
	Остър ляв. Горната част на главата ми се удря отново във вратата, а дръжката на бебешкото столче на Ела се забива в гърдите ми.
	Колата спира.
	Настъпва тишина.
	Дишането на майка ми е напрегнато и накъсано. Докосвам с устни лицето на дъщеря си и мълчаливо се заклевам, че бих умряла, преди да позволя нещо да й се случи.
	Аз ще умра.
	Да използвам ли пистолета? Бавно посягам към него. Усещам тежестта на дръжката му в ръката си, но не го вземам.
	_Защити себе си. Защити Ела._
	Бих ли убила собствения си баща, за да защитя дъщеря си? За да спася себе си?
	Да.
	Затварям очи и се ослушвам за звука от отваряща или затваряща се врата. За гласа на баща ми.
	Чакаме.
	— Измъкнахме му се.
	Чувам думите на майка ми, но не ги осмислям. Тялото ми все още е вдървено, а нервите ми са като оголени.
	— На последния завой… — майка ми е останала без дъх, — … завихме, преди той да завие зад ъгъла. Не ни видя. — Избухва в сълзи. — Не ни видя да завиваме.
	Бавно се изправям и се оглеждам наоколо. Намираме се на някакъв черен път, на около осемстотин метра от улицата. Няма други коли.
	Откопчавам колана на Ела и я вземам. Целувам я по главата и я притискам толкова силно до себе си, че започва да се гърчи в опит да се освободи. Вдигам блузата си и откопчавам сутиена. Тя само това чака. Двете се отпускаме. Осъзнавам, че съм очаквала това също толкова много, колкото и тя.
	— Пистолет? — Не мога да повярвам. — Шибан _пистолет_? — Вдигам сака и го оставям на предната седалка до майка ми. На по-малко от метър от главата на Ела. Не ми се мисли какво можеше да се случи, ако беше гръмнал, ако бях поставила сака по неправилен начин, ако го бях настъпила…
	Мама не казва нищо. Ръцете й продължават да стискат волана. Ако се е сринала, трябва да я преместя на пътническата седалка. Чудя се дали не трябва да зарежем плана си и да отидем в полицията. Но каквото и да решим, трябва да го направим скоро. Като открити мишени сме на този черен път. Татко ще се сети, че сме завили и ще се върне да ни търси.
	— Казах ти. Взех го като застраховка. Дори не знам как да го използвам.
	Нежно отдръпвам Ела от гърдата си и опипвам под седалките в търсене на телефона си. Имам съобщение от Марк.
C>
	ВСЕ ОЩЕ НЯМА СЛЕДА ОТ БИВШИЯ. ПРАТИХ СЪОБЩЕНИЯ НА ВСИЧКИ, ЗА ДА ОТМЕНЯ ПАРТИТО. ПОЛИЦИЯТА Е ТРЪГНАЛА НАСАМ. НУЖДАЯТ СЕ ОТ ДАТАТА НА РАЖДАНЕ И АДРЕСА НА АНДЖЕЛА. ОБАДИ МИ СЕ!
C$
	Избягвам да отговоря на въпросите му.
C>
	ЕДНО ЧЕРНО МИЦУБИШИ ШОГУН НИ ПРЕСЛЕДВА, НО УСПЯХМЕ ДА МУ СЕ ИЗМЪКНЕМ. ЩЕ ТИ СЕ ОБАДИМ, КОГАТО ОТИДЕМ В АПАРТАМЕНТА. ОБИЧАМ ТЕ.
C$
	Поемам си дълбоко въздух, за да прогоня сълзите.
	— Да вървим. Ще караме по малките пътища, докато не стигнем до магистралата. — Отново слагам колана на Ела, както и моя. Потегляме — много по-внимателно сега, макар безпокойството да не ни е напуснало — по затънтени пътища, докато стигнем А23. От завоите и заобикалянето — както и от честотата, с която се обръщам да проверя колите зад нас, — започва да ми се повдига. Имам чувството, че пътуваме от цяла вечност.
	Не разговаряме. На два пъти се опитвам да подхвана разговор, но мама не е в състояние да крои планове. Просто искам от нея да ни отведе в апартамента на Марк живи и здрави.
	Когато стигаме до М23 се чувствам по-добре. Магистралата е натоварена. Ние сме една от хилядите коли, които пътуват към Лондон. Шансовете баща ми да ни намери тук са много малки, но дори да го стори, какво би направил пред толкова много свидетели? Пред толкова много камери? Улавям погледа на майка ми и я дарявам с лека усмивка. Тя не ми отвръща и това ме обезпокоява още повече. Оглеждам близките коли в търсене на мицубишито.
	Включваме се на М25. Оглеждам автомобилите от двете ни страни. В повечето има семейства, които се прибират у дома след Коледа или пътуват към приятели, с които да посрещнат Нова година. Седалките им са затрупани с подаръци и допълнителни завивки. Една двойка в очукана астра пее ентусиазирано. Предполагам, че слушат класически хитове.
	Телефонът ми иззвънява. Номерът на дисплея е непознат.
	— Госпожице Джонсън?
	Мъри Макензи. Проклинам се, че вдигнах. Обмислям варианта да затворя и да се оправдая с лоша връзка.
	— Трябва да ви кажа нещо. Нещо… неочаквано. Сама ли сте?
	Поглеждам майка си.
	— Да, в колата съм. Моята… приятелка кара, но всичко е наред. — Мама ме поглежда въпросително в огледалото за обратно виждане, а аз поклащам глава, за да й покажа, че няма за какво да се тревожи. След малко се премества в бързата лепта и се опитва да увеличи скоростта ни. Много близо сме до безопасното убежище.
	Мъри Макензи като че ли не може да намери правилните думи. Започва няколко изречения, но никое от тях не съдържа особен смисъл.
	— Какво се е случило, за бога? — питам най-накрая аз. Майка ми ме гледа в огледалото, като мести погледа от него към пътя и обратно. Притеснява се за мен.
	— Съжалявам, че трябва да ви съобщя това по телефона — започва отново Мъри, — но исках да ви уведомя възможно най-скоро. В момента в къщата ви има полицаи. Опасявам се, че намериха труп.
	Слагам ръка на устата си, за да потисна напиращия писък. _Марк._
	Не трябваше да тръгваме. Не трябваше да го оставяме сам срещу баща ми.
	Мъри Макензи продължава да говори. Споменава отпечатъци, гниене, ДНК, установяване на самоличност и…
	Прекъсвам го, защото не мога да осмисля чутото.
	— Съжалявам, какво казахте?
	— Не можем да сме сигурни, но смятаме, че тялото принадлежи на баща ви. Много съжалявам.
	Изпитвам облекчение при мисълта, че сме в безопасност, но то веднага е помрачено от факта, че единственият човек в Оук Вю беше Марк.
	_Аз ще изчакам тук и ще се обадя в полицията._
	_Ами ако татко се е появил, преди полицията да пристигне? Марк е силен и може да се грижи за себе си. Дали не е нападнал баща ми? Или просто се е защитавал?_
	— Как е умрял?
	Опитвам се да изчисля колко време е минало, откакто мицубишито не е зад нас. Защо му е било на татко да се връща в Оук Вю, след като е знаел, че ние не сме там? Дори да е карал с бясна скорост, как е успял да стигне толкова бързо до къщата? Майка ми се мръщи в огледалото за обратно виждане. Чува само половината разговор и е по-объркана и от мен.
	— Ще трябва да изчакаме аутопсията, за да сме сигурни, но се опасявам, че няма почти никакво съмнение, че е бил убит. Много съжалявам.
	Става ми горещо и гаденето се завръща. Марк ли е убил баща ми?
	Самозащита. Сигурно е било при самозащита. Няма да влезе в затвора, нали?
	Нещо подръпва ъгълчетата на съзнанието ми, както малко дете, което ме дърпа за ръкава и ми казва _погледни…_ Чудя се дали майка ми следи разговора, дали, въпреки ненавистта си, изпитва тъга от загубата на човека, когото някога е обичала. Очите й обаче са студени в огледалото за обратно виждане. Каквото и да е имало между родителите ми, то отдавна е умряло.
	Мъри говори нещо, аз се опитвам да осмисля чутото, а майка ми се взира в мен. Има нещо в погледа й…
	— … в септичния резервоар от поне дванадесет месеца, вероятно и по-дълго — обяснява служителят на реда.
	В септичния резервоар.
	Това няма нищо общо с Марк.
	Представям си тясната, подобна на кладенец дупка в градината на Оук Вю и лавровото дърво в тежката саксия. Спомням си настояването на мама да я преместим и обсесията й за пристрояването на Робърт Дрейк. Пристрояване, което щеше да наложи изравянето на неизползваемия резервоар.
	Тя е знаела. Знаела е, че тялото е там.
	Гърдите ми се свиват още повече. Всяка глътка въздух е едно огромно усилие. Погледът ми не се отмества от този на майка ми и макар телефонът да е на ухото ми, не чувам какво ми казва Мъри. Не мога да говоря. Защото осъзнавам, че има само един начин да знае, че татко е в септичния резервоар.
	Самата тя го е хвърлила там.


>	Трета част

>>	Петдесет и пет

#	Ана

	Погледът на майка ми се мести от мен към пътя. Не помръдвам, телефонът като че ли е залепнал за ухото ми. Мъри Макензи продължава да говори, но не мога да разбера нищо. Мама отново се премества в бързата лента и изпреварваме същата двойка в очуканата астра. Все още са щастливи и пеят.
	— Госпожице Джонсън? Ана?
	Твърде изплашена съм, за да отговоря. Чуди се дали има някакъв шанс майка ми да не е чула казаното от Мъри — да не е разбрала от изражението ми какво съм чула, — но физиономията й ми подсказва, че всичко е приключило.
	— Дай ми телефона. — Гласът й трепери.
	Не правя нищо. Кажи му, настоява един вътрешен глас. _Кажи му, че си на М25 във „Фолксваген Поло“. Полицията има камери, магистрални патрули, полицаи. Ще те намерят._
	Майка ми ускорява. Връща се остро и неочаквано обратно в бавната лента и колата зад нас надува клаксон. Трафикът, който по-рано ме успокояваше, сега ме ужасява — всеки автомобил е пречка на пътя. Бебешкото столче на Ела, което винаги ми се струва прекалено стегнато, сега е паянтово и опасно. Стягам коланите й. Мъри е замлъкнал. Или линията е прекъснала, или е предположил, че отново съм му затворила.
	— Кой е човекът в мицубишито?
	Мълчание.
	— Кой ни преследва? — изпищявам аз. Майка ми си поема въздух, но не отговаря.
	— Дай ми телефона, Ана.
	И тя е ужасена, също като мен. Пръстите й са побелели от стискане на волана — от страх, а не от гняв, — а гласът й трепери от паника, а не от ярост. Това трябва да ме накара да се почувствам в безопасност — да се почувствам по-силна, — но не е така.
	Защото тя е зад волана.
	Давам й телефона.


>>	Петдесет и шест

	Беше злополука. Трябва да го разбереш. Не исках да се случи.
	Не те мразех. Не те обичах, но не те мразех. Не мисля, че и ти ме мразеше. Просто бяхме млади: аз забременях и направихме онова, което родителите ни очакваха от нас. После нямаше отърване един от друг, както при много други в нашата ситуация. Беше ми необходимо известно време, за да осъзная това. През по-голямата част от брака ни пиех, възстановявах се от пиенето или мислех за пиене. Постоянно бях пияна и много рядко трезвена. Всичко продължи така толкова много години, че хората, които не ме бяха виждали трезва, не можеха да познаят кога съм пила.
	Винях теб за загубата на свободата си, без да съзнавам, че онова в Лондон не беше никаква свобода. Намирах се в същата клетка, в която ме затвори и бракът ни: безкраен цикъл от работа, пиене, ходене по клубове и търсене на флиртове за една вечер, които приключваха на сутринта.
	Мислех си, че си ме хванал в капан. Не осъзнавах, че всъщност ме спасяваше.
	Борех се. И продължих да се боря цели двадесет и пет години. В нощта, в която умря, бях изпила половин бутилка вино и три „Джи & Ти“. Ана я нямаше и не се налагаше да крия нищо, а отдавна бях спряла да се преструвам пред теб.
	Не че признавах, че имам проблем. Казват, че това е първата стъпка. Не я бях направила — поне не тогава. Случи се много по-късно.
	— Не мислиш ли, че пи достатъчно? — Ти също беше пил. Иначе не би посмял да ми говориш така. Бяхме в кухнята, Рита спеше в коша си. Къщата беше празна без Ана и пиех заради това. Не пиех само защото можех, а защото се чувствах странно. Неуравновесена. Както когато учеше в университета. Тогава осъзнах какъв щеше да бъде животът ни, когато се премести завинаги и това не ми хареса. Бракът ни се държеше на дъщеря ни. Кои бяхме без нея? Тази мисъл ме разстрои.
	— Всъщност смятам да пия още едно. — Дори не ми се пиеше. Налях остатъка от виното в чаша, която трябваше да е по-празна, отколкото пълна. Задържах празната бутилка обърната за известно време. Дразнех те. — Наздраве! — По ръкава ми потече червено вино.
	Погледна ме така, сякаш ме виждаше за първи път. Поклати глава, като че ли те бях попитала нещо.
	— Не мога повече, Каролин.
	_Не мисля, че го беше планирал. Просто реши да го кажеш. Попитах те какво имаш предвид и ти се замисли. Видях как в този момент решението се оформи в главата ти. Решителното кимане, увереността в устните ти. Да, мислеше си, че искаш точно това. Че ще направиш точно това._
	— Не желая повече да съм женен за теб.

	* * *

	Както вече казах, моят дразнител е алкохолът.
	Бях пияна, когато те ударих за първи път, както и при последния. Това не е извинение, а причина. Дали имаше значение за теб, че се извинявах след това? Знаеше ли, че бях искрена, когато се заклевах, че повече няма да се случи? Понякога извиненията идваха късно, понякога бяха точно навреме — освобождаването на насъбралия се гняв ме отрезвяваше също толкова добре, колкото сънят.
	Когато полицията дойде, ти излъга заради мен. Каза, че нищо не се е случило. След обажданията до 999 заявихме, че е било грешка. Че детето се е обадило.
	Спря да казваш, че ми прощаваш. Спря да казваш каквото и да било и просто се преструваше, че не се е случило. Когато те замерих с преспапието на Ана, то рикошира в теб и се счупи в стената, а ти събра парчетата и ги залепи. Каза на дъщеря ни, че ти си го счупил. — Тя те обича — каза ми. — Не бих понесъл да научи истината.
	Това трябваше да ме спре. Не успя.

	* * *

	Ако не бях пила през онази последна нощ, може би щях само да се ядосам, без да се разгневявам. Възможно беше дори да кимна и да се съглася: прав си, нещата не вървят. Възможно беше да осъзная, че и двамата не сме щастливи и е време да се откажем от опитите.
	Не направих това.
	Преди още думите да бяха напуснали устата ти, ръката ми вече се движеше. Тежко. Бързо. Необмислено. Размазах бутилката в главата ти.
	Стоях в кухнята и продължавах да стискам гърлото на шишето. Целият килим беше в стъкла. А ти беше паднал на една страна. Под главата ти се образува локва кръв — беше се ударил в плота, докато падаше.
	Беше мъртъв.


>>	Петдесет и седем

#	Мъри

	Мъри натисна бутона за повторно набиране, но се включи гласова поща.
	— Не искам дъщерята да научава нищо, преди да установим самоличността — беше казал сержант Кенеди, когато се обади да му каже, че е бил прав и че в септичния резервоар има тяло, което се предполага, че принадлежи на Том Джонсън.
	Мъри обмисли какво да направи. Детективът беше прав, разбира се. Нямаше кой друг да е в този септичен резервоар, освен Том Джонсън, но докато тялото не беше извадено и идентифицирано, информацията трябваше да се пази.
	Ана обаче _трябваше_ да научи, нали? При това възможно най-скоро. Точно тя настоя полицията да преразгледа самоубийството на майка й. Тя беше изоставена и от двамата си родители в рамките на няколко месеца. Заслужаваше да научи, че съществува изключително голяма вероятност баща й да е бил убит, а трупът му да е бил скрит в септичния резервоар.
	Мъри затърси номера й в телефона си, като не обръщаше внимание на онзи глас в главата му, който казваше, че прави това повече за себе си, отколкото заради нея. Продължи да ровиш, след като Ана ти каза да спреш, настояваше гласът. Сега искаш да й покажеш, че си бил прав да го сториш.
	Само дето тя му беше затворила отново. А сега телефонът й беше изключен. Без съмнение беше в шок. Хората правеха странни неща в кризисни ситуации. Въпреки това Мъри имаше чувството, че е допуснал грешка, като й се е обадил.
	Сара спря на алеята. Мъри се почувства изтощен не само заради реакцията на Ана, но и от неочаквания обрат в разследването, в което беше вложил толкова много, а сега нямаше какво да прави. Разпозна това чувство от времето, когато беше обикновен полицай и попадаше на някой пикантен случай, който бързо трябваше да предаде на Службата за криминални разследвания. Така и не знаеше какво беше казал заподозреният по време на разпита, а понякога дори не научаваше кой е бил обвинен и каква присъда с получил. В тези случаи някой друг получаваше потупването по рамото, а той само си беше скъсал задника от работа и беше извадил дете от размазаната кола, катастрофирала заради пияния човек зад волана.
	— Трябва да отидеш. — Сара беше отпуснала едната си ръка върху скоростния лост и вече изглеждаше напълно естествено зад волана. На Мъри отдавна не му се беше налагало да се вози, но когато батерията на телефона му падна и не можеше да провежда повече разговори, беше облегнал глава на седалката и гледаше как увереността на съпругата му нарастваше с всеки изминат километър. Хрумна му, че понякога опитите му да опази комфортната зона на Сара бяха ненужни и май щеше да е по-добре да й помогне да излезе от нея.
	Мъри слезе от колата.
	— Джеймс е там. Случаят вече е негов.
	— Както и твой.
	Така ли беше наистина? Ако влезеше в къщата, сложеше си пантофите и се излегнеше пред телевизора, светът на полицията щеше да продължи да се върти. Джеймс беше на местопрестъплението и всичко щеше да е под контрол. Бяха изпратени полицаи, които да търсят Каролин Джонсън. Какво можеше да направи той?
	Въпреки всичко имаше неща, които продължаваха да не му се връзват. Как Каролин беше успяла да пренесе Том — който никак не беше дребен, потвърждаваха данните в досието му — до септичния резервоар? Дали не й беше помогнал някой? Кой беше изпратил картичката, в която се предполагаше, че Каролин Джонсън не е скочила?
	— Върви. — Сара сложи ключовете на колата в ръката му.
	— Имахме намерение да посрещнем Нова година заедно.
	— Ще има и други Нови години. Върви!
	Мъри тръгна.

	* * *

	Полицейска лента ограждаше Оук Вю на Кливланд авеню. От съседната къща се носеше музика и гостите — вече полупияни — стояха с напитките си до портата на парка и наблюдаваха случващото се. Мъри мина под синьо-бялата лента.
	— Извинете, можете ли да ни кажете какво става? — попита мъжът, който стоеше зад ниската ограда, която делеше Оук Вю от съседния имот. Той носеше избелели червени панталони и кремаво сако, под което имаше риза с отворена яка. В ръката си държеше чаша шампанско.
	— А вие сте?
	— Робърт Дрейк. Живея в съседната къща. Всъщност, в тази.
	— Виждам, че посрещате Нова година. — Мъри посочи към шампанското.
	— Трябваше да сме на партито на Марк и Ана, но аз някак си го… — човекът потърси правилната дума, — … наследих! — Той се засмя доволен от себе си, но бързо млъкна и стана сериозен. — Къде са те? Марк разпрати съобщения на всички. Каза, че двамата с Ана трябва спешно да отидат в Лондон и че партито се отменя. В следващия момент цялата улица е завардена. — Погледът му се изпълни с тревога. — Господи. Не я е убил, нали?
	— Поне не знам да го е сторил. Сега, ако ме извините… — Мъри го остави. Значи това беше Робърт Дрейк. Всъщност трябваше да му благодари. Ако не бяха тези планове за пристрояване, които се правеха повече за показване на финансовото състояние, отколкото от нужда, тялото на Том Джонсън можеше никога да не бъде открито.
	Как ли се беше почувствала Каролин, когато беше разбрала, че строителната работа ще включва разкопаването на септичния резервоар? Ако се предположеше, че е убила Том в деня на предполагаемото му самоубийство и веднага се беше отървала от тялото, то съпругът й е бил в него около месец, преди Дрейк да обяви проектите си за строеж. Собственото й писмено възражение беше доста обемно и предвид бройката на идентичните възражения от всяка част на града — макар и не от живущите на Кливланд авеню, беше отбелязал Мъри — Каролин беше осигурила „преписани“ писма за поредица от възразяващи, които бяха спрели плановете на съседа.
	Преди Дрейк да изглади плановете си и да подаде нова молба за разрешение, Каролин вече беше изчезнала и беше заблудила семейството си, полицията и съдебния лекар, че се е самоубила. Дали не се беше интересувала от пристрояването на съседа си? Възражението й — от името на Анджела Грейндж — беше изпратено от Сикамор, Кливланд авеню. Никой не беше забелязал. Никой не беше проверил. Защо да го правят?
	Значи, според Робърт Дрейк, Марк и Ана бяха в Лондон. Нямаше нито една кола на алеята, което предполагаше, че двамата са тръгнали поотделно. Мъри се опита да си спомни дали Ана му беше споделила плановете си. Не… само каза, че приятелката й шофира. Хубаво беше, че има хора с нея, помисли си той. Нямаше по-неприятно нещо от откриването на труп в навечерието на Нова година.
	В средата на градината, където свършваше дворът и започваше тревата, имаше бяла палатка. Сержант Джеймс Кенеди стоеше до входа, зад който се виждаха две призрачни фигури на криминалисти.
	— Той е — съобщи Джеймс, когато Мъри отиде при него. — Пръстенът е същият, описан в първоначалния доклад за изчезването му.
	— Новобранска грешка — отвърна Мъри кисело.
	— Тялото е запазено — резервоарът е сух и е под земята, а и след като капакът му е бил затворен се е превърнал в добра импровизирана морга. Човекът има голяма рана на главата. Вероятно е ударен с тежък предмет. Семейният скандал се е превърнал в нещо повече?
	— Има няколко записа в архивите за този адрес — сподели Мъри. — Сигнал за семеен скандал от страна на съседа, Робърт Дрейк, след като чул викове.
	— Дошли ли сме?
	Мъри кимна.
	— Двамата Джонсън отрекли да е имало семейна свада, но Каролин Джонсън е описана като „емоционална“ от отзовалите се полицаи.
	— Смяташ, че е възможно да е било самозащита? — попита Джеймс. Вътре в палатката капакът беше прибран и маркиран. Виждаше се тясното гърло на резервоара. Тялото на Том Джонсън беше извадено от специализираното звено и транспортирано до моргата, където щеше да му се направи аутопсия с надеждата тя да им подскаже как е умрял.
	— Възможно е. Както е възможно тя да е била агресивната — каза Мъри. Не беше грешно да се предполага. Да се гледа повърхностно на нещата беше основната причина на Каролин Джонсън да й се размине. — Кой я търси? — Зачуди се дали не се беше върнала в Дербишър, без да знае, че Шифти вече я е изпял.
	— Кой ли не? Снимката й е в обращение и сме пуснали за издирване Каролин Джонсън и Анджела Грейндж, макар че е възможно да използва и друга самоличност. Разполагаме със запис от камерите, на който жена, отговаряща на описанието й, пристига късно на двадесет и първи декември на гарата в Ийстборн и с таксиметров шофьор, който _мисли_, че я е оставил в хостел „Надеждата“, но не е сигурен.
	— Какво казаха в „Надеждата“?
	— Ти какво мислиш?
	— Да се разкараме? — Персоналът там покровителстваше изключително много обитателите си. Това беше чудесно, когато ставаше въпрос за жертва, и истински проблем, когато се укриваше заподозрян.
	— Горе-долу. — Джеймс си потърка носа. — В Дербишър са прибрали твоя човек Шифти, но доколкото разбрах, не е казал нищо до момента.
	Мъри не се изненада, особено след онова, което научи от Каз, когато двамата със Сара напускаха „Каруца и коне“:
	— Той не осигурява само жилища за хората.
	Мъри я беше изчакал да се изкаже.
	— Трева. Кока. Крек. — Барманката изброяваше нещата, като свиваше пръсти, сякаш проверяваше дали е купила всички продукти от магазина. — Също и оръжия. Просто внимавай, приятелю, само това искам да ти кажа.
	— Старшият разреши да направим проверки на всички пътища, водещи извън Ийстборн — обясни Джеймс, — но засега не извадихме никакъв късмет. Марк Хемингс е последвал партньорката си до Лондон — не отговаря на телефона си, затова предполагам, че все още шофира. Веднага след като получа адрес, ще изпратя лондонски екип да го разпита. Искам да разбера дали Каролин се е свързала с тях. Също така ми трябва списък с хора, с които може да е била в контакт.
	Мъри беше спрял да слуша. Поне Джеймс. Спомняше си разговорите, които беше провел с Ана Джонсън, Марк Хемингс, Даян Брент-Тейлър… Стомахът го сви, а косъмчетата по гърба му настръхнаха.
	Доколкото знаеха, Каролин Джонсън беше пристигнала в Ийстборн на 21 декември, на годишнината от предполагаемата й смърт и деня, в който Ана Джонсън беше отишла в полицията с твърдението, че майка й е била убита. Тя настояваше Мъри да отвори от ново случая, макар че след по-малко от седмица по-късно му каза да го затвори. Той беше отдал тази промяна на бушуващите емоции на една скърбяща дъщеря, но сега му стана ясно, че е бил в голяма грешка. Най-накрая разбра какво му се беше сторило странно, когато посети Ана в дома й, за да я пита за мобилния телефон. Тогава му каза, че е сама в къщата. Въпреки това на кухненската маса имаше две чаши чай.
	_В колата съм. Моята… приятелка кара_, беше казала по-рано днес.
	Това колебание — защо не го беше усетил още тогава? Толкова много искаше точно той да съобщи на Ана, че тялото на баща й е било намерено, искаше да си докаже, че все още е детектив по душа.
	— Трябва ни адресът в Пътни — каза Мъри. — И го бързо.


>>	Петдесет и осем

#	Ана

	Сещам се за всички екшън филми, в които някой е в кола против волята си.
	Не съм завързана и устата ми не е запушена. Не кървя и не съм в полусъзнание. Във филмите героите изпълзяват през задната седалка и отиват в багажника. Изритат стопа и помахват за помощ. Опитват се да привлекат внимание, изпращат сигнали с морзов код със светлините на мобилните си телефони.
	Не съм във филм.
	Седя си кротко зад майка ми, докато напускаме магистралата и тръгваме по улиците на Югозападен Лондон. Спираме на светофара и аз обмислям дали да не започна да блъскам по прозорците. Да се разпищя. В лентата отдясно има жена във „Фиат 500“. На средна възраст. Изглежда чувствителна. Ако се обади в полицията и ме следва, докато полицаите се появят…
	Ами ако не го направи? Ако не ме забележи, ако приеме виковете ми като някакъв идиотизъм или не желае да се намесва? Ако не се получи, ще разгневя майка си за нищо.
	Точно сега тя е на ръба. Спомням си, когато бях дете и можех да разчитам знаците. Знаех кога мога да я попитам дали ще ми позволи да изляза да играя, да й поискам допълнително джобни или разрешение да отида на концерт в Брайтън. Оглеждах я внимателно, забелязвах пулсирането в слепоочието й и разбирах, че трябва да почакам, докато стресът от деня я напуснеше и се отпуснеше с чаша вино в ръка.
	Макар да знам, че системата за безопасност за деца е включена, премествам бавно ръка и натискам бутона за сваляне на прозореца. Чува се тихо изщракване, когато механизмът блокира действието. Майка ми поглежда в огледалото за обратно виждане.
	— Пусни ни. — Опитвам отново. — Можеш да вземеш колата, а двете с Ела ще се приберем у дома…
	— Твърде е късно за това. — Гласът й е писклив. Паникьосан. — Намерили са тялото на Том.
	Побиват ме тръпки, като си помисля, че баща ми е в септичния резервоар.
	— Защо? — съумявам да я попитам. — Защо го направи?
	— Беше злополука.
	Ела се стряска в столчето си, събужда се и ме поглежда с ококорени очи.
	— Бях… разгневена. Изпуснах си нервите. Ударих го. Той падна. Аз… — Майка ми млъква и се намръщва, сякаш се опитва да прогони спомените от главата си. — Беше злополука.
	— Обади ли се на линейка? Повика ли полиция?
	Мълчание.
	— Защо се върна? Беше ти се разминало. Всички смятаха, че татко е извършил самоубийство. Както и ти.
	Мама задъвква устната си. Проверява страничното огледало и се премества в дясната лента, за да може да завие.
	— Пристрояването на Робърт. Планира го от месеци, но не знаех, че ще се наложи да разкопае каналите, иначе никога нямаше да ни се… — Млъква.
	— Ние? — Вътре в мен се надига страх.
	— Опитах се да спра строежа му. Отказаха му разрешение, но той обжалва. Изпратих възражение, но трябваше да видя… Трябваше да видя…
	— Какво?
	Отговаря ми шепнешком:
	— Дали е останало нещо от тялото.
	В гърлото ми се надига жлъчка.
	— Каза _ние_. — Сещам се за мицубишито. Страхът на майка ми беше истински. — Кой ни следеше? От кого се страхуваш толкова много?
	Не ми отговаря.
	Навигацията ни кара да завием наляво. Много сме близо до крайната си дестинация.
	Панирам се. Стигнем ли до апартамента, бягството вече ще е невъзможно.
	Крадешком откопчавам колана на Ела, за да мога да я взема в секундата, в която мама отключи вратите. Представям си подземния паркинг в жилищната сграда на Марк в Пътни. Вратата се отваря с код и се затваря автоматично — бавно се развива със стържене, от което ми изтръпват зъбите. Апартаментът му се намира над другата страна на паркинга. Колко време се затваря вратата? Спомням си как естествената светлина е намалявала, докато сме вървели от колата до асансьора и как след малко е изчезвала напълно. Ще имам достатъчно време. Ще трябва да действам бързо, но ще имам достатъчно време.
	Кръвта тупти толкова ожесточено в главата ми, че сигурно се чува съвсем ясно. Пъхам едната си ръка под Ела. Не смея да я взема прекалено рано, за да не подскажа на майка си какви са намеренията ми. Тя ще ни последва, разбира се, но дори извън форма и с бебе в ръце, мога да бягам по-бързо от нея. Мога да успея. Трябва да успея.
	Майка ми се колебае, няма представа къде я отвежда навигацията. Вече виждам входа за подземния паркинг, но не казвам нищо, не искам да знае, че съм била тук и преди и че съм запозната с обстановката. Нуждая се от всяко възможно предимство.
	Тя пъпли напред и поглежда към всеки вход, докато не намира правилния. Необходими са й са три опита, за да въведе кода, който Марк й написа на лист хартия. Пръстите й треперят толкова силно, че се плъзгат по клавишите.
	Металната врата бавно се повдига. По-бавна е, отколкото я помня, и се радвам за това, защото ще се затваря със същата скорост. Представям си разстоянието между паркинга и изхода и психически се настройвам за спринта с Ела в ръце.
	Паркингът е мрачен, осветен е единствено от разположени нарядко флуоресцентни лампи, но липсва дневна светлина. Вратата стърже, докато се отваря.
	Минаваме през входа и продължаваме по рампата, когато чувам издрънчаване — вратата е стигнала края на механизма. Следва кратко затишие, след което стъргането е подновено. Вратата се затваря.
	Думите се изплъзват въпреки волята ми.
	— Мисля, че мястото ни е ето там.
	Майка ми отива на следващия ред. Вдигам Ела от столчето й. Тя се стяга и се оплаква. Мълчаливо се моля да спре. Майка ми се поколебава, чуди се дали да вкара колата на задна, но променя решението си и влиза напред.
	Ела е в ръцете ми. Мама излиза от колата. Хайде, хайде! Поглеждам назад и виждам откритото пространство под затварящата се врата.
	Ръката й е на дръжката на вратата.
	Хайде!
	Разстоянието, което трябва да преодолея, е около двадесет метра. Десет секунди, преди пътят ни за бягство да се затвори. Възможно е. Трябва да е възможно.
	Майка ми отваря вратата ми.
	Не се поколебавам. Изритвам я здраво. Вратата я удря и я запраща назад. Излизам от колата и хуквам да бягам с притиснатата до гърдите ми Ела.


>>	Петдесет и девет

	Щях да ги пусна. Ана и Ела.
	Когато спрях колата, казах на дъщеря си да излизат и наистина го исках. Не само защото можех да изчезна — да се скрия някъде, където нямаше да ме открият, — но и защото не исках никоя от двете да бъде наранена.
	Вече е прекалено късно. Налага се да ги задържа. Като застраховка. Допълнителна гаранция.
	Ако се бях отървала от тялото ти сама, това нямаше да се случи. Но не можах.
	Бях коленичила на пода, а кръвта ти напояваше дънките ми. Търсех пулса ти — надигането и спадането на гърдите ти, — макар балончето кръв между устните ти да ми говореше достатъчно. Нямаше връщане от това. За никого от нас.
	Не знаех дали плача за теб, или за себе си. Може би за двама ни. Изтрезнях доста бързо. Хванах те под мишниците и се опитах да те изправя до седнало положение, но ръцете ми бяха хлъзгави от кръвта. Ти се изплъзна от хватката ми и се стовари още веднъж върху плочките.
	Изпищях. Завъртях те и видях пукнатината в черепа ти. Повърнах веднъж. Два пъти.
	Точно в този момент, докато седях обляна в кръвта ти и плачех заради онова, което щяха да ми направят, вратата се отвори.


>>	Шестдесет

#	Ана

	Тежестта на Ела ме изважда от равновесие. Клатушкам се, докато бягам, като пияница, опитващ се да хване последния автобус. Майка ми стене зад мен, докато се изправя. Наранена е.
	Чувам обувките й — които са удобни и ниски и се вписват чудесно в старомодната личност на Анджела, която е приела, — върху земята, когато хуква след мен.
	Целият паркинг е осеян със сиви бетонни колони. Флуоресцентните лампи примигват под пластмасовите си капаци и хвърлят сенките им наоколо. Дезориентират ме. Съсредоточавам се върху квадрата свобода точно пред мен, квадратът, който — дори докато го гледам — променя размерите си и се смалява все повече и повече.
	Редовете с паркирани автомобили са разделени от високи прегради, които си мислех, че ще мога да прескоча. По-високи са, отколкото си ги спомням — както и по-широки. Успявам да преодолея с голямо усилие първата, одирам си коляното през дъвките и едва не изтървам Ела. Притискам я силно до гърдите си. Тя отваря уста и изпищява с пълно гърло — писъкът й се отразява в стените на паркинга и се връща обратно, усилен десетократно.
	Поглеждам през рамо, но не виждам майка си. Липсата й ми позволява да вървя по-уверено. Дали се е отказала? Отляво се разнася звук и поглеждам натам. Заобиколила е. В това няма никакъв смисъл, докато не разбирам причината там няма стени и колони. Пътят й е по-дълъг от моя, но е чист. Ще ме хване, преди да стигна до вратата. Освен ако…
	Побягвам по-бързо. Има две стени между мен и вратата, а нямам време да спирам и да ги прескачам. Премествам Ела под едната си ръка. Тя запищява още по-силно, но така освобождавам тялото си и ми е по-лесно да бягам. Първата стена се изправя пред мен. Кога прескочих нещо за последно? Преди десетилетие?
	Три крачки.
	Две.
	Вдигам десния си крак и го протягам напред, след което се изтласквам с левия и го свивам под мен, за да преодолея стената. Кракът ми закача бетона, но вече съм от другата страна и бягам, бягам.
	Механизмът на вратата стърже. Метал в метал. Долната част на вратата е на метър от земята. Нощният въздух като че ли се страхува да влезе в мрака на гаража, както аз се страхувам да остана в него.
	Последната стена.
	Три.
	Две.
	Едно.
	Скачам прекалено рано.
	Спъвам се и политам напред и наляво и в последния момент успявам да преместя Ела, преди да се ударя в капака на един мерцедес.
	Въздухът напуска тялото ми.
	— Не прави нещата толкова сложни, Ана.
	Главата ми е замаяна, трудно ми е да си поема въздух и изпитвам болка в стомаха и гърдите. Вдигам глава — тялото ми още е върху капака — и я виждам там. Между мен и изхода.
	Предавам се.
	Гаражната врата продължава да се затваря. Долната й част е стигнала под кръста ми, но е по-високо от коленете ми. Светлините отвън ме призовават. Има време.
	Но тя стои точно там.
	Макар ръцете й да треперят и да се е заклела, че не знае как да го използва, няма как да пренебрегна лъскавата черна цев на пистолета й.


>>	Шестдесет и едно

	Ще ми се да беше тук. Иронично е, нали?
	Ти щеше да знаеш какво да направиш.
	Щеше да сложиш ръка върху моята и да я свалиш, докато пистолетът не се насочеше към земята. Щеше да го вземеш внимателно и макар че щях да ти крещя да ме оставиш на мира, както ти крещях, когато се опитваше да ми вземеш водката, както ти крещях, когато ми казваше, че съм пила достатъчно, щях да ти позволя да го сториш. Щях да ти позволя да вземеш оръжието ми. Не го искам в ръката си. Никога не съм го искала.
	Той се появи с него. Шифти. Дойде за седмичния наем, след което го остави на масата и каза, че може да се нуждая от защита. Два бона.
	Знаеше, че парите са кът. Знаеше, че чистенето на тоалетни — макар и в частно училище — не носеше такива пари и че всичко, което бях взела със себе си, щеше да му бъде дадено за наема.
	Но също така знаеше, че съм изплашена. Предложи ми заем с лихви, от които гърдите ми се свиха, но какъв избор имах? Нуждаех се от защита.
	Взех заема. Купих пистолета.
	Чувствах се по-добре като знаех, че е там, макар да не смятах да го използвам. Постоянно си представях какво щеше да се случи, ако бъда открита, представях си как се хвърлям към чекмеджето с пистолета. Насочвам го. Стрелям.
	Ръката ми трепери.
	_Тя ти е дъщеря. Това бебе е внучка ти!_
	_Какво правя?_
	Чувам далечна сирена, която се надявам да идва насам, но тя бързо отшумява. Някой трябва да ме спре.
	Ще ми се да беше тук.
	Макар че ако все още беше тук, вероятно нямаше да имам нужда от теб сега.


>>	Шестдесет и две

#	Ана

	Искам да я погледна — да разбера дали треперещата й ръка означава, че е също толкова изплашена, колкото мен, — но не мога да отместя поглед от пистолета. Увивам ръце около Ела, макар че те не могат да спрат куршум. Чудя се дали това ще е краят: дали това са последните няколко секунди, които ще прекарам с дъщеря си.
	Иска ми се да бях блъскала по прозорците на колата. Да бях извикала на жената в онзи „Фиат 500“. Да се бях опитала да изритам стъклото и да го счупя. Да бях направила нещо. Каквото и да е. Що за майка не би опитала да спаси детето си?
	Преди години, докато се прибирах от дома на моя приятелка, някой се опита да ме вкара в колата си. Борих се като животно. Борих се толкова сериозно, че онзи започна да ругае.
	— Шибана кучка! — каза той, преди да потегли.
	Дори не ми се наложи да мисля какво правя. Просто се борих. Защо сега не го правя?
	Майка ми размахва дулото на пистолета към края на паркинга. Веднъж. Два пъти.
	Тръгвам.
	Не е само заради оръжието й, а и заради самата нея, заради начина, по който съм свикнала да се отнасям с нея. Също като най-добра приятелка, която изведнъж се обръща срещу теб, или като любовник, който те удря неочаквано. Не мога да приема действията на жената, която смятах, че познавам до болка. По-лесно с да се бориш с непознат. По-лесно е да мразиш непознат, отколкото собствената си плът и кръв.
	Отвън се разнася шум като далечен картечен огън, който барабани в небето. Фойерверки. Все още има цял час до полунощ, но някой е решил да празнува по-рано. Паркингът е пуст — всички живущи в сградата или са отишли на гости, или празнуват в домовете си.
	Асансьорът се отваря на площадка с мокет. Апартаментът на Марк се намира в края на коридора. Минаваме покрай съседната врата и отвътре се разнасят весели викове. Звучи хитова музика. Ако вратата е оставена отключена — за да могат да идват и да си тръгват гостите, — мога да вляза и да се слея с тълпата. Ще съм в безопасност.
	Не знам дали нещо се е променило в походката ми, когато подготвям цялото си тяло за този последен опит да спася живота си — да спася живота на Ела, — но явно майка ми е усетила намеренията ми, защото усещам грубо сръгване в гърба. Няма нужда да ми обяснява, че това е пистолетът.
	Продължавам да вървя.
	Апартаментът на Марк е много различен от онова, което помня. Коженият диван с надраскан и скъсан — подплатата му е изскочила от единия подлакътник — и има изгорено от цигара по целия паркет. Кухнята е била изчистена от боклука, оставен от предишните наематели, но миризмата още не си е отишла. Тя засяда в гърлото ми.
	Срещу дивана има два фотьойла. Мръсни са. Единият е изцапан с нещо, което прилича на боя. Меките вълнени покривки, които Марк постилаше върху тях, са смачкани и хвърлени на единия.
	Намираме се в средата на стаята. Чакам майка ми да ми даде инструкции, да каже нещо — каквото и да е, — но тя просто стон неподвижна.
	Не знае как да процедира оттук насетне.
	Няма представа какво ще прави с нас, след като стигнахме до крайната ни цел. Някак си това е по-плашещо, отколкото ако знам, че е част от големия й план. Защото може да се случи всичко.
	Може да напрани всичко.
	— Дай ми бебето. — Хванала е пистолета с две ръце, стиснати в някаква пародия на молитва.
	Поклащам глава.
	— Не. — Стискам Ела толкова силно, че тя проплаква. — Няма да я получиш.
	— Дай ми я! — Майка ми е в истерия. Ще ми се да вярвам, че някой ще я чуе, ще почука на вратата и ще попита дали всичко е наред, но партито в съседния апартамент е на пълни обороти и дори да се разпищя, никой няма да ме чуе.
	— Остави я на фотьойла, след което отиди в другия край на стаята.
	Ако ме застреля, никой няма да спаси Ела от тази ситуация. Трябва да остана жива.
	Съвсем бавно отивам до един от фотьойлите и оставям внимателно дъщеря си върху купчината меки покривки. Тя примигва насреща ми. Насилвам се да й се усмихна, макар че ми е много трудно да я оставя.
	— Движение! — Сочи с пистолета майка ми.
	Подчинявам се, но не свалям очи от нея. Тя взема Ела и я притиска в гърдите си. Опитва се да я успокои и стъпва от крак на крак. Щеше да прилича на всяка отдадена баба, ако в едната си ръка не държеше оръжие.
	— Убила си татко. — Все още не мога да го повярвам.
	Майка ми ме поглежда, сякаш е забравила, че съм тук. Тръгва от единия край на стаята до другия — напред-назад, напред-назад, — но дали за да успокои Ела, или себе си, не е ясно.
	— Беше злополука. Той… той падна. Удари се в кухненския плот.
	Покривам уста с ръце и потискам писъка, който напира да излезе при мисълта как татко лежи на кухненския под.
	— Той… пиян ли беше?
	Това не би променило нищо, но търся причини защо двете с дъщеря ми сме заложници в този апартамент.
	— Пиян? — Майка ми изглежда доста объркана, след което се обръща, за да не мога да видя лицето й. Усещам, че се опитва да не се разплаче, когато заговаря отново: — Не, той не беше пияница. Тази роля беше отредена на _мен_. — Обръща се. — Промених се, Ана. Не съм жената, която бях тогава. Тази жена умря — точно както смятахте всички. Получих шанс да започна наново, без грешките, които съм направила. Без да наранявам никого.
	— Това ли наричаш, _без да наранявам никого_?
	— Това е грешка.
	Злополука. Грешка. Главата ми се върти около лъжите, които бълва, а ако това е истината, не знам дали искам да я чувам.
	— Пусни ни да си вървим.
	— Не мога да го направя.
	— Можеш, мамо. Сама го каза: това е една голяма грешка. Дай ми Ела, свали пистолета и ни пусни да си вървим. Не ми пука какво ще правиш след това — просто ни пусни.
	— Те ще ме вкарат в затвора.
	Не отговарям.
	— Беше злополука! Замахнах… изпуснах си нервите. Не исках да го удрям. Той падна и… — Сълзите потичат по лицето й и падат върху пуловера. Майка ми прилича на развалина и въпреки себе си — въпреки всичко, което е направила и прави, — я съжалявам. Вярвам й, когато казва, че не е искала да става така. Кой би искал?
	— Кажи го на полицията. Бъди честна. Това е всичко, което можеш да направиш. — Говоря спокойно, но при споменаването на полицията, очите й се ококорват и тя продължава да крачи напред-назад, още по-енергично и по-трескаво отпреди малко. Отваря плъзгащата врата на балкона и в стаята влиза леден въздух. Някой вдига тост на улицата — седем етажа под нас, — а от всяка посока се носи музика. Сърцето ми блъска в гърдите ми, ръцете ми изведнъж са станали лепкави и горещи, въпреки отворената врата. — Мамо, върни се вътре.
	Майка ми излиза на балкона.
	— Мамо… дай ми Ела. — Опитвам се да говоря спокойно.
	Пространството на терасата не е голямо — предвидено е по-скоро за пушене на цигари, отколкото за барбекю — и е защитено с подсилено стъкло.
	Майка ми го прекосява. Поглежда надолу и дори не знам какво извиквам — просто отварям уста и крещя, но мама не ме чува, тя просто гледа надолу към улицата, а на лицето й е изписан ужас. Стиснала е Ела здраво в ръце, но тя е толкова близо до ръба, толкова е близо…
	— Дай ми Ела, мамо. Движа се бавно, внимателно. Като стара баба. — Не искаш да я нараниш. Тя е просто бебе.
	Майка ми се обръща. Говори толкова тихо, че е истинско мъчение да чуя какво казва заради шума на града.
	— Не знам какво да правя.
	Внимателно вземам Ела от нея и се противопоставям на желанието си просто да побягна и да се барикадирам в една от другите стаи. Майка ми не се възпротивява. Затаявам дъх и протягам ръка. Всичко това ще приключи сега.
	— Дай ми пистолета.
	Сякаш развалям някаква магия. Поглежда ме. Като че ли едва сега си спомня, че съм тук. Хватката й около оръжието се стяга и тя се отдръпва от мен, но ръката ми вече е около китката й и макар да съм много изплашена, не мога да я пусна. Избутвам ръката й настрани от мен — настрани от нас двете, — нагоре към нощното небе, но тя се опитва да се обърне към апартамента. И двете използваме всяка налична частица сила. Борим се като деца за играчка, която никоя от двете ни няма намерение да пусне, никоя от двете ни не с достатъчно смела, за да…
	Звукът не е като от пистолет.
	Имам чувството, че е избухнала бомба. Че се е срутила сграда. Звучи като експлозия.
	Стъклото се чупи. Разнася се ехо от изстрела и от фойерверките над нас.
	Пускам я първа. Отстъпвам от края на балкона. Ушите ми кънтят, сякаш съм застанала под камбана, а над кънтенето чувам писъците на Ела.
	Двете с майка ми се гледаме една друга. Очите ни са ококорени от този ужас. Какво се случи току-що? Тя поглежда пистолета в ръката си и го държи така, сякаш не иска да го докосва.
	— Не знам какво да правя — прошепва майка ми.
	— Остави оръжието.
	Тя влиза вътре. Оставя пистолета на масичката за кафе и започва да крачи напред-назад. Мърмори си нещо. Лицето й е изкривено, хванала се е за главата и скубе косите си.
	Все още съм на балкона. Поглеждам Ела, която е в безопасност в ръцете ми. Къде са хората? Къде са полицейските коли, линейките, тълпите от зяпачи, любопитни да разберат откъде е дошъл изстрелът? Няма никого. Няма зяпачи. Няма бягащи насам хора. Само гуляйджии, които се прехвърлят от един бар в друг. Мъж с палто, който говори по телефона. Той заобикаля падналите долу стъкла. Пияници, боклук, счупено стъкло — съвсем нормални последици от поредното посрещане на Нова година.
	— Помощ! — изкрещявам аз.
	Намираме се на седмия етаж. Въздухът е изпълнен с музика, изплъзваща се от отварящи се и затварящи се врати. През няколко улици се носи настоятелен бас ритъм и се чуват фойерверки от празнуващи, които нямат търпение да дочакат полунощ.
	— Тук горе!
	Една двойка минава долу. Хвърлям поглед към майка си, след което се навеждам колкото мога повече и отново изкрещявам. Двамата поглеждат нагоре. Мъжът вдига ръка — струва ми се, че държи халба бира в нея. Тази наздравица ми подсказва, че викането ми е безполезно.
	Тъкмо ще се връщам вътре, когато го виждам.
	Паркирано на улицата, въпреки жълтата маркировка, е черното мицубиши.


>>	Шестдесет и три

#	Мъри

	Мъри и сержант Кенеди се бяха преместили в кухнята на Оук Вю, която бяха превърнали в неофициален контролен център.
	— Провери списъка с гласоподаватели за лицето Марк Хемингс. — Джеймс стоеше прав и даваше нареждания на един млад детектив, който бързо ги записваше, готов да ги предаде нататък. Телефонът му звънна и той прие обаждането, като слушаше внимателно, след което закри микрофона, за да запознае сержанта с новините.
	— Колата на Ана Джонсън е засечена от две камери на излизане от Ийстборн. На А27 има няколко камери, но никоя от тях не я е засякла. — Сърцето на Мъри се сви — дали Каролин не беше отвела Ана и бебето някъде другаде? Детективът продължаваше да говори. — Камерите са засекли колата отново в Лондон — за последно на Саут Съркълър.
	Джеймс погледна Мъри.
	— Успя ли да се свържеш с Хемингс?
	— Все още не ми вдига. Ще продължа да опитвам.
	— Поисках да засекат мобилния на Ана.
	Мъри натисна бутона за повторно набиране на номера. Нищо. Вече беше изпратил съобщение, но ако Марк си беше изключил звука, можеше да мине още цял час, преди да отговори. Междувременно никой не знаеше какво беше планирала Каролин.
	— Сержант, има безброй мъже с името Марк Хемингс в списъка с гласоподаватели. Разполагаме ли с презиме?
	Докато Джеймс претърсваше купчината с поща, зарязана на кухненската маса, с надеждата да открие поне инициал, Мъри отвори Гугъл.
	Според него той беше онлайн еквивалента на доброто старо полицейско разследване на онова, което не разчиташе на полицейската система, база данни или защита на данните. Гугъл беше еквивалентът на ходенето от врата на врата и питането на истински хора какво знаят.
	Потърси „Марк Хемингс, Пътни“ и му излязоха твърде много резултати, за да са му от полза. Затвори очи за момент, за да се опита да си спомни какво знаеше за партньора на Ана. На лицето му се появи лека усмивка. Марк Хемингс не просто живееше в апартамент в Пътни, той беше _работил_ там.
	— Апартамент 702, Пътни Бридж Тауър, SW15 2JX. — Мъри завъртя телефона върху масата към Джеймс. Списъкът с акредитирани терапевти беше оглавяван от _Марк Хемингс_ — след името му бяха изброени поредица от квалификации.
	— Браво на теб.
	Джеймс се обади в участъка, за да предаде информацията. След като приключеше разговора, Съсекс щеше да предаде нататък към лондонската полиция, която щеше да действа. Лондонските им колеги щяха да заобиколят мястото. _Да се разположат на ключовите места… и да чакат заповедта да действат._ Въоръжени полицаи щяха да очакват нареждането. Вече пътуваше линейка там. Парламентьорите бяха готови да се включат, ако имаше нужда от тях. Цял екип от хора с обща цел.
	Всички се надяваха да стигнат навреме.
	— Това е всичко значи — каза Джеймс и остави мобилния. — Мразя тези съвместни случаи. Ние свършваме черната работа, а лондонската полиция обира овациите. — Сви рамене недоволен. — Дразнещо е, нали се сещаш?
	Мъри се сещаше. Само че точно сега не се чувстваше раздразнен. Не искаше да бъде на мястото, за да обере овациите, да преброи труповете и да получи медал.
	Искаше да се прибере у дома.
	Пукаше му какво ще се случи с Ана и Ела — разбира се, че му пукаше, — но най-накрая осъзна нещо, което трябваше да разбере преди много време. Престъпленията не се решаваха само от един детектив — решаваха се от екип. Мъри беше добър детектив, но не беше незаменим. Никой не беше такъв.
	— Мъри — започна колебливо Джеймс. — Моят екип беше този, който първоначално работи над случая на семейство Джонсън. Аз подписах заключението на съдебния лекар.
	— Всички можем да пропуснем нещо, Джеймс. Каролин е свършила доста добра работа — изпипала е всичко. — Каролин. Мозъкът на Мъри не спираше да работи нито за миг. Как беше успяла да вкара тялото на Том в септичния резервоар сама?
	— Тъкмо ме бяха повишили. Исках да се занимавам с тежки телесни повреди и сексуални нападения, нали се сещаш? С истински престъпления. Исках да решавам случаите прекалено бързо.
	Мъри помнеше своето начало в Службата за криминални разследвания. Спомняше си вълнението, когато се появеше някоя „добра“ работа и всеобщото неодобрение, когато бездруго малките ресурси се използваха, без да носят необходимите резултати. Кой можеше да каже дали нямаше да постъпи по същия начин, ако беше на мястото на Джеймс?
	Успокои по-младия мъж, като го докосна леко по ръката. Не спираше да мисли за Каролин.
	— Нещата няма да станат по-истински от това.
	Кой беше помогнал на Каролин да се отърве от тялото?
	— Смятам да върна екипа обратно в службата. Добре дошъл си да се присъединиш към нас… да проследиш случващото се?
	— Благодаря, но ще се прибирам. Искам да посрещна Нова година със Сара. — Мъри погледна навън в градината, където палатката беше затворена и един униформен полицай стоеше на пост. Около врата му имаше увит дебел черен шал.
	— Не мога да те виня. Ще ти се обадя веднага след като получим информация от лондонската полиция.
	Двамата се изправиха. На стената до Мъри имаше корково табло. Той го погледна, докато чакаше Джеймс да си събере нещата. Снимка от скенер на бебето беше сложена в средата. Имаше закачена с игла гривна от някакъв фестивал останала реликва от живота на Ана, преди да стане майка. Сватбена покана — вечерна — и благодарствена бележка от Брайни за _прекрасните цветя — напълних две вази с тях!_
	Долу, от дясната страна, имаше брошура.
	Точно това беше.
	Последното парче от пъзела.
	Мъри не изпита еуфория. По-скоро беше облекчение, че някога острата му като бръснач памет не му изневеряваше. Най-накрая си спомни какво беше видял на таблото в дома на Даян Брент-Тейлър. Но по-важното беше, че знаеше точно какво означава.
	— Още нещо — каза на Джеймс, докато двамата вървяха към колите си. Зачуди се, докато изричаше думите, дали подсъзнателно не желае да запази тази информация за себе си — да я провери сам и да обере овациите, когато се окажеше прав, — но осъзна, че не може. В интерес на истината се радваше, че ще я сподели.
	— Да?
	— Знам кой е помогнал на Каролин Джонсън да се отърве от тялото.


>>	Шестдесет и четири

#	Ана

	Чувам идването на асансьора. Тихото и добре познато „дзън“. Поглеждам мама, но погледът й е насочен към вратата.
	— Кой е това? — питам шепнешком аз, но тя не ми отговаря. Дали е полицията?
	Марк трябваше да им се обади веднага след като напуснем Ийстборн. Те знаят, че сме тук. А сега, след като са открили тялото на татко, трябва да са наясно какво е направила майка ми — трябва да са разбрали с кого съм тук… Възлагам надежди на Марк и Мъри да са събрали две и две и да са получили четири.
	— Отвори вратата. Знам, че си вътре.
	Облекчението е толкова хубаво, че ми се завива свят. Едва не се засмивам. Не е полицията, а следващото най-добро нещо.
	Мама не помръдва, но аз го правя. Такава съм глупачка. Черното „Мицубиши Шогун“ не ни е преследвало; опитвало се е да накара майка ми да спре. Притичвам до вратата и я отварям, защото изведнъж ставаме две на едно и имам чувството, че съм непобедима.
	— Благодаря на бога, че си тук.
	Готова съм да бъда нападната в гръб, но не и отпред. Удря ме право в гърдите и ме изблъсква назад. Едва съумявам да задържа Ела, когато залитам назад и падам на пода. Простенвам. Умът ми се опитва да настигне онова, което виждат очите ми.
	Това не е спасение.
	Лора затваря вратата и я заключва. Облечена е в прилепнали черни дънки, лъскава блуза и високи токчета. Приготвила се е за парти, на което няма да отиде. На нашето новогодишно парти. Косата й е накъдрена и пада като водопад над раменете й. Очите й напрано тлеят в сиво и зелено. Не ми обръща особено внимание, гневът й е насочен към майка ми, която бавно отстъпва назад към балкона.
	— Двулична кучка.


>>	Шестдесет и пет

	Все още помня изражението на Лора.
	Стоеше на прага на вратата, а лицето й беше застинало от ужас.
	— Позвъних на звънеца. Вратата беше отворена, затова… — Опули се срещу тялото ти. Кръвта ти беше започнала да се съсирва. Светлината се отразяваше в лепкавата локва на пода — ореол от сребро около главата ти. — Какво се е случило?
	Много мислих над този момент. Над онова, което казах. Дали нещата щяха да са различни, ако й бях обяснила, че е станала злополука? Че си изпуснах нервите и те ударих? Че алкохолът ме караше да правя пеша, които не бях планирала?
	— Убих го.
	Лицето й пребледня.
	Усетих как мускулите ми се свиват и осъзнах, че не съм помръднала от мястото си, откакто… откакто падна. Изправих се. Спомних си, че все още държа гърлото на бутилката. Пуснах го и то тупна на пода. Завъртя се, но не се счупи. Лора се стресна.
	Звукът ме накара да се размърдам. Взех телефона, но не набрах номер. Ръката ми трепереше.
	— Какво правиш?
	— Ще се обадя в полицията. — Чудех се дали да съм пияна е хубаво, или лошо. Дали, след като бях под влиянието на алкохола вината ми беше по-тежка, или щеше да бъде смекчена, тъй като не съм знаела какво правя?
	— Не можеш да се обадиш в полицията! — Лора прекоси кухнята и взе телефона от ръката ми. Погледна те отново и потрепери, когато забеляза изливащата се зад ухото ти течност. — Каролин, ще те арестуват! Ще те вкарат в затвора.
	Отпуснах се в един стол, защото краката ми повече не бяха способни да издържат тежестта ми. От кухнята се носеше някаква странна миризма — металическа, неприятна воня на кръв, пот и смърт.
	— Можеш да имаш живот.
	Представих си какво ли е да живееш в затворническа килия. Спомних си документалните филми, които бях гледала. Сетих се за „Бягство от затвора“ и „Оранжевото е новото черно“ и се запитах колко ли близо бяха до реалността.
	Помислих си също за помощта, която можех да получа.
	Защото ти беше прав, Том, това не беше живот. Заблуждавах се, че нямам проблем, защото не се събуждах треперейки и не прекарвах времето си в парка с кутийка бира. Но ти крещях. Дразнех те. Удрях те. А сега те убих.
	Имах проблем с алкохола. Голям проблем.
	— Ще се обадя в полицията.
	— Каролин, помисли добре. Помисли внимателно. Обадиш ли се, няма връщане назад. Случилото се е… — Лора потрепери. — Господи, ужасно е, но не можеш да върнеш времето назад. Влизането ти в затвора няма да съживи Том.
	Погледнах към поредицата от снимки, разпечатани върху платно и се облегнах на „АГА“-та. Ти, аз и Ана, легнали по кореми, облечени в сини дънки и бели тениски. Смеем се. Лора проследи погледа ми. Заговори ми тихо.
	— Ако влезеш в затвора, Ана ще изгуби и двама ви.
	Известно време не казах нищо.
	— Е… какво? — Чувствах как се отдалечавам от правилното, от доброто. Имаше ли някакво значение? Вече бях извършила престъпление. — Не можем да го оставим тук.
	_Ние._
	Това беше моментът, в който станахме екип.
	— Не — отвърна Лора. Челюстта й беше стисната. — Не можем да го оставим тук.

	* * *

	С общи усилия успяхме да изместим огромната саксия от капака на септичния резервоар. Беше я сложил там, когато се нанесохме, а аз бях посадила в нея дърво, което получихме като подарък при пристигането ни. Капакът беше грозен и нямаше нужда от него — септичният резервоар беше останка от времето, когато границата на града беше на осемстотин метра на запад, а този квартал — селски район.
	Ключът представляваше една дебела стара метална пръчка, около десетина сантиметра дълга. Беше в чекмеджето на скрина, откакто живеехме в Оук Вю, но влизаше в отвора в капака все едно беше направена вчера.
	Под капака имаше тесен тунел като входа на наклонен кладенец. Въздухът беше застоял, но не и зловонен. Съдържанието на резервоара отдавна беше изсъхнало. Погледнах Лора. Бяхме се изпотили заради усилията, които вложихме, за да те изнесем от кухнята, и от слепия страх от онова, което бяхме на път да направим… което вече бяхме направили. Беше твърде късно да спираме. Щеше да е повече от очевидно, че сме се опитали да скрием трупа ти. Нямаше връщане назад.
	Пуснахме те с главата надолу. Изревах, когато падна наполовина в тунела и заседна — коланът ти се закачи за металния пръстен. Лора задърпа силно дънките ти и ти издаде звук. Неволен стон, докато въздухът излизаше от дробовете ти.
	Не можех да гледам. Извърнах се и чух как се свлече надолу в резервоара и падна на дъното.
	Настъпи тишина.
	Бях спряла да плача, но сърцето ме болеше от загубата и от вината. Ако полицията беше дошла в този момент, мисля, че щях да им кажа всичко.
	Без да споделя за намесата на Лора.
	— А сега трябва да почистим.

	* * *

	Идеята да инсценираме самоубийство беше на Лора.
	— Ако го обявим за изчезнал, веднага ще те заподозрат. Винаги така правят.
	Накара ме да преговорим плана безброй пъти и после си тръгна. Не спах. Просто седях в кухнята и гледах през прозореца към градината, която бях превърнат в гроб. Плаках за теб и — да — плаках и за себе си.
	Лора отиде в Брайтън още рано сутринта, изчака магазините да отворят и купи мобилен телефон. Непроследима симкарта. Обади се в полицията и каза, че те е видяла да скачаш от скалата.
	Всеки ден очаквах полицаите да дойдат. Всеки ден се стрясках, когато вратата се блъснеше. Не можех да спя, не можех да ям. Ана се опитваше да ме утеши с бъркани яйца, пушена сьомга и малки купички с плодова салата. Очите й бяха пълни с тъга дори когато се опитваше да ми помогне с моята.
	Но полицията не се появи.
	Седмиците минаваха и ти беше обявен за мъртъв. Никой не ме посочи с пръст и не зададе никакви въпроси. Въпреки че се виждахме постоянно с Лора и макар да не се бяхме разбирали предварително, двете не говорехме за случилото се. За стореното от нас.
	Докато не изплатиха застраховката ти „Живот“.


>>	Шестдесет и шест

#	Ана

	Изправям се до седнало положение и непохватно ставам. Кънтенето в ушите ми не е намаляло, но писъците на Ела са се превърнали в скимтене. Как ли ще й се отрази случващото се? Тя няма да помни тази вечер, не и съзнателно, но дали нещо няма да се зарови надълбоко в съзнанието й? Нощта, в която баба й я взе за заложница.
	_Лора._
	— Не знаех, че ще се наложи да разкопае каналите — каза мама в колата, — иначе никога нямаше да ни се…
	Лора е знаела. Лора й е помогнала.
	Двете жени се гледат една друга, по-младата е сложила ръце на кръста си. Майка ми поглежда към масата и пистолета върху нея. Прекалено е бавна. Лора проследява погледа й и се движи светкавично.
	В гърдите ми се надига страх.
	Лора издърпва ръкава над ръката и го увива около пръстите си, когато взема оръжието. Методична е. Внимателна.
	Ужасяваща.
	— Не съм те измамила. — Мама говори отбранително. Иска ми се да й кажа да се успокои, но гласът ми ме предава.
	— Длъжница си ми, Каролин. — Тя отива до дивана и сяда на подлакътника му, като държи здраво пистолета в ръката си. — Всичко беше много просто. Ако не се бях появила, щеше да бъдеш обвинена в убийството на Том. Аз те спасих.
	— Ти ме изнудва.
	Парчетата от историята си падат на мястото.
	Не татко е заплашвал мама, а Лора. Не я е преследвал татко. А Лора.
	— Ти? — Не мога да повярвам. — Ти си изпратила картичката?
	Лора ме поглежда за първи път, преценява ме — Ела, разрошената ми коса, шока, който със сигурност е изписан на лицето ми.
	— Трябваше да я приемеш за лоша шега. Нищо повече от злобна бележка като повечето от онези писма, които получи след смъртта на Том. — Лора поклаща глава. — Тя беше съобщение за Каролин. Трябваше да я накара да осъзнае срещу кого се е изправила. Изпратих й копие.
	— Предполагам, че заекът също е бил съобщение, а? А после и тухлата през прозореца? Можеше да убиеш Ела!
	Лора изглежда объркана за момент, но след малко се усмихва.
	— Ах… мисля, че извършителят е някой много по-близък до семейството ти.
	Проследявам погледа й до майка ми, която се е хванала за главата.
	— Не…
	— Просто исках да спреш да ровиш в случилото се с нас. Знаех, че ако разбереш истината, тя ще те погне и теб и…
	— Хвърлила си тухла в детската стая? В кошарата на собствената си внучка? — Имам чувството, че някой друг изрича тези думи. Истерията ги прави пискливи и различни от моите.
	— Знаех, че Ела е долу — видях я от градината. — Майка ми прави крачка към мен, но Лора е по-бърза. Застава пред нея с пистолет в ръка. Сочи наляво с него. Веднъж, два пъти. Мама се поколебава, но в крайна сметка отстъпва назад.
	Кои са тези жени? Майка ми, която е готова да нарани собствената си дъщеря? Внучка си? А Лора — как е възможно да познаваш някого през целия си живот и въобще да не знаеш какъв е?
	Обръщам се към Лора.
	— Откъде си знаела къде е отишла мама?
	— Не знаех. Поне не и в началото. Просто бях наясно, че не се е самоубила. Поглежда майка ми, която плаче звучно. Много е предсказуема. — Тонът й е снизходителен, унищожителен.
	Изпитвам отвращение, като се сещам как ме утешаваше след смъртта на татко, как ми помогна да преживея мемориалната служба. Баща ми може и да беше умрял от ръката на майка ми, но Лора беше скрила тялото му, тя беше мозъкът зад инсценираното му самоубийство и беше прикрила престъплението. Помня колко много настояваше да претърся кабинета на мама и татко и щедрото й предложение да го направи вместо мен. Едва сега осъзнавам, че е търсила следи къде е заминала майка ми.
	Аз също имам онази снимка, сещаш ли се? Двете с мама в онази лайняна дупка на гъза на географията. За секунда усещам как гласът на Лора я предава. Осъзнавам, че под стоманената й външност се крие нещо друго. — Така и не спря да говори за това. Колко много сте се смели. Как сте били на цял свят разстояние от истинския живот. От _нейния_ живот. Обожаваше това време. — Раменете й увисват. Тя те обичаше.
	Лора бавно сваля ръка. Отпуска пистолета до тялото си. Това е, мисля си. Тук свършва всичко. Всеки каза каквото имаше да казва и тук настъпва краят. Без никой да бъде наранен.
	Мама прави крачка към нея.
	Аз също я обичах.
	— Ти я уби! — Неочаквано пистолетът отново е вдигнат. Ръката на Лора е като от стомана, а лакътят й е изпънат. Уязвимостта, която зърнах само преди миг, се е изпарила. Очите й са присвити и мрачни, всеки неин мускул е стегнат от гняв. — Омъжи се за пари и я заряза в онази мухлясала дупка, където почина!
	— Алисия имаше астма — казвам аз. — Почина от астматичен пристъп!
	Дали наистина е било така?
	В мен се надига паника, че това също е било лъжа и поглеждам майка си в търсене на потвърждение.
	— Дори не ходеше да я виждаш!
	— Не е вярно. — Мама е на път да се разплаче отново. — Може би не идвах толкова често, колкото трябваше. — Стиска очи. — Просто се отдалечихме една от друга. Тя беше в Лондон, а аз в Ийстборн. Аз родих Ана и…
	— Нямаше време за бедната си приятелка. Приятелка, която не говореше като новите ти дружки, която не пиеше шампанско и не караше лъскава кола.
	— Не беше така. — Главата на майка ми обаче увисва и изпитвам жал за Алисия, защото мисля, че е било така. Било е точно така. И както е станало с татко, прозряла е грешката си твърде късно. Издавам хленч нещо средно между хлип и дума. Мама ме поглежда и всичко, което си мисля, трябва да е изписано в очите ми, защото смръщва лице и ме моли мълчаливо за прошка. — Трябва да пуснеш Ана и Ела. Те нямат нищо общо с това.
	Лора се засмива жестоко.
	— Имат _много_ общо с всичко това! — Скръства ръце над гърдите си. — Парите са в тях.
	— Колко искаш? — Въобще нямам намерение да се бавя. Ще й дам всичко, което поиска.
	— Не.
	Поглеждам мама.
	— Тези пари са за бъдещето ти. За това на Ела. Защо си мислиш, че избягах? Лора щеше да вземе всичко. Аз си заслужавам това, но не и ти.
	— Не ми пука за парите. Може да ги вземе всичките. Ще й ги прехвърля по сметката.
	— Не е толкова просто. — Лора се усмихва.
	Косъмчетата по врата ми настръхват, а по гърба ме полазват тръпки.
	— Ако ми дадеш всичките си пари, хората ще започнат да задават въпроси: Били, Марк, проклетите данъчни. Ще трябва да ти се доверя, че ще си държиш езика зад зъбите, а ако съм научила нещо от цялата тази история — тя поглежда майка ми, — то е, че не можеш да имаш доверие на никого.
	— Лора, недей.
	Поглеждам мама. Тя поклаща глава.
	— Ето какво се е случило тук: дошла съм да спася теб и Ела — започва Лора. Марк услужливо ми е казал къде сте, когато е отменил партито и шестото ми чувство ми е подсказало, че сте в голяма опасност. — Тя ококорва очи, докато изиграва пантомимата си, вдига ръце и разперва пръстите на свободната си ръка. — Но когато съм пристигнала, е било прекалено късно. Каролин вече ви е застреляла двете и се е самоубила. Ъгълчетата на устата й увисват в подигравателен ужас, след което се обръща към мен. — Знаеш какво е завещанието на Каролин. Беше там, когато го прочетоха. _На дъщеря ми, Ана Джонсън, оставям всичките си финансови и материални активи, включително всички имоти на мое име в момента на смъртта ми._ — Лора цитира дословно от завещанието на майка ми.
	— Мама остави пари и на теб. — Не беше състояние, но сумата беше значителна — чудесен начин да уважи дългогодишното си приятелство с Алисия и задължението й към Лора като кръстница.
	Някогашната ми приятелка продължава, все едно не е чула нищо.
	— _В случай че Ана почине преди изпълнението на завещанието, оставям всичките си финансови и материални активи на кръщелницата ми, Лора Барнс._
	— Твърде късно е — заявява мама. — Завещанието ми вече беше прочетено — Ана наследи всичко.
	— Ах, но ти не си мъртва, нали? — Лора се усмихва. — Все още не си. Парите все още са твои. — Тя вдига пистолета и го насочва в мен.
	Кръвта ми замръзва.
	— Ако Ана и Ела умрат преди теб, аз ще наследя всичко.


>>	Шестдесет и седем

#	Мъри

	„Твърди нокти“.
	Сара щеше да се сети много по-рано. Щеше да забележи името, което Мъри не беше видял. Щеше да се спре и да го прочете. Да поговори за него.
	_Какво ужасно име за салон за красота._
	Представи си я как сочи с пръст към записката в бележника, където чинно се споменаваха имената на всички присъстващи, когато полицията беше съобщила на Каролин, че съпругът й се е самоубил.
	_Лора Барнс. Рецепционистка в „Твърди нокти“._
	_Не обичам, когато подобни бизнес начинания се опитват да са забавни…_ Мъри можеше да чуе толкова ясно гласа на съпругата си в главата си, сякаш седеше в колата до него. _Със същия успех са можели да го кръстят „Без нокти“ само защото звучи готино и има „нокти“ в него. Но това също щеше да е нелепо име…_ Засмя се на глас.
	Усети се и се спря. Ако да си говори сам беше първият знак, че полудява, то тогава къде се нареждаха въображаемите разговори?
	Сара щеше да запомни името. И ако беше говорила с Мъри за него, той също щеше да го запомни. И тогава, когато беше отишъл в къщата на Даян Брент-Тейлър и се беше зачудил кой беше откраднал името й, брошурата на таблото щеше да му подскаже и веднага щеше да направи асоциацията между Лора Барнс и бившето й работно място.
	Според Мъри беше изненадващо трудно да се създаде една фалшива самоличност. Едно време се смееше на зелените хлапета, които приличаха на зайци пред фаровете на автомобил, когато се опитваха да измислят нещо убедително. Опитите им винаги се въртяха около презимето им, името на някое хлапе в училище или името на улицата им.
	Лора се беше паникьосала. Не се беше сетила, че не е било необходимо въобще да си казва името. Можела е просто да се обади, да съобщи за самоубийството и това щеше да е всичко.
	— Как се казвате?
	Мъри можеше да си представи оператора, приел обаждането слушалката на ухото му, танцуващите върху клавиатурата пръсти. Можеше да си представи и Лора — отишла на скалите, обрулена от вятъра, докато изрича думите. Не е можела да мисли трезво. Не Лора… тя не е била Лора. Била е…
	Клиентка. Избрана наслуки.
	_Даян Брент-Тейлър._
	Всичко е било почти перфектно.

	* * *

	Когато Мъри стигна до улицата си, часът беше единадесет и половина. Имаше достатъчно време да си намери пантофите, да отвори шампанското, да се отпусне на дивана със Сара и да гледа предаването на Джулс Холънд и даровитите му гости. В полунощ, докато посрещаха Нова година, щеше да съобщи на съпругата си, че няма да се върне на работа, че смята да се пенсионира завинаги този път. Помнеше един стар инспектор, който беше изработил тридесетте си години, а после беше поработил още десет. Женен за работата си, така казваха хората, макар че имаше съпруга у дома. Мъри беше ходил на партито му по случай пенсионирането — когато най-накрая направи такова, — и чу плановете му да пътува по целия свят, да научи език, да играе голф. След това почина. Просто ей така. Седмица след като се пенсионира.
	Животът беше прекалено кратък. Мъри искаше да го изживее възможно най-пълноценно. Само преди две седмици се чувстваше като старец, а днес — дори в този късен час и след този тежък ден — се чувстваше жизнен, както в деня, в който постъпи на служба.
	Някой на съседната улица пусна фойерверки и за секунда небето се освети в синьо, лилаво и розово. Мъри погледа как искрите се разпръскаха като цъфтящо цвете и избледняваха в черно. Улицата се разделяше надве и той намали, преди да завие наляво по своя път. Съседите му бяха възрастни и едва ли празнуваха Нова година с танци на улицата, но човек никога не знаеше.
	Когато зави зад ъгъла, последваха още фойерверки и небето се освети в синьо…
	Не. Това не бяха фойерверки.
	Мъри усети тежест в стомаха си.
	Нямаше фойерверки.
	Тази светлина беше постоянна и осветяваше в топло синьо къщата, дърветата и хората, които стояха пред домовете си.
	— Не, не, не, не… — Чу да говори някой, без да осъзнае, че е самият той. Беше прекалено погълнат от случващото се пред него: линейката, лекарите, отворената предна врата.
	_Неговата_ предна врата.


>>	Шестдесет и осем

	— Не би го направила.
	Лора повдига вежда.
	— Доста смело предизвикателство за човек, който се намира от грешната страна на дулото. — Тя сбръчква лице. — Не можеш ли да я накараш да спре да плаче?
	Люлея я напред-назад, но Ела е прекалено изнервена, а аз съм стресирана и с движенията си само я карам да плаче по-силно, вместо да я успокоявам. Слагам я да легне върху тялото ми и вдигам блузата си, за да я нахраня. В стаята става благословено тихо.
	— Тя е просто бебе! — Опитвам се да докосна майчинската страна на Лора, макар че тя никога не е искала да има деца. — Прави какво го искаш с мен, но те моля да оставиш Ела на мира.
	— Не разбираш ли? Това е единственият начин всичко да се нареди. Двете с Ела трябва да умрете първи. Каролин трябва да ви убие. Някъде в дълбините на сградата чувам глухо туптене.
	— Не! — Мама е била мълчалива досега и викът й стряска Ела. — Няма да го направя. — Поглежда ме. — Няма да го направя. Тя не може да ме накара.
	— Няма нужда. Пистолетът е в мен. — Лора вдига оръжието. Ръкавът още е увит около пръстите й. — Отпечатъците ти са на него. — Бавно отива при мама и насочва оръжието към нея. Поглеждам вратата и се чудя дали ще успея. — Никой няма да разбере, че не е бил в ръката ти през цялото време.
	— Няма да се измъкнеш.
	Лора повдига перфектно оформената си вежда.
	— Има само един начин да разберем, нали?
	Ушите ми забучават. Ела е освирепяла от глад.
	— Самата аз също имам застраховка. — Лора се усмихва. — Ако полицията заподозре нещо, просто ще ги насоча в правилната посока. Ще си спомня, че съм ви чула да говорите за застраховката „Живот“ на Том и че сте млъкнали, когато сте ме видели, че идвам. Ще им обясня, че двете сте работили заедно от самото начало.
	— Няма да ти повярват. — Долетяват нови шумове от вътрешност на сградата. Ослушвам се за „дзън“ от асансьора, но това е нещо различно. Нещо ритмично.
	— Когато се поразровят малко по-надълбоко, ще разберат, че телефонът, използван за онова обаждане, съобщаващо за самоубийството на Том, е купен от Брайтън… — Лора млъква за миг, за да предаде допълнителна тежест на думите си — … не от друг, а от самата Ана Джонсън.
	Ритмичният звук се усилва. Става по-бърз. Ще се опитам да спечеля малко време.
	— Винаги съм смятала, че сме семейство. — Бавно се придвижвам към майка си. Заставам с лице към Лора. — Предполагам, че не съм била права.
	Знам какъв е този шум.
	Лора е изпълнена от гняв и ярост за тридесетте години тежък живот.
	— За теб всичко е било нормално, нали? Голяма къща, пари за скъпи дрехи, ски през зимата, Франция всяко лято.
	Шумът е от крака, които бягат по стълбите. Полицейски кубинки. Слезли са два стажа по-долу и са продължили пеша, за да не бъдат издадени от асансьора.
	Лора поглежда вратата.
	Започвам да се треса. Майка ми е тази, купила пистолета. Майка ми доведе Ела и мен тук. Майка ми е убила баща ми и след това е скрила тялото му. Никой дори не се е усъмнявал, че Лора е замесена. Защо да не повярват на историята й? Тя ще се измъкне…
	— Вината не е моя, Лора. Нито пък е на Ела.
	— Точно както да живея на социални помощи с болната си майка не е по моя вина.
	Отвън пред вратата се чува тих шум.
	Ръката на Лора помръдва едва. Пръстът й притиска спусъка. Лицето й е бледо. Една вена тупти на врата й. Тя също е изплашена. Всички сме.
	_Не го прави, Лора._
	Напрягам слуха си и чувам тихите стъпки отвън. Дали ще нахлуят тук, както правят по филмите? Дали ще стрелят първо, а после ще задават въпроси? Във вените ми потича адреналин и усещам цялото си тяло напрегнато.
	Майка ми диша тежко. Заклещена е — няма къде да избяга и не може да сипе повече лъжи. Тя отстъпва бавно от Лора и от мен.
	— Къде отиваш? Не мърдай от мястото си!
	Мама поглежда назад към балкона и седеметажната му височина. Поглежда ме с очи, които молят за прошка. Също като телевизор, който работи без звук в дъното на стаята, главата ми се изпълва със спомени от детството ми: мама ми чете приказки, татко ме учи да карам велосипед, мама се смее прекалено силно и продължително на вечеря, вика на татко и той й отговаря.
	Какво чака полицията?
	Заек пред вратата, тухла през прозореца. Мама държи Ела. Държи мен.
	Изведнъж осъзнавам какво си мисли и какво смята да направи.
	— Мамо, недей!
	Тя продължава да върви. Бавно, бавно. От съседния апартамент се разнася бурен смях, докато гостите отброяват секундите до полунощ. Лора гледа дивашки между предната врата и майка ми, разсеяна е от виковете, не знае какво да прави и накъде да погледне.
	— Десет! Девет! Осем!
	Следвам мама към балкона. Тя знае, че всичко е приключило. Наясно е, че ще влезе в затвора за онова, което е сторила. Чудя се как ли ще се чувствам, когато я загубя за втори път.
	— Седем! Шест!
	Разнася се глухо тупкане на нещо тежко в коридора отвън.
	Лора премества пистолета. Насочва го право в мен. Пръстът й се стяга. Мама проплаква зад гърба ми. Вятърът свисти на балкона.
	— Пет! Четири! Три! — Веселбата в съседния апартамент се усилва. Заобиколени сме от фойерверки, наздравици и музика.
	— Не стреляй! — изпищявам с пълно гърло.
	Звукът е невероятен. Хиляда децибела. Че и повече. Пантите на вратата изхвръкват, тя се стоварва на пода и в апартамента влизат безброй полицаи. Шум — толкова е шумно — от тях и от нас…
	— Хвърли оръжието!
	Лора отстъпва към ъгъла на стаята, но пистолетът още е в ръката й. Майка ми настъпва счупеното стъкло на балкона. Роклята и се развява от вятъра. Поглежда ме в очите.
	И скача.
	Изпищявам… и продължавам да пищя, докато не знам дали писъците са само в главата ми, или не. Роклята й се набръчква като неотворен парашут. Тялото й се завърта отново и отново, докато пада надолу. Над мен избухват фойерверки и завалява дъжд от злато и сребро.
	Един от полицаите е застанат до мен. Говори ми нещо, което не мога да чуя. Лицето му е изпълнено с безпокойство. Увива одеяло около раменете ми. Около Ела. Слага ръка на гърба ми и ме прибира вътре. Не ми позволява да спра, докато не прекосяваме целия апартамент и не излизаме отвън в коридора, макар че Лора лежи на пода, а до нея е коленичил друг полицай. Нямам представа дали е жива, или мъртва и не знам дали ми пука.
	Не мога да спра да се треса в линейката. Лекарката е в добро настроение и работи бързо, косата й е сплетена на две плитки, които падат върху раменете й. Бие ми инжекция в ръката, която само след няколко секунди ме кара да се чувствам все едно съм изпила бутилка вино.
	— Кърмя — съобщавам прекалено късно аз.
	— Няма да й бъдете полезна, ако получите паническа атака. По-добре да е леко гладна, отколкото хиперактивна заради адреналина в кръвта ви.
	Задната врата на линейката се отваря. Разпознавам полицая с одеялото, но успокоителното ми е замаяло главата и всички в униформа ми изглеждат еднакво.
	— Посетители — казва той и отстъпва на една страна.
	— Не ни пуснаха да минем полицейската лента. — Марк се качва в линейката и сяда по-скоро пада на леглото до мен. Никой не ми каза какво става. Изплаших се, че… — Млъква, преди гласът му да го предаде и прегръща Ела и мен. Тя е заспала и отново се питам какво ли сънуват бебетата, чудя се дали ще сънува кошмари от случилото се тази вечер.
	— Да не си ходила на война, Ани? — Били се опитва да се усмихне, но се проваля. Притеснението направо е гравирано върху лицето му.
	— Лора… започвам аз, но главата ми е твърде тежка, а езикът ми е прекалено голям за устата ми.
	— Дадох й нещо за шока — съобщава лекарката. — Ще е леко отпусната известно време.
	— Знаем — казва ми Били. — Когато Марк отмени партито, ми сподели какво се е случило. За братовчедката на Каролин и съпруга й насилник. Нещо не ми се върза. Каролин не беше споменавала братовчедка на име Анджела, а след това и мицубишито, което Лора зае…
	Само преди няколко часа бях легнала над столчето за кола на Ела. Криех се и се страхувах да не бъда забелязана. Сякаш си спомням някакъв филм или история, която се е случила на някой друг. Не мога да преценя колко много се страхувах и се чудя дали не е заради успокоителното. Надявам се да не е.
	— Минах да взема Били и дойдохме тук възможно най-бързо.
	Има нещо различно между тях — вече няма напрежение, няма заяждане, — но съм твърде изморена, за да го анализирам. Освен това лекарите ги избутват навън и ме слагат да легна на леглото. Обезопасяват и Ела. Затварям очи. Предавам се на съня.
	Всичко свърши.


>>	Шестдесет и девет

#	Мъри

	Очите на Сара бяха затворени, а лицето й беше спокойно, сякаш спеше. Ръката й беше тежка и студена и Мъри нежно погали с палеца си подобната й на хартия кожа. Сълзите му закапаха върху бялото болнично одеяло и оставиха мокри следи след себе си.
	В това отделение имаше четири легла, но останалите три бяха свободни. Една сестра кръжеше дискретно в коридора и му осигуряваше спокойствие в този най-личен момент. Когато го видя, че вдига поглед, дойде при него.
	— Останете колкото желаете.
	Мъри погали косата на Сара. Време. Това най-безценно богатство. Колко време бяха прекарали двамата с нея? Колко дни? Колко часове, минути?
	Недостатъчно. Никога нямаше да бъдат достатъчно.
	— Можете да й говорите. Ако желаете.
	— Може ли да ме чуе? — Наблюдаваше лекото повдигане и снижаване на гърдите й.
	— Все още няма единодушие по въпроса. — Сестрата беше в средата на четиридесетте, с нежни тъмни очи и изпълнен със състрадание глас.
	Мъри проследи системите и кабелите, които се извиваха като змии от тялото на Сара и продължаваха към машините, които я поддържаха жива, и банката с морфин.
	Щяха да увеличат дозата, бяха му обяснили. Когато времето настъпеше.

	* * *

	Линейката беше дошла само за няколко минути, но въпреки това се беше забавила прекалено много. През следващите няколко дни — в цялата лудница от сестри, лекари, машинарии и бумащина — Мъри преживяваше отново и отново тези минути, все едно беше там. Сякаш това се беше случило на него.
	В кухнята имаше един преобърнат стол и счупена чаша, където Сара беше паднала до мивката. Телефонът беше до нея на плочките. Всеки от тези образи беше болезнен като бръснач върху кожата.
	Ниш го умоляваше да престане. Тя дойде с нещо увито във фолио, все още топло от фурната. Успя да хване Мъри, преди да тръгне за болницата. Слушаше агонизиращия му разказ за случилото се, макар никой да не беше наясно какво точно се беше случило, след което сложи ръце върху неговите и плака с него.
	— Защо се измъчваш?
	— Защото не бях там — беше отвърнал Мъри.
	Сълзите на Ниш оставиха следи по бузите й.
	— Нямаше да успееш да предотвратиш това.
	_Церебрална аневризма_, беше казал докторът.
	_Кома._
	_Надяваме се да се оправи. Но трябва да бъдем готови за най-лошото._
	После: _Съжалявам. Не можем да направим нищо повече._
	Сара нямало да почувства нищо, бяха категорични. Това било правилното нещо. Това било единственото нещо.

	* * *

	Мъри отвори уста, но нищо не излезе от нея. Имаше болка в гърдите, а сърцето му направо се късаше. Погледна сестрата.
	— Не знам какво да й кажа.
	— Каквото и да е. Говорете за времето. Кажете й какво сте закусвали. Оплачете се от работата си. — Жената сложи ръка на рамото му и го стисна леко, след което я махна. — Разкажете й всичко, което е в главата ви.
	Тя се отдръпна в най-далечния край на стаята, където започна да сгъва одеяла и да подрежда съдържанието на металния шкаф до празното легло.
	Мъри погледна съпругата си. Прокара пръст по челото й — бръчките й се бяха изгладили в момента — и по носа й. Заобиколи пластмасовата маска, която придържаше тръбата в гърлото й и вместо бузата погали врата й. Проследи извивката на ухото й.
	_Разкажете и всичко, което е в главата ви._
	Машините продължаваха да издават своите ритмични звуци зад него.
	— Съжалявам, че не бях там… — започна той, но думите му излизаха под формата на хлипания, очите му се насълзиха и зрението му се замъгли. Колко време бяха прекарали заедно? Колко време щеше да им остане, ако не се беше случило това? Мъри си спомни Сара на сватбата им в нейната жълта рокля, която си беше избрала вместо бяла. Спомни си радостта й, когато си купиха къщата. Докато държеше отпуснатите пръсти на съпругата си, видя някогашната мръсотия йод ноктите й, а вместо бледото й лице върху болничната възглавница — зачервената й физиономия от сутрешната работа в градината.
	Времето, което прекараха заедно, не беше достатъчно, но беше всичко за него.
	_Беше_ целият му свят.
	Техният свят.

	* * *

	Мъри прочисти гърло. Погледна сестрата.
	— Готов съм.
	Последва кратко мълчание. Надяваше се да му каже _още не е време, има час_, но в същия миг знаеше, че няма да може да го понесе. Допълнителното време нямаше да му помогне, нямаше да направи нещата по-леки за него.
	Сестрата кимна.
	— Ще повикам доктор Кристи.

	* * *

	Бяха приключили с приказките. Махнаха нежно тръбата от гърлото на Сара и избутаха настрани машините, които поддържаха сърцето й. Обещаха да стоят в коридора, в случай че имаше нужда от тях. Обясниха му, че не трябва да се страхува и да се чувства самотен.
	След това го оставиха.
	Мъри положи глава на възглавницата до жената, която обичаше през половината си живот. Наблюдаваше как гърдите й се повдигат и снижават толкова леко, че едва ги забелязваше.
	Докато не спряха да го правят.


>>	Седемдесет

#	Ана

	— Ана! Обърнете се насам!
	— Как се чувствате след смъртта на майка си?
	Марк слага ръка на кръста ми и ме побутва да вървя по-бързо по улицата, като през цялото време ми говори тихичко:
	— Не ги гледай в очите… погледът напред… почти стигнахме… Качваме се на тротоара и той дърпа ръката си, за да повдигне колелата на бебешката количка.
	— Господин Хемингс, какво ви привлече към милионерката Ана Джонсън?
	Надига се вълна от смях.
	Марк изважда ключ от джоба си и отключва портата. Някой е увил цветя около металните пръти. Дали са за татко? За мама? За мен? Докато Марк отваря вратите достатъчно широко, за да мога да вкарам количката, един мъж от „Сън“ се появява пред нас. Знам, че работи за „Сън“, защото сам ми сподели тази информация, всъщност ми я споделяше всеки ден през последните седем дни и сякаш защото има идентификационна карта около врата си, смята, че ежедневният ни тормоз е оправдан от професионалните му задължения.
	— Намирате се в частна собственост — предупреждава го Марк. Журналистът поглежда надолу. Единият му изтъркан кафяв ботуш с наполовина на тротоара, наполовина на чакъла на алеята ни. Премества го. Само с няколко сантиметра, но вече не е нарушител. Навира айфон в лицето ми.
	— Нуждая се единствено от бързия ви коментар, Ана, и после всичко ще приключи. — Зад него стои по-възрастният му колегата. Два фотоапарата са увесени като картечници върху тялото му, а увисналите джобове на шубата му са пълни с обективи, светкавици, батерии.
	— Оставете ме на мира.
	Това е грешка. Веднага се разнася шум от отваряне на бележници и в лицето ми е наврян друг телефон. Малката тълпа от натрапници се шмугна напред, приема мълчанието ми като покана.
	— Това е шанс да ни запознаете с вашата гледна точка за историята.
	— Ана! Насам!
	— Каква беше майка ви, докато растяхте, Ана? Насилваше ли Ви? — Последният викаше, докато изговаряше въпросите си и останалите подемат примера му. Всички искат да бъдат чути и отчаяно желаят да получат отговорите си.
	Предната врата на Робърт се отваря и той слиза по стълбите по кожени пантофи. Кима ни, но погледът му е насочен към репортерите.
	— Защо просто не си го начукате?
	— Защо _ти_ не си го начукаш?
	— К’ъв е тоя?
	— Никой.
	Това отвлича вниманието им достатъчно дълго. Изпращам благодарствен поглед към Робърт и усещам ръката на Марк отново на кръста ми да ме бута напред. Колелата на бебешката количка хрущят върху чакъла. Партньорът ми затваря портата и заключва. Следват две, три, четири светкавици на фотоапарати.
	Още снимки.
	Още снимки, на които изглеждам бледа и угрижена, още снимки на количката на Ела, покрита с одеяло. Още снимки на Марк, който ни ескортира навсякъде, когато се наложи да напуснем безопасността на къщата.
	Само местният вестник още ни държи на първа страница (националните вече са ни запратили на пета) със снимка, направена през оградата, сякаш сме в затвор.
	Влизаме вътре и Марк прави кафе.
	Искаха да отседнем някъде другаде.
	— Само за няколко дни — каза сержант Кенеди.
	Тъкмо бях приключила с даването на показания — цели осем часа в стая без прозорци с жена детектив, която предпочиташе да я навсякъде другаде, но не и тук. Не беше единствената.
	Когато се прибрахме у дома, кухнята ни — мястото, на което беше убит баща ми, — бе оградена и облечени в бели костюми криминална и изследваха всеки сантиметър от нея.
	— Няма да си тръгна от къщата си — отговорих аз.
	Намериха следи от кръвта на татко във фугите между плочките, въпреки белината, с която мама и Лора бяха чистили пода. През всичките тези месеци е имало кръв под краката ми. Измъчвам се, защото смятам, че с трябвало да съм видяла, да съм разбрала.
	Минаха три дни, преди да ни позволят да използваме отново кухнята си и още двадесет и четири часа, преди да приключат в градината. Марк е пуснал завесите на стъклените врати на кухнята, така че да не мога да виждам купчините пръст, в които се е превърнала моравата ни. Също така е затворил капаците на прозорците на къщата, за да не позволи на търсачите на сензации да ни уловят с телескопичните си обективи.
	— Днес няма толкова много — казва сега. — До края на седмицата ще се махнат.
	— Ще се върнат за делото.
	— Ще го мислим, когато дойде. — Марк ми подава димяща чаша кафе и двамата сядаме на масата. Преместила съм разни неща наоколо — разположила съм масата и двата фотьойла на друго място. Това са малки промени, които се надявам — с времето — да изтрият спомените от случилото се тук.
	Марк преглежда пощата, като оставя по-голямата част от нея неотворена и я нарежда в купчинка за рециклиране, заедно с бележките от репортерите, които бяха задръстили алеята, докато не ги събра.
	_Очакват ви пари в брой за ексклузивните права на историята ви._
	Имаше предложения от издатели и литературни агенти. С нас се свързаха филмови компании и телевизионни риалити шоута. Получихме съчувствени картички, брошури на погребални агенции и писма от шокирани жители на Ийстборн, които бяха разбрали, че Каролин Джонсън — организатор на кампании и благотворителни събития — е убила съпруга си.
	Всички отидоха в кошчето.
	— Скоро нещата ще се уталожат.
	— Знам. — Лешоядите ще се насочат към следващата пикантна история и един ден отново ще мога да се разхождам из Ийстборн, без хората да шептят зад гърба ми. _Това е тя — дъщерята на Джонсън._
	Един ден.
	Марк си прочиства гърло.
	— Трябва да ти споделя нещо.
	Виждам лицето му и стомахът ми се свива — асансьорът като че ли пада до приземния етаж, без спирачките му да се активират. Не мога да научавам повече новини, не мога да приемам повече изненади. Искам да изживея останалата част от живота си, като знам точно какво ще се случи всеки час, всеки ден.
	— Когато полицията попита за часа, който Каролин си беше запазила при мен… — Марк забива поглед в кафето си и мълчи известно време.
	Не казвам нищо. Сърцето ми тупти като барабан в ушите.
	— Излъгах.
	Усещам отново тази промяна. Земята под краката ми се пропуква, разтваря се, разтриса се. Животът се променя с изричането на една-единствена дума.
	Една-единствена лъжа.
	— Никога не съм се срещал с майка ти. — Вдига поглед и очите му търсят моите. — Но разговарях с нея.
	Преглъщам, трудно.
	— Не направих връзката, докато не мина първия ти сеанс при мен. Погледнах в бележника си и го намерих — името Каролин Джонсън. Спомних си разговора с нея, спомних си, че ми каза, че съпругът й е починал и че има нужда от помощ, за да го преживее. Само дето не се появи и не се сетих до онзи момент.
	— Защо не ми каза?
	Марк въздиша, сякаш току-що е бягал на маратон.
	— Поверителност? — Усещам въпроса в гласа му, сякаш е наясно, че отговорът му е абсурден. — И защото не исках да си тръгнеш.
	— Защо не? — питам аз, макар вече да знам отговора.
	Взема ръката ми и гали с палец вътрешността на китката ми. Кожата ми пребледнява под нежния му допир и вените ми изпъкват като някакви притоци на голяма река.
	— Защото вече се влюбвах в теб.
	Марк се навежда напред и аз правя същото. Срещаме се по средата — навели сме се по странен начин над кухненската маса. Затварям очи и усещам мекотата на устните му и топлия му дъх върху кожата си.
	— Съжалявам — прошепва той.
	— Няма значение.
	Разбирам защо го е направил. Прав е: щях да отида при някой друг терапевт. Щеше да ми е странно да разтоварвам бремето си пред човек, който майка ми беше избрала за своята изповед. А ако бях отишла някъде другаде, Ела нямаше да се роди.
	— Без повече тайни обаче.
	— Без повече тайни — съгласява се Марк. — Ново начало. — Поколебава се и за секунда си мисля, че има още нещо, което иска да сподели, но вместо това бърка в джоба си и изважда малка кадифена кутийка.
	Задържа погледа ми, докато става от стола и пада на едно коляно.


>>	Седемдесет и едно

#	Мъри

	— Още една, моля!
	Странно беше да стоят така за пред фотоапарата — един до друг с ръце по средата на ръкуването, със сложената в рамка похвала на Мъри.
	— Готово.
	Фотографът приключи, началничката на полицията отново се ръкува с Мъри и му се усмихна с искрена топлина.
	— Ще празнуваш ли тази вечер?
	— Само с няколко приятели, госпожо.
	— Заслужаваш го. Добра работа, Мъри.
	Началничката отстъпи на една страна, за да го дари с този негов момент под прожекторите. Нямаше речи, но Мъри изпъна рамене и вдигна похвалата пред себе си. Началничката го аплодира и останалите в залата последваха примера й. Няколко маси по-назад Ниш вдигна окуражително палци — лицето й направо сияеше — и продължи да пляска ожесточено. Някой до вратата се провикна. Дори киселият Джон от рецепцията на Лоуър Мийдс го аплодираше.
	За момент Мъри си представи, че Сара е сред присъстващите. Щеше да е облечена в една от свободните си, памучни рокли в ярки цветове и с шал увит около врата или главата й. Щеше да се хили до пръсване, да се оглежда наоколо, за да улови нечий поглед и да сподели гордостта си с него.
	Очите му започнаха да щипят. Завъртя похвалата и я изпъна пред себе си, за да може да я огледа, като през цялото време примигваше, за да прогони сълзите. Напомни си, че си представя Сара, в случай че имаше добър ден. Възможно беше въобще да не присъства, а да беше в „Хайфийлд“ или у дома под юргана, неспособна да го придружи на това негово последно служебно мероприятие.
C>
	С6821 Мъри Макензи получава похвала за отдаденост, упоритост и умения, благодарение на които е установено убийството на Том Джонсън и идентифицирането на двете заподозрени. Неговият принос е изключителен пример за качествата на един служител на реда.
C$
	_Идентифицирането на двете заподозрени._ Думите бяха подбрани много внимателно. Мъри съжаляваше, че не успяха да изправят Каролин Джонсън пред съда. Тя беше скочила от балкона на седмия стаж на апартамента на Марк Хемингс и се беше приземила насред тълпа от зяпачи, които завинаги щяха да бъдат преследвани от гледката как тялото й се размазва на земята, отнасяйки със себе си всяка тайна, която не е била споделена с дъщеря й.
	Лора Барнс беше в ареста до делото си. Тя не беше направила никакви коментари по време на разпита си, но камерите в униформите на арестувалите я полицаи бяха записали доста признания в разгара на случилото се. Записите, заедно с уликите, които екипът на сержант Кенеди беше събрал, бяха достатъчни за ефективна присъда. Лора беше покрила добре следите си, но уличните камери бяха засекли колата й в Брайтън по времето, когато беше закупен телефонът от Fones4All. Специалист по гласово разпознаване беше потвърдил, че гласът от обаждането на Даян Брент-Тейлър съвпада с този на Лора и щеше да свидетелства в съда.
	Не че Мъри щеше да остане, за да види всичко с очите си.
	Аплодисментите затихнаха. Той кимна на присъстващите, след което слезе от сцената. Докато вървеше към мястото си, за да изслуша финалните думи на началничката, видя Шон Доулинг, седнал до стария им сержант, който сега му беше колега в Отдела за високотехнологични престъпления. Двамата мъже станаха като един. Отново започнаха да ръкопляскат, но този път по-бавно. Останалите гости на масата им се присъединиха към тях. Докато Мъри вървеше към средата на залата, започнаха да се чуват плъзгащи се столове и раздвижване, когато един по един, приятелите и колегите, с които беше работил през годините, го аплодираха на крака. Ритъмът на аплодисментите се засили и изпревари този на стъпките му, но не и ритъма на сърцето му, което се изпълваше с благодарност към тези хора.
	Неговото полицейско семейство.
	Мъри се изчерви изключително много, докато стигна до мястото си. Последваха последни аплодисменти и отново наместване на столове, когато началничката заговори. Беше истинско облекчение погледите да бъдат насочени към някой друг, а не към него, и бързо се възползва от възможността да прочете отново похвалата си. Тази беше третата, която получаваше в кариерата си на полицай, но първата му като цивилен. Първата и последната.
	— Добре се справи, друже.
	— Браво на теб.
	— Да те черпя бира някой път?
	След като завърши официалната част на вечерта, бившите колеги на Мъри се насочиха към бюфета в задната част на залата. Всеки от тях го потупваше по гърба, като минаваше покрай него. Рядко можеше да се види храна на полицейска церемония, но когато се случеше, полицаите даваха всичко от себе си, за да я оползотворят. Ниш дойде при него и го прегърна. Заговори му толкова тихо, че само той да може да я чуе.
	— Тя щеше много да се гордее с теб.
	Мъри закима енергично, защото смяташе, че гласът му ще го предаде. Очите на Ниш блестяха.
	— Може ли да ти го открадна за момент… — Това беше Лио Грифитс, облечен в униформа, с диетична кола в ръка. Едно петно от кренвиршка предполагаше, че е бил един от първите на бюфета.
	Мъри се ръкува с предложената от старшия офицер десница.
	— Поздравления.
	— Благодаря ти.
	— Тук нещата са сериозни. — Лио огледа залата. — На последната подобна церемония, на която присъствах, сервираха топъл портокалов сок и имаше ограничение от точно една бисквита.
	— Събитието е двойно. Наполовина награждаване, наполовина пенсиониране. Икономисваме — добави сериозен Мъри, като използва едно от любимите оправдания на Грифитс. Ниш едва не избухна в смях.
	— Така е. Всъщност, точно за това исках да говоря с теб.
	— За икономисването?
	— За пенсионирането. Чудех се дали си видял обявата за цивилен детектив в екипа за студени досиета?
	Мъри я беше видял. В интерес на истината поне седмина му бяха насочили вниманието към нея, включително и началничката на полицията.
	— Мисля, че това е точно за теб — беше му казала тя. — Шанс да използваш таланта си на детектив и уменията си подобаващо, както и да даваш пример на по-младите членове на екипа. Този път официално — беше добавила началничката със сериозен поглед. Положителната развръзка на случая на Джонсън означаваше, че нарушаването на протокола от страна на Мъри беше пренебрегнато, но тя му даваше ясно да се разбере, че ако останеше на поста, не трябваше да го нрави никога вече.
	Той не желаеше да остава на поста. Въобще не искаше да остава на служба.
	— Благодаря ти, Лио, но вече си подадох молбата за напускане. Смятам да се насладя на пенсионирането си. Да попътувам малко. — Мъри си представи новия лъскав кемпер, за който беше платил депозит и щеше да вземе следващата седмица. Той беше погълнал голяма част от пенсията му, но си струваше всяко пени. Вътре имаше кухня, малка баня, двойно легло и удобна дневна със сгъваема маса, плюс огромен волан, който го караше да се чувства сякаш кара камион.
	Вече нямаше търпение. Полицейското семейство беше добро към него, но трябваше най-накрая да се откъсне.
	— Добре. Не можеш да ни виниш, че се опитваме да те задържим, нали? Къде смяташ да отидеш?
	През седмиците, след като беше обявил плановете си за пенсиониране, няколко души му зададоха този въпрос. Отговорът на Мъри винаги беше един и същ. Години наред беше живял живота си според нечий друг часовник. Престоите на Сара в „Хайфийлд“. Добрите и лошите й дни. Ранни, късни и нощни смени. Извънредни часове, работа през уикендите. Оперативни и разпити. В пенсионните му планове нямаше часовници. Нямаше календари. Нямаше графици.
	— Където ми се ходи.


>>	Седемдесет и две

#	Ана

	Ароматът на прясно окосена трева изпълва въздуха. Все още е студено, но хубавото време не е далеч. Сменила съм тежката бебешка количка на Ела с по-лека и тя си бърбори радостна, докато й закопчавам коланчетата. Повиквам Рита и й слагам каишката.
	— Ще ви се махам от главата. Ще съм на мобилния, ако имате нужда от мен.
	— Не се тревожи, скъпа. Искаш ли да оставим нещо в кухнята?
	Оук Вю жужи от активност. Има петима работници, които опаковат нещата ни, всеки работи в различна стая и вече са наредили цяла планина от кутии.
	— Само чайника, моля. — В колата си имам кутия с неща от първа необходимост — чай, тоалетна хартия, няколко чаши и чинии, — за да си спестя разопаковането, когато се преместим в новата къща.
	Говоря на Ела, докато вървим и й соча към котка, куче и един балон на дървото. Минаваме през двора на „Колите на Джонсън“, но спираме само за да уловя погледа на Били. Той ни маха и аз се навеждам да хвана ръчичката на дъщеря ми, за да му помахам с нея. Зает е, говори с нов продавач и не искам да му преча.
	Предният двор изглежда добре. Поршето беше продадено още с първия намек за пролетта. Заместено е от други две спортни коли, чиито тавани са свалени. Чичо Били най-накрая ми позволи да помогна на бизнеса и да му вкарам една финансова инжекция, която да закърпи положението за известно време. Марк ми каза, че съм полудяла.
	— Това е бизнес, а не благотворителност — бяха точните му думи.
	Само дето не е бизнес. Автокъщата е моето минало. Нашето настояще. Бъдещето на Ела. Дядо Джонсън я беше наследил от баща си, а Били и татко от него. Сега всичко зависеше от мен и Били да останем на повърхността, докато бизнесът потръгнеше отново. Никой не знае дали Ела ще иска да продължи традицията това зависи от нея, но „Колите на Джонсън“ няма да потъне по време на моето дежурство.
	Вървим по брега. Поглеждам към кея и си спомням разходките с родителите ми и вместо гнева, който ме изпълва през последните три месеца, изпитвам смазваща тъга. Чудя се дали това е някакъв напредък и си отбелязвам наум да го спомена на следващия си терапевтичен сеанс. Отново „се виждам с някого“. Не с колега на Марк — това щеше да е прекалено неловко, — а с една внимателна и тактична жена от Бексхил, която повече слуша, отколкото говори и ме кара да се чувствам малко по-силна след всяко посещение.
	Надолу от брега по една странична уличка има редица еднакви къщи. Количката подскача върху неравностите и бърборенето на Ела се усилва. Издава звуци, които приличат на думи и си напомням да записвам всяка нейна интересна проява, за да не ги забравям.
	Спираме пред номер пет и позвънявам на звънеца. Имам ключ — за всеки случай, но не го използвам. Навеждам се да взема Ела, когато Марк отваря вратата.
	— Как върви?
	— Организиран хаос. Знам, че подранихме, но само им се мотахме из краката, така че… — Целувам дъщеря си, държа я известно време и я подавам на Марк. Все още не съм свикнала с това, но всеки път ми се струва по-лесен от предишния. Няма нищо официално, не сме се разбрали да си я делим уикендите или празничните дни, просто сме двама родители, които гледат съвместно детето си, макар че живеят отделно.
	— Няма проблем. Искаш ли да останеш малко у нас?
	— По-добре да се връщам.
	— Ще ти я доведа утре в новия ти дом.
	— Тъкмо ще те разведа!
	Погледите ни се срещат за секунда, обменяме помежду си всичко случило ни се — колко ново и странно е положението ни, — след което целувам Ела отново и я оставям с баща й.

	* * *

	Накрая беше лесно.
	— Ще се омъжиш ли за мен?
	Не отговорих. Той чакаше, изпълнен с надежда.
	Представих си как стоя пред олтара с него, а Ела ни е шаферка. Представих си как се обръщам към присъстващите и усетих наново загубата на баща си. Били щеше да ме предаде на младоженеца. Нямаше да е татко, а най-близкият до него човек. Бях истинска щастливка, че го имах.
	По пейките щяха да са насядали приятели и съседи.
	Лора нямаше да е там.
	Не изпитвах тъга за това. Датата на делото й вече беше насрочена и макар мисълта да свидетелствам срещу нея да ми донасяше кошмари, от „Подкрепа на жертвите“ ми бяха обяснили процедурата. Щях да бъда сама на банката, но щеше да има екип от хора зад мен. Щеше да бъде осъдена, бях сигурна в това.
	Лора ми писа на два мъти, молеше ме за прошка. Арестуваните, които още не бяха осъдени, нямаха право да имат контакт със свидетелите по делото и писмата бяха дошли чрез обща позната, твърде заслепена от приятелството си с Лора, за да повярва на нещата, които беше извършила.
	Писмата бяха дълги. Излияния. Разчиташе на общото ни минало и на факта, че се имахме само една друга. Че и двете бяхме изгубили майките си. Запазих ги като застраховка, а не по сантиментални причини, макар да знаех, че никога няма да ги покажа на полицията. Лора поемаше риск като ми пишеше, но определено не беше голям. Познаваше ме прекалено добре.
	Също така не изпитвах тъга, че майка ми нямаше да присъства на сватбата. Като се сетя за нея, в сърцето ми се образува твърда топка от омраза, която и милион терапевтични сеанси няма да успеят да размекнат. Но не я мразя заради убийството на татко — макар че се започва оттам. Дори не е, заради това че инсценира смъртта си и ме изостави в мъката ми, а заради онези лъжи, които изрече след това. Заради това че ме накара да вярвам, че баща ми е бил алкохоликът, че той е я биел, а не обратното. Заради това че ме накара да й се доверя отново.
	— Е? — Настоя за отговор Марк. — Ще останеш ли?
	Осъзнах, че „не“-то на върха на езика ми нямаше нищо общо с това кой щеше и нямаше да присъства на сватбата ни.
	— Ако Ела не се беше родила — бях отвърнала аз, — мислиш ли, че все още щяхме да сме заедно?
	Марк млъкна и остана мълчалив прекалено дълго.
	— Разбира се. — Задържах погледа му и за известно време само се гледахме. Той първи извърна глава и се усмихна едва. — Може би.
	Хванах го за ръката.
	— Не мисля, че „може би“ е достатъчно.

	* * *

	Доста бързо продадох Оук Вю на семейство с три деца, което прие историята на къщата за сметка на много по-ниска от пазарната цена. Надявах се тези хора да изпълнят стаите с шум и смях. Апартаментът на Марк в Пътни също е обявен за продажба. Засега е решил да остане в Ийстборн, за да можем да гледаме Ела заедно.
	Плаках, когато къщата беше продадена, но само за малко. Нямах желание да оставам на Кливланд авеню, където съседите ме гледаха с неприятно изумление, а туристите се отклоняваха от маршрута си, за да минат покрай къщата и да позяпат градината, която дори не се виждаше.
	Лора и мама бяха изхвърлили стъклата в септичния резервоар, заедно с тялото на татко. Отпечатъците на майка ми бяха на гърлото на бутилката от вино, а тези на Лора върху парчетата, които беше събрала внимателно и изхвърлила.
	Резервоарът вече го няма. Пристрояването на Робърт е в ход, а тридесетте му хиляди бяха размахани като сладък морков пред новите собственици за причиненото неудобство. Те не планират да заместят розовата градина на мама. В плановете им са коренно различни неща — футболно игрище и катерушка.
	Вървя обратно към Оук Вю. Чувствам ръцете си празни без бебешката количка. Рита опъва каишката си в опит да погне минаващата пред нас черно-бяла котка и едва се спирам да не я посоча на отсъстващата ми дъщеря. Чудя се дали някога ще свикна с факта, че няма да сме двете през цялото време.
	Къщата, която купих, е коренно различна от семейния ми дом. Тя е съвременна постройка с три спални и отворена дневна, където, когато Ела започне да пълзи, ще мога да я наглеждам от кухнята.
	Връщам се пред Оук Вю, където работниците натоварват камиона. Ще оставят леглото ми и кошарата на Ела. Тази вечер ще спя в почти празна къща и ще се подготвя за голямото преместване утре. Новата ми къща е само на километър и половина надолу по пътя, но ми се струва много по-далеч.
	— Почти приключихме, скъпа — казва единият от работниците, потен от усилия. Оставих тежките гардероби, дългата кухненска маса и големия скрин в дневната на новото семейство. Те много се зарадваха, че ще си спестят тези разходи. Прекалено са големи за новата ми къща и прекалено обвързани със спомени, които не желая. Работникът избърсва чело с опакото на ръката си. — Пристигна поща. Оставих я на една страна за теб.
	Намирам я на скрина. Доставена е отново от приятелката на Лора. Чудя се дали ще е толкова отзивчива след делото, след като всички доказателства бъдат сложени на масата, за да може целият свят да ги види. Обвиненията са сериозни. Прикриване на престъпление, скриване на трупа на татко, опити за убийства.
	Писмото предизвиква нежелани образи. Лора с пистолет в ръка. Майка ми върви бавно към балкона. Цялата се треса. Свърши се. Всичко се свърши.
	Изваждам листа. Само един е. Липсват прочувствените извинения от предишните писма. Липсата ми на отговор и нежеланието ми да оттегля подкрепата си за обвинението са си свършили работата.
	Разгъвам листа и изведнъж ушите ми закънтяват. Кръвта тупти и пулсът ми се ускорява.
	Само един ред в средата на листа.
C>
	Самоубийство?
C$
	Писмото трепери в ръката ми. Обзема ме странна топлина и имам чувството, че ще припадна. Минавам през кухнята — покрай кашоните и работниците, които се движат напред-назад между къщата и камиона като работливи пчели — и отварям задната врата.
C>
	Самоубийство?
C$
	Излизам в градината. Поемам си дълбоки и бавни глътки с въздух, за да ми се проясни главата, само че кънтенето не иска да си отиде, а гърдите ми са стегнати от страх.
	Защото този път не е необходимо да търся отговор.
	Този път също не беше самоубийство.
	Майка ми не скочи.


>	Бележка на авторката

	Като много хора по целия свят и аз бях изумена от очевидно чудодейното „завръщане“ през 2007 на Джон Дарвин, който, преди пет години, беше обявен за мъртъв след злополука с кану в Североизточна Англия. По-късно съпругата му Ан призна, че Джон продължил да обитава с нея в семейната къща, преди двойката да заживее нов живот в Панама.
	Бях изумена от историята и от дързостта на Джон Дарвин, който навличал своята маскировка и тръгвал да се скита незабележим в родния си град, като от време на време подслушвал двамата си пораснали синове, когато посещавали предполагаемо опечалената си майка. Зачудих се какво ли е усещането да откриеш, че родителите ти умишлено са ти причинили болката от загубата и как можеш да възобновиш връзката си с тях. Трудно ми беше да разбера как родител би причинил подобно коравосърдечно нещо на децата си.
	Докато пишех „Игра на лъжи“, следните публикации ми бяха особено полезни относно подробности за изумителната история на Дарвин: „По реката без гребло“ (Тами Коен) и „В дълбоки води“ (Ан Дарвин). Въпреки това събитията и героите в „Игра на лъжи“ са фиктивни продукти на въображението ми и не са базирани на никакви истории, за които бях чела или чувала.
	Докато проучвах Бийчи Хед бях докосната от „Живот на ръба“ (Кийт Лейн) — автобиографията на мъж, чиято съпруга се беше самоубила, хвърляйки се от скалите на Съсекс. Кийт Лейн беше посветил следващите четири години от живота си в патрулиране на тези скали и беше спасил двадесет и девет души, решени да отнемат живота си.
	Капеланството на Бийчи Хед осигурява повече от 100 часа патрулиране всяка седмица. То помага на полицията и бреговата охрана в спасителни акции и специализира в интервенции при самоубийствени и кризисни ситуации, като до този момент е спасило повече от две хиляди души от 2004-та насам. Екипът разчита изцяло на обществена подкрепа, затова моля да ги последвате във фейсбук на @BeachyHeadChaplaincyTeam и да помогнете на работата им, ако имате възможност.
	Според благотворителната организация „Разум“, един от четирима от нас ще има психични проблеми тази година, а повече от двадесет процента от нас признават, че са си мислели за самоубийство в даден момент от живота си. Всеки ден шестнадесет души във Великобритания умират от самоубийство. Ако припознавате някои от проблемите, разглеждани в тази книга, или желаете да разговаряте с някого за чувствата си, силно ви препоръчвам да се свържете със Самаряните. Те са на разположение по всяко време и можете да им се обадите от всеки телефон на 116123*.
	[* Това е британски номер и трябва да бъде предшестван от кода на Обединеното кралство. — Бел.ред.]


>	Благодарности

	Бившите ми колеги от полицията не престават да ме окуражават и подкрепят. Благодарна съм им, че популяризират книгите ми дори когато реша да избягам от фактите. За написването на „Игра на лъжи“ съм особено благодарна на следните хора: Сара Търкъл за криминалистките съвети, Кърсти Харис за отговорите на въпросите ми относно следствието. Ди Джоунс за разясняването на процедурите около 999 и Анди Робинсън — отново — за съветите му за мобилните телефони. Един ден ще напиша книга, в която няма да имам нужда от помощта ви.
	Благодарности за Хедър Скъл и Кеймс Бийсли от Морска и брегова охрана, които бяха много любезни и полезни със съветите си за приливите и отливите и намирането на телата, както и на Беки Фейгън за съвета й за граничното личностно разстройство и системата за психично здраве. Извинявам се на всички гореизброени за всякакви своеволия, които съм си позволила. Всички грешки са само мои.
	Мари Дейвис беше победителката в състезанието, организирано от благотворителната организация Кипърски приют за животни — тя беше свършила чудесна работа за намирането на дом за изоставени кучета. За мен беше истинско удоволствие да включа собственото спасено куче на Мари, Рита, в „Игра на лъжи“ и се надявам да съм се справила добре.
	Преди десет години социалните мрежи почти не присъстваха в живота на един автор, а сега не мога да си представя живота без последователите ми във фейсбук, Туитър и Инстаграм. Вие ми съчувствате, когато ми е трудно да пиша, радвате се с мен на добрите ми новини, помагате ми в проучванията и изпращате книгите ми в списъка с бестселъри. Благодаря ви.
	Имам огромното щастие да работя с едни от най-невероятните хора. Шийла Кроули и екипът на „Къртис Браун“ продължават да са до мен на всяка крачка от пътя — не мога дори да мечтая за по-добра литературна агенция, — а издателствата, които ме издават по цял свят, са чудесни. Специални благодарности за Люси Малагони, Кат Бърк и екипът на „Сфиър“, за Клеър Зайон и бандата й от „Бъркли“ и за екипа за правата на „Литъл, Браун“. Благодаря на всички ви — обожавам да работя с вас.
	Има прекалено много книжни блогъри, книжари и библиотекари, за да мога да благодаря на всички поотделно, но желая да знаете, че ценя всичко, което нравите, и съм много благодарна за ревютата, препоръките и за отреденото място на рафта ви, независимо дали е истински или виртуален.
	Огромни благодарности за всички озовали се на местопрестъплението — на Ким Алън, че успява да ме организира, и на приятелите и семейството ми. Роб, Джош, Еви и Джордж — вие сте целият ми свят. Съжалявам, че все съм намръщена.
	И най-накрая — но не и на последно място — искам да ви благодаря, че сте си купили тази книга. Надявам се да ви хареса.


>	Специално за това издание

#	Бонус сцена от „Игра на лъжи“, в която участват Мъри и Сара

	— Строй се… надясно…!
	След излайването на тази команда погледите на шестдесет и четири мъже и седемнадесет жени се обърнаха надясно. Всеки от тях беше вдигнал ръка напред. Новоизлюпени полицаи, наредени в прави редици, разделени един от друг точно на една ръка разстояние, преди да застанат отново мирно.
	Мъри не отлепяше очи от офицер Хендерсън. Като много от инструкторите им в полицейската академия и той беше бивш военен и точно сега сивият му мустак потреперваше преди следващата му команда.
	— Наляво… — Хендерсън си пое въздух. Мъри се напрегна, макар че репетираха точно тези движения толкова много, че понякога се събуждаше в съня си и маршируваше под завивките. Ходом… МАРШ!
	С високо вдигнати колене и глави, випуск юни 1982-ра замарширува по парадния двор под съпровода на духовия оркестър, който беше малко по-шумен и неприятен за онези, които бяха празнували малко по-сериозно миналата вечер. _Никога повече няма да си причиня това_, каза си Мъри наум, като си спомни ентусиазма, с който си наливаше двойни уискита в пластмасови чашки, откраднати от столовата. Тогава празнуването му се струваше доста добра идея. Тази сутрин, когато трябваше да си лъска ботушите и да си глади ризата, му се прииска да беше послушал сержанта и да си беше легнал рано.
	— Парад… на МЯСТО!
	Слънцето печеше в очите му. Опита се да не примигва, докато той и мнозинството от колегите му стояха мирно в средата на парадния двор. Малка делегация, набрана от каймака на този випуск, тръгна с маршова стъпка, за да предостави флага на ВИП гостите. Обещаха им да са от кралското семейство. Последваха много дискусии кой може да бъде, като Стив Бриджис приемаше облози за принцеса Даяна със залог десет към едно. Мъри беше заложил на кралицата майка. Зачуди се дали някой беше предположил Херцога на Йорк и кой щеше да прибере парите сега, ако никой не го беше сторил.
	Принц Андрю беше изнесъл вдъхновяваща реч за Робърт Пийл*, „полицията на хората“ и тежестта на отговорността, която сега лежеше на раменете на новите попълнения. Мъри се изпълни с гордост. Дойдеше ли понеделник, щеше да обикаля улиците на Брайтън, да залавя престъпници и да използва в работата си всичко, което беше научил в класната стая.
	[* Робърт Пийл (1788–1850) — британски политик и министър на вътрешните работи. — Бел.прев.]
	На всеки нов полицай се полагаха по четири билета за членове на семейството. Мъри беше изпратил двата на родителите си, а другите два беше дал на Клеър Уудс, която имаше доста голямо семейство и много убедителен нрав. Погледна към претъпканите места в предната част на парадния двор и намери родителите си. Баща му, който се беше изтупал с взет под наем костюм и вратовръзката от сватбата си, се усмихна изпълнен от гордост, когато погледите им се срещнаха, и Мъри даде всичко от себе си, за да не му се ухили в отговор. Баща му беше полицай допреди пенсионирането си преди три години и макар да го беше оставил сам да избира пътя в живота си, Мъри изпитваше гордост да последва примера му. Погледна майка си, но тя зяпаше принц Андрю с поглед, който жените обикновено пазеха за бебета и кутрета.
	— Парад… СВОБОДНО!
	Осемдесет и един офицери изпънаха в унисон левите си крака под деветдесетградусов ъгъл, преди да ги стоварят тежко на земята, петнайсет сантиметра вляво от мястото, на което бяха. Вниманието на Мъри беше привлечено към пейките, където едно приличащо на праскова петно от искрящо розово и малко жълто се криеше насред морето от костюми и шапки.
	— Парад… свободни сте!
	Бяха свободни да се присъединят към семействата си и да се наредят пред фотографа, който щеше да увековечи този момент със снимка в хартиена рамка, която гордите родители и партньори да сложат на лавиците на камините си.
	Мина още час, преди Мъри да види отново искрящия пуловер. Баща му говореше с един инспектор, когото познаваше от цяла вечност, а майка му разпитваше офицер Хендерсън за единичните квартири в комплекса, в който синът й щеше да се премести в неделя.
	Момичето с розовия пуловер — който Мъри сега забеляза, че е изплетен от блестящ конец и имаше широки ръкави, — стоеше до бюфета. Така като я гледаше, беше на неговата възраст — може би деветнадесет, а защо не и двадесет и една — и приличаше на човек, който може да бъде издухан от някой по-силен полъх на вятъра. Светли тюркоазени сенки за очи се извиваха към всяка от веждите й и поне десетина гривни издрънчаха, когато посегна към хапките. Сложи две на чинията си, огледа се да види дали някой я гледа и извади скаридите на още три от тях и ги лапна. Мъри се ухили и когато момичето вдигна глава отново, погледите им се срещнаха. То съвсем не беше засрамено, а му се ухили в отговор, взе още една скарида и я лапна.
	— Как е? — Джим Райдър потупа Мъри по гърба. — Голяма вечер беше, друже.
	— Сега си плащам за нея — ухили се в отговор той.
	— Клин клин избива, нали? Също като магьосник, който вади заек от цилиндър, в ръката на Джим се появи плоско шише. Той наля щедра порция водка в портокаловия сок на Мъри, а после и в своя.
	— Имаш ли някаква представа коя е блондинката с розовия пуловер? — Кимна към бюфета, където момичето задигаше парче пушена сьомга от един метален ринг. В този момент отново го погледна с лукав поглед в очите. Мъри имаше чувството, че цялото това представление се изнася в негова чест.
	— Беше с Ралфи и родителите му.
	Момичето отнесе чинията си при Карл Ралф, който в този момент представяше родителите си на един от сержантите. Когато стигна до него, той я прегърна. Мъри се извърна.
	— Ще ми налееш ли още малко от тази водка?
	— Веднага след като родителите си тръгнат, смятам да отида в града и да отпразнувам подобаващо. Навит ли си?
	— Само пробвай да ме спреш — отвърна Мъри и изгони разочарованието си, когато видя Карл Ралф да прегръща момичето в розовия пуловер. Пожелаваше им късмет. Не познаваше Ралфи много добре, но момчето беше приятно и двамата бяха хубава двойка. Мъри беше самотен през цялото обучение в академията, с изключение на кратката задявка с една от кандидат полицайките, за която и двамата се преструваха, че не се е случвала. Вероятно след като се нанесеше в квартирата си, щеше да се запознае с много нови момичета.
	Ордьоврите бяха ометени от бюфета и бяха заменени със сладко руло и торта. Мъри тъкмо си слагаше парче от нея, когато една дрънчаща ръка се пресегна и отмъкна черешката от парчето му. Устата му се изкриви, но първо сложи парчето в чинията, след което се обърна. Надяваше се физиономията на лицето му да е напълно безизразна.
	— Аз съм Сара. — Момичето лапна черешката и успя да изцапа устната си със сметана.
	— Мъри Макензи. Имаш нещо… там. — Той докосна собственото си лице. Сара облиза устната си с език.
	— Махнах ли го?
	— Да.
	— Готин парад. Тя започна да марширува на място и големите й сребърни обеци се разлюляха над раменете й. — Последния път, в който видях Карл толкова изтупан, беше на погребението на баба ни. — Усмивката й беше като светкавица. Мигнеш ли, ще я изпуснеш. Като се загледа, Мъри видя тъмни кръгове под очите й. Ръкавите на широкия пуловер бяха пуснати над ръцете й, но докато говореха, Сара ги дръпна още повече надолу. Мъри зърна млечната кожа и сребърния кръст на врата й.
	_Погребението на баба ни…_
	— Ралфи ти е… — Той остави въпроса да увисне във въздуха, а тя се забави достатъчно дълго с отговора, за да му покаже, че си играе с него.
	— Брат, да.
	Мъри се опита да не се радва привидно.
	— О.
	— О — повтори Сара и накриви уста, все едно издишаше цигарен дим. Двамата се засмяха, като всеки от тях предизвикваше другия да направи следващия ход.
	— Имаш ли…
	— Приятел? — Сара поклати глава.
	— Аз също. Мъри се изчерви. Имам предвид, приятелка. Така де, не и двете. Нито едно от двете. — По дяволите, хич не го биваше с тези работи. Напъна си мозъка да измисли нещо, но успя да се сети единствено за „ти си същински ангел“, а Сара не му приличаше на момичетата, които си падаха по такива лиготии. В интерес на истината тя не приличаше на никое момиче, което Мъри познаваше.
	Сара задържа погледа му, но не проговори известно време.
	— Знаеш, че имам психични проблеми, нали? — Усмивката й беше широка, но очите й говореха нещо коренно различно; брадичката й беше вирната отбранително напред. — Карл казвал ли ти е?
	Мъри сви рамене, което можеше да означава абсолютно всичко от _разбира се, че знам_ до _не ми пука_. Въпреки непоколебимата и почти подигравателна усмивка на Сара, Мъри не се усмихна. Това не беше нещо, за което човек трябваше да се усмихва. Не помнеше Ралфи въобще да е споменавал, че има сестра, камо ли да обяснява спецификите на психичното й здраве.
	— Гранично личностно разстройство. — На лицето й се появи още по-широка усмивка, последвана от завъртане на очите. — Звучи по-страшно, отколкото е в действителност.
	— Какво означава? — попита Мъри и се почувства глупав, че не знае отговора.
	— Можеш да отидеш да разговаряш с някой друг, ако желаеш. — Сара сви рамене. — Върви си хапни тортата. Намери си някой, който е с всичкия си. — Тонът й беше нормален, не беше отбранителен, но въпреки това докосна нещо вътре в Мъри. Почувства се абсурдно загрижен за това момиче, което току-що срещна и което очевидно можеше добре да се грижи за себе си.
	— Не искам да отивам при някой… — Мъри млъкна. Едва не каза _при някой с всичкия му_. Очите на Сара проблеснаха. — Даже не ми се яде торта.
	— Имаш ли нещо против аз да хапна малко? — Тя взе вилицата от ръката му и зачопли парчето, докато не намери черешка. Прободе я и чинийката се изкриви в ръката на Мъри. — Имам добри и лоши дни — заяви Сара и лапна черешката. — Възходи и падения.
	— Не сме ли всички така?
	Тя кимна, докато дъвчеше и обмисляше гледната му точка.
	— Често се плаша. Ставам параноична. Погледна го и за първи път, откакто се бяха заговорили, искрата изчезна от очите й.
	— Е — отвърна изключително сериозно Мъри, — знаеш каква е приказката: само защото си параноичен, не означава, че не те следят.
	Сара избухна в смях.
	— Къде ще бъдеш разпределен, полицай Макензи?
	— Брайтън.
	— Аз живея в Хоув.
	— О.
	— О. — Отново този блясък в очите. Същото криво „О“ на устните й. Мъри си пое дълбоко въздух.
	— Искаш ли да вечеряш с мен някой път?
	Сара повдигна вежда, сякаш предложението му беше изключително неочаквано. Тя го огледа внимателно и заудря вилицата в пръстите на свободната си ръка.
	— Въпреки че съм малко луда?
	Той също я огледа. Пуловер в искрящо розово, огромни обеци и тюркоазени очни сенки. Подскачаше на пръсти, сякаш всеки момент щеше да политне. Замисли се какво изпита, когато я видя за първи път на парадния двор и след това, докато отмъкваше скаридите с онзи лукав поглед в очите й.
	Ухили й се.
	— Точно _защото_ си малко луда — отвърна той.
