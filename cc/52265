	Преди много години по телевизията един актьор, който не криеше хомосексуалните си наклонности, каза на хубавичък младеж, когото явно се опитваше да съблазни: „Ама ти по жени ли си падаш? Не знаеш ли, че от тях се хваща рак?“. И до днес шегата се повтаря из коридорите на „Корсо Семпионе“*, но времето за шеги вече изтече. Прочетох, че професор Матре открил, че хетеросексуалните контакти предизвикват рак. Време беше. Даже ще добавя: хетеросексуалните контакти предизвикват чисто и просто смърт — и децата знаят, че те служат за продължаване на рода, а колкото повече хора се раждат, толкова повече хора ще умират.
	[* Там се намират телевизионните студиа на РАИ в Милано. — Б.пр.]
	В разрез с разбирането за демокрация се очертаваше психозата от СПИН да наложи ограничения на хомосексуалните. Сега ще ограничим и хетеросексуалните и всички пак ще бъдем равни. Много лекомислени бяхме станали и ето че отколешният призрак на чумата ще ни накара да се осъзнаем по отношение на нашите права и задължения.
	Бих искал все пак да подчертая, че самият проблем СПИН е по-сериозен, отколкото си мислим, и не касае само хомосексуалистите. Не бих желал да всявам прекомерна паника, но ще си позволя да откроя някои високорискови категории.


#	Свободни професии

	Не ходете в авангардните театри на Ню Йорк: известно е, че по фонетични причини англосаксонските актьори извънредно много плюят, достатъчно е да ги погледне човек в профил в контражур, а експерименталните театърчета поставят зрителя в пряк контакт със слюнката на актьорите. Ако сте депутат, не завързвайте връзки с мафиоти, за да не се наложи да целувате ръка на кръстника. Противопоказно е присъединяването към Камората заради кръвния ритуал. Който се стреми към политическа кариера чрез „Комунионе е либерационе“*, ще трябва все пак да избегне причастието, при което с възглавничките на пръстите си причестяващият предава бацили от уста на уста, да не говорим за рисковете от изповядването на ухо.
	[* Църковно движение, буквално „Причастие и освобождение“ или „общение и освобождение“. — Б.пр.]


#	Обикновени граждани и работници

	Сред оценените с висока степен на риск са кредитните длъжници със зъбни кариеси — контактът със зъболекаря, който бърка в устата с ръце, с които е бъркал в други усти, е опасен. Плуването в замърсено от петролни танкери море повишава риска от зараза, тъй като мазното вещество пренася частици от слюнката на други хора, които са го погълнали преди вас и са го изплюли. Който пуши повече от осемдесет „Голоаз“ на ден, пипа с пръсти, които са пипали друго, горната част на цигарата и бацилите навлизат в дихателните пътища. Избягвайте да се окажете на помощи за безработни, защото тогава ще прекарвате деня в гризане на нокти. Положете усилия да не бъдете отвлечени от сардински овчари или от терористи: обикновено похитителите използват една и съща качулка за няколко заложници. Не пътувайте с влак в отрязъка Флоренция — Болоня, тъй като експлозията разпространява извънредно бързо органични отпадъци и в моменти на суматоха е трудно човек да се предпази. Избягвайте зони, поразени от ядрени глави: при вида на атомната гъба се проявява склонност към поднасяне на ръцете към устата (без да са измити!), придружено с шепнене на „О, боже!“.
	На висок риск са изложени и умиращите, които целуват кръста; осъдените на смърт (когато острието на гилотината не е надлежно дезинфекцирано преди употреба); деца от сиропиталища и приюти, в които лошата монахиня ги заставя да лижат пода, след като им е вързала единия крак за леглото.


#	Третият свят

	Най-застрашени са червенокожите: подаването на лулата на мира от уста на уста е предизвикало, както е известно, изчезването на индианската нация. Обитателите на Близкия изток и афганците са подложени на облизване от камили, а вижте и високата смъртност в Иран и Ирак. Един дезапаресидо* сериозно рискува, ако измъчващият го реши да се изплюе в лицето му. Камбоджанците и бежанците в ливанските лагери трябва да избягват кървавата баня, която девет от десет лекари съветват да не се прилага (десетият, по-толерантен, е доктор Менгеле).
	[* Жертва на аржентинската хунта. — Б.пр.]
	Южноафриканските негри са изложени на опасност от инфекция, когато белият ги изгледа презрително и издаде звук с уста, разпръсквайки слюнка.
	Политическите затворници, независимо от какъв цвят, трябва старателно да избягват полицаят да ги перне с опакото на ръката по зъбите, след като е докосвал венците на друг задържан. Общностите, страдащи от ендемичен глад, не бива да преглъщат често, подтиквани от спазмите на глада, тъй като слюнката, която е била в контакт с миазмите на околната среда, ще инфектира чревните пътища.
	С такава здравно-просветителска кампания трябва да се заемат властите и печатът, вместо да раздухват скандали по други проблеми, чието решение би могло да бъде разумно отложено за неопределен срок.
@@	1985
