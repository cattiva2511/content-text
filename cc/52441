P>
	Разкъсано от зъберите черни,
	озъбени като от зверска стръв,
	издъхва слънцето и топла кръв
	се лее низ полетата вечерни.

	Блатата зеят като тъмни рани,
	разстила се въздъхнала мъгла
	и като стон над хиляди села
	звучи звънът на медните камбани.

	И в тоя час на мъка и на горест
	във глухите вечерни равнини,
	където никнат болки и злини
	и зреят жътвите на злата орис,

	по стълбите на гаснящата вечер
	Христос низхожда в риза от звезди
	да сложи въз ранените гърди
	на страдната земя ръка предвечна.
P$
