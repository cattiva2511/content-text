D>
	Тази книга посвещавам на фотографката Ан Стропин. Загубихме Ан без време — точно когато подписах коректурите на този роман. Образът й дълго ще се носи в спомените ми като ухание на великолепен парфюм.
D$


>	1

	_1 август 1914_
	Отвращавах се от мъжа, за когото трябваше да се омъжа.
	Една ръка се протегна и легна върху китката ми. Беше без косми, със заоблени, добре поддържани нокти.
	— Стой спокойно, Фльорет.
	Не съзнавах, че нервнича.
	— Овладей се — продължи брат ми. — Татко би искал да се държиш подобаващо, сега представляваш семейството.
	Анри ме потупа леко по брадичката през воала, който макар и прозрачен, все пак скриваше достатъчно, та терзанията ми да останат незабелязани.
	С умишленото споменаване на милия ни татко той ме подсещаше за подчинението, което се изискваше от мен. А аз бях винаги послушна. Казват, че хората сами вземат важните решения в живота си, но аз бях родена в семейство, което избираше почти всичко вместо мен. В защита на роднините си ще кажа, че не можех да се оплача от нещо. Израснах като скъпоценната дъщеря, която всички глезеха и обожаваха като съкровище.
	Наскоро обаче проумях, че това не е просто една очарователна представа в моя ум. Оказа се, че наистина съм семейното съкровище и могат да ме използват като човешка валута, с която да търгуват. Бях точно толкова безпомощна, колкото и блестяща златна монета, предавана от ръка на ръка сделката е сключена, трансакцията е извършена.
	И сега, след приключването на сделката, оставаше само ритуалът, който да потвърди официално осъществяването й пред останалите. Моите терзания нямаха значение. Направих още един опит да изтъкна законовото положение — моят последен бастион, единственият аспект на този противен съюз, зад който можех да се скрия. Хрумна ми дори, че войната би могла да се окаже мой съюзник.
	— Анри, в очите на закона няма да сме женени. Без удостоверение от кмета църковният брак няма да е законен.
	Казвах истината.
	— Не започвай отново, сестричке. Уверявам те, че кметът и съветниците му имат за решаване далеч по-важни дела от регистрацията на една женитба. Лично повдигнах въпроса преди час, но нито тежестта на нашето име, нито дори заплахите на Еймъри и моите собствени, успяха да убедят кметския секретар да прекъсне съвещанието на градския съвет относно войната. Освен това управниците на града дори не са в Грас — добави с раздразнение, защото знаеше, че фактът ми е известен.
	Вярно беше. С Еймъри трябваше да сключим граждански брак вчера, но в една Франция на война нога никой градски съвет не би бил склонен да се занимава с регистрацията на някакъв си брак, та дори и на елитни семейства като нашите.
	— Кога ще се върне кметът?
	Брат ми сви безпомощно рамене.
	— Утре, надявам се. Извънредната среща в префектурата на Ница вероятно ще приключи днес, след официалното обявяване на войната.
	— Не може ли някой друг…
	— Не — отсече той. — Неподобаващо е по-нисш представител на властта да изпълни церемония по сключване на брак днес, когато нацията се намира в такъв смутен момент. Дори да е в правомощията му и да му бъде позволено да го направи.
	Понечих да се намеся, за да представя своето виждане по въпроса, но Анри вече бе готов за атаката ми.
	— Стига толкова — добави, вдигнал рязко длан. — Достатъчно трудно беше да убедим свещеника, но той се съгласи. Ти едва ли си по-компетентна от него.
	— Но моят морал…
	— Зарежи, Фльорет — заяви сприхаво, като бръсна с ръка въображаема прашинка от панталона си. — Всеки миг ще избухне война с Германия! Обстоятелствата са повече от необичайни и небесата ще ти простят. Това е просто формалност. Знаеш, че всички искаме да има гражданска церемония.
	— Кога?
	— Кметът изпрати съобщение, че ще направи всичко възможно. Да се надяваме, че ще е утре.
	Беше почервенял от гняв, прокара пръст под яката си и ми хвърли недоволен поглед.
	— Виж, нито аз, нито семейство Дьо Ласе ще ти простим, ако по някакъв начин се противопоставиш на този важен съюз. Не е възможно да отменим сватбата след месеци подготовка. Градът се нуждае от нея. А и повиквателните ни ще пристигнат всеки момент, нека поне приключим с венчавката в църквата. Гражданският ритуал може да изчака малко. Знам, че трябваше да е в обратния ред, знам, но искам да го приемеш. След като черквата ни може, значи и ти можеш. Моля те, помисли за другите… поне веднъж помисли за другиго, освен за себе си.
	Укорът ме нарани. Не бях егоистка, но бях ядосана на нашия свещеник, задето престъпи каноните на вярата ни, законите на земята ни, просто защото две от най-богатите фамилии в града го бяха поискали. Без съмнение Анри или моят също толкова неприятен бъдещ съпруг бяха изнудили духовника… може би с нов прозорец за апсидата?
	— Анри, ще легна с човек, който не е мой законен съпруг — изрекох с треперещ глас.
	— Да, в очите на закона е така, но ще уредим въпроса по-късно. На какво се надяваш? Да отменим венчавката заради къс хартия? — Прободе ме с поглед. — Смяташ да разочароваш целия град? Всички граждани са се събрали да отпразнуват най-важния брак в последните години, а може би и в цялата история на Грас. Две от елитните му фамилии, обединени с официален съюз. Та това е мечта, Фльорет! Не я разваляй, не убивай този оптимизъм, особено сега. Знаеш, че всеки миг физически способните мъже до един ще заминат, за да изпълнят дълга си към страната.
	— Точно така! Как може да сме сигурни, че правният въпрос ще бъде уреден без присъствието на Еймъри?
	Надявах се, че точно за това брат ми няма предварително подготвен отговор. Беше последното ми оръжие, последният ми коз. За моя голяма изненада Анри бе повече от готов, а гласът му потрепваше от презрение:
	— От страна на Германия това е само дрънкане на оръжия. Трябва да се подчиним на заповедта за мобилизация, но подозирам, че ще се върнем в града до седмица, в най-лошия случай — до две. Войната ще е кратка и Еймъри ще се завърне у дома, но иска да замине от Грас като женен мъж, евентуално с вече посят наследник, и ти ще се погрижиш да удовлетвориш надеждите и очакванията на всички ни. Твой дълг е да го направиш.
	Затворих очи от отвращение. Говореше за тялото ми като за нива, готова да бъде преорана и… о, беше толкова грозно, че не исках да се замислям.
	Не казах нищо на брат си след тирадата му, бях онемяла. Отворих очи и видях облечените си в ръкавици ръце. На третия пръст на лявата ми ръка платът бе надигнат, отдолу намигаше пурпурен блясък. Идваше от половин каратов рубин, разположен между две дъги от шлифовани диаманти. Резултатът бе пръстен с формата на око… което отвърна на погледа ми изпод дантелата с обвинение в червената си зеница. Еймъри не можеше да ми направи предложение с наследствен пръстен — нямаше нищо, останало от майка си, но дори да имаше, навярно щеше да го отхвърли, защото й е принадлежало. Затова годежният ми пръстен бе проектиран и изработен в Париж срещу огромна сума и разбира се, без мое участие. Безвкусен, несъмнено безбожно скъп, показно ярък и крещящ за внимание, той отразяваше единствено личността на Еймъри. Формата беше странна и вече имах зловещото усещане, че винаги ще ме шпионира. Мразех го, но, като се замисля, всичко, свързано с този брак, ме отчайваше.
	В клаустрофобичното пространство на каретата ме обхвана странна болка — остра и придружена от гадене. Беше началото на август и цветята, вплетени в косата ми, и букетът в ръцете ми можеха да увехнат — това бе причината, която ми изтъкнаха, за да не пътуваме в открито ландо. Колкото и невъзпитано да бе, смятах, че истинската причина е по-скоро загрижеността на Анри за косата му и грижливо нанесената върху нея помада. Болката се задълбочи, вероятно изпадах в паника както онзи път, когато си помислих, че Феликс е отрязал пръстите си със сърпа за косене на лавандула, или в сутринта на юнския пикник, когато паднах от коня и гласовете на всички идваха от много далеч… или в деня, когато мама умря, което само по себе си бе непонятно за моя детски ум. Но колкото и малка да бях, още си спомням как тялото на татко се отпусна като празна торба за розов цвят, а аз не разбирах защо.
	Не съм склонна към неуравновесени постъпки и в своя защита ще изтъкна, че тези спомени са от изолирани, емоционално наситени събития, които съм преживяла. Имах чувството обаче, че днешното ми безпокойство едва ли ще отмине просто така, съмнявах се, че отнякъде ще се появи човек, с чиято помощ да се почувствам по-добре. Днес бе началото на един нов живот, от който се страхувах. Желанието да избягам от него бе толкова силно, та имах усещането, че се опитвам да откъсна и освободя част от себе си… Тяло и душа трябваше да се разделят, за да успея да мина през това, което дългът ми повеляваше да извърша.
	Не поглеждах към каменните сгради на града, докато се носехме по улиците и се приближавахме все повече до катедралата. Звукът на една от осемте й камбани отброяваше миговете до нашето неизбежно пристигане. Приковала бях поглед върху ръцете в скута си, които най-сетне лежаха мирни. Пръстите под обшитата с перли копринена шантилска дантела бяха прави, незасегнати от наследствената болест, от която бе страдал татко. Представях си, че болката ми идва от техните стави — жалък опит да се свържа с мъртвия си баща в момент, когато имах най-голяма нужда от него.
	Безмълвно пожелах на Анри да усети в своите собствени пръсти болката, която изпитваше татко. Стори ми се, че усети клетвата, докато си припомнях описанието на лекаря за артрита на татко. Споменът бе толкова ярък, че сякаш в момента наблюдавах сцената.
	— По ставите ви израстват шипове — отбелязал бе доктор Бертран. Мъжът подръпваше от лулата си, приведен така, че да вижда по-добре ръцете на татко, независимо от неговите протести. — Наричат се възли на Хеберден, ако трябва да съм точен — добави, смръщил вежди.
	От устните му излезе облаче синкав дим, понесе се като прокрадващ се призрак и изпълни стаята с острите нотки на уискито от татковата гарафа и сухите листа, които бях хвърлила в огъня. Положих усилие и успях да извикам в ума си вкуса на чай и нежната нотка на нещо, което би могло да е ванилия. Татко би ми махнал одобрително за това мое заключение.
	Ах, тези изкривени ръце. Те ме научиха на всичко. От конната езда до откъсването на мъничък, деликатен цвят на зазоряване, без да нараня листенцата — способност, крайно необходима за нашия фамилен бизнес. В този напрегнат момент се сещах за едно-единствено нещо, на което баща ми не ме бе научил със собствените си ръце, а ми бе дарил чрез кръвта си. Още тогава, когато бях обсипано с панделки детенце с черно коте, сгушено в скута, и слушах размислите на доктор Бертран за болните пръсти на баща ми, усещах, че изостреният ми усет за вкус и миризма се развива в унисон със също толкова силната дарба на моя брат близнак.
	По-големият ни брат Анри знаеше, че и в това отношение е различен от нас. Не можеше с радост да приеме унаследената ни дарба като благословия. Дори и днес тя се изправяше невидима между нас и презрително му се надсмиваше. Анри се беше научил да я игнорира, но не можеше да прикрие влиянието, което тя оказваше върху непресъхващото му желание да впечатли баща ни.
	Близнаците Дьолакроа бяхме надарени с дарбата на парфюмериста. Този божествен дар ни даваше толкова изострен усет за миризмите, че можехме да различаваме много повече аромати от средностатистическия човек. Способността ни да разработваме сложни ухания със завидна вещина ни превръщаше в богове на нашия занаят. Аз обаче, за нещастие, се бях родила жена. Подозирам, че ако се бях появила в друго семейство, необикновеното ми умение щеше да остане незабелязано. Но при настоящото положение ми бе позволено да споделям мислите си за ароматите единствено в ролята на невидим консултант. Бъдещият парфюмерист на фамилията беше Феликс. На мен ми бе достатъчно да бъда съветник, трябваше да ми е достатъчно, защото просто нямах право на избор. Както и да е, много по-очевиден от желанието ми да използвам уменията си бе фактът, че наследствената дарба бе отминала първородния наследник. И Анри намираше разнообразни начини да ни наказва за този факт. Но през повечето време горкичкият ни по-голям брат дори не осъзнаваше колко дълбоко ядосан е, че му липсва тази неоценима дарба.
	Необичайно беше двама толкова близки родственици да притежават обоняние, недостижимо за повечето хора. Да разпознаваш букет от аромати е умение, което се придобива с усърдно прилежание. Но не това имам предвид, когато говоря за дарбата ни. Наследената способност да разгадаваш десетки, дори стотици основни вкусове и миризми, дори и смесени, е по-скоро шесто чувство. В юношеските си години Анри в гнева си се опитваше да ни поставя клопки — слагаше превръзки на очите ни, искаше да изнасяме представления като циркови животни. Така и не успя да разбере, че като ни отнема гледката към източника на миризма, само подпомага нашата способност. Ако си беше направил труда да наблюдава по-внимателно, щеше да си спомни, че когато помирисваше парфюм или дори цвете, татко винаги затваряше очи, сякаш за да се изолира от визуалните подсказки.
	Не можех обаче да отпратя огромната болка, която чувствах в ръцете си сега. Нямах представа откъде извира — навярно от моята отлитаща душа, помислих си, макар да знаех, че Феликс ще се присмее на драматизма ми.
	Сега бих дала всичко да видя как татко посяга с изкривените си ръце и хваща моите. Той щеше да знае какво да каже, за да потуши болката ми. Щеше да отмени този цирк и да обясни на всички, че за единствената си дъщеря иска щастлив, а не благоразумен брак. Изобщо не одобряваше Еймъри за мой съпруг, не искаше и да чуе за него, когато съюзът бе предложен преди няколко години. Всъщност се ужаси не по-малко от мен. Доскоро в негово лице имах надежден съюзник. Защо не бе обявил в завещанието си, че трябва да се омъжа, за когото аз искам, че бракът ми не трябва да е уреден? Мама, мир на праха й, може би не би се съгласила. Самата тя е приела брак по задължение, за който е настоявало аристократичното й английско семейство. За щастие на Флора Сейнт Джон, мъжът от другата страна на сделката е бил Виктор Дьолакроа. Съмнявам се да е съжалявала за споразумението между двете фамилии, изковано в Париж, защото то е било мъдро и благословено с любов. Договорът обаче навярно е бил изготвен изцяло с мисъл за комбинираното финансово влияние на двете фамилии. Ще ми се да бях имала повече време с мама от двете ни кратки години заедно. Ако беше жива днес, можех да я попитам какво е чувството да те продадат.
	От другите в семейството знам, че е била златокоса красавица с млечнобяла кожа и светли очи и че баща ми се е държал с нея като с богиня. Тя населяваше паметта ми по-скоро като поредица от усещания. Можех да пресъздам любимия й парфюм просто като затворя очи и помисля за него: в мислите ми се понасяше аромат на виолетки, орлови нокти, жасмин и роза. Смътно си спомнях звука на нежния й глас, можех да призова спомена за прегръдките и целувките й, но не ми беше лесно да извикам образа й. За мен тя бе като призрак, който се носи из къщата. Привидение, което срещах във фотографии из къщата или в портрета в татковата приемна. Беше реална само в своите притежания — бижута, дрехи, гребена и четката й от слонова кост, но не ми липсваше, защото не я познавах. С Феликс сме загубили тази нежна, ефирна жена, когато сме били само на две години, заради усложнения вследствие на бременността й с нас, близнаците.
	Семейният живот на родителите ми е бил кратък, но хората около мен постоянно и почти притеснително ме уверяваха, че е бил изпълнен с обич. Мама обичала татко безрезервно според нашата стара бавачка, която е била като майка за нея, а сега беше като баба за мен. Тя ми разказа, че в желанието си по-скоро да стане част от семейство Дьолакроа от Грас Флора Сейнт Джон е искала да тича по същата църковна пътека, към която се приближавах сега аз. Името Дьолакроа е имало огромен престиж не само в Югозапада, но и в цяла Франция и Англия, а сега аз се отказвах от него заради друго, още по-влиятелно.
	Само че не го исках.
	Човекът, който наистина го желаеше, ми хвърли изпълнен със самодоволство поглед, докато каретата завиваше покрай ъгъла, за да поеме надолу по склона, където ме очакваше моето бъдеще.
	— Изглежда, целият град е дошъл — отбеляза весело Анри и потупа ръката ми като доволен собственик. — Трябва да се чувстваш поласкана. Виж колко щастливи са за теб, за нас.
	Татко не би одобрил решението ти — намерих кураж за една последна атака. — И ти го знаеш. Обсъдихме го преди години и тогава той ти каза, че няма да даде съгласието си.
	Анри отново погледна към приветстващите ни граждани, които ръкопляскаха и надаваха радостни възгласи, докато минавахме покрай тях. Познавах много от хората. Трябваше да им се усмихвам, да им махам с ръка. Но не правех нито едно от двете.
	— Последните му думи бяха, че така и не можа да те види в булчинска премяна.
	— Би одобрил роклята ми, но не и човека, за когото ме принуди да я облека, Анри. Дори ти би трябвало да си забелязал, че татко се държеше странно в негово присъствие, сякаш косите му настръхваха от ужас. Но аз мога да съм съвсем ясна — не харесвам Еймъри.
	Това беше стар спор и Анри не си направи труда да се включи в него отново. Само въздъхна, сякаш за него бях безочливо младо момиче.
	— Ще се омъжиш за Еймъри дьо Ласе днес, защото той е отлична партия за нашето семейство.
	— За теб — озъбих се, вживяла се в ролята на непокорно дете.
	— Като глава на семейството съм натоварен със задачата да вземам решенията. — В тона му се долавяше, че се насилва да говори търпеливо с мен. Изглежда, бе твърдо решен да покаже самообладание и нямаше да позволи да бъде провокиран.
	— Като по-голям само с пет години може и да имаш властта да решаваш, Анри, но разликата във възрастта не те прави компетентен да вземаш _правилните_ решения, както вече демонстрира днес. Ти просто избра най-лесното, за да решиш проблем, който съществува само в ума ти. Ако само се бе съгласил да почакаш, щях да ти помогна да вземеш блестящо решение по въпроса, което щеше да е полезно и за семейството. Повярвай ми, Анри, зная ролята си. Това е грешен избор, направен в грешния момент.
	Дразнещата му усмивка се разшири снизходително.
	— Съжалявам, че се чувстваш така в сватбения си ден, Фльорет, защото, честно казано, аз вярвам, че двадесет и три години е идеалната възраст за женитба. Не можем да гадаем кога ще решиш, че в живота ти се е появил съвършеният брачен партньор. Не, сестричке, няма да чакаме времето, когато ти сметнеш, че си емоционално готова. Може да минат години и да пропуснем шанса за свързването на нашите две семейства. Мисля, че татко те разглези твърде много. Яростният му отказ да приеме брак между членове на фамилиите Дьолакроа и Дьо Ласе граничеше с фанатизъм.
	— Смяташ, че татко е бил луд, така ли, Анри?
	— Не ставай смешна. Изкривяваш думите ми.
	— В такъв случай казваш, че е имал принципно възражение срещу кръвната връзка между двете семейства.
	— Никога не разбрах защо, а и той не си направи труда да ми обясни. Всички знаем за горчивото съперничество между Дьолакроа и Дьо Ласе в миналото, но с годините то се охлади. А и ние, и те постигнахме толкова голям успех, та вече не се налага да продължаваме враждата. Нямаше смисъл да се обсъжда брак, докато ти растеше, но ще призная, че и досега съм озадачен защо татко не склони да те обещае на Дьо Ласе в името на просперитета на нашата парфюмерийна империя. Разбира се, той винаги те е глезил. Както и да е, баща ни вече не е тук и не се грижи за бъдещето на семейството ни, за разлика от мен, а аз не споделям мнението му. Нямам възражения за този съюз, защото за мен той е напълно разумен. Освен това нито Еймъри, нито аз сме склонни да чакаме повече. Сега ти си в разцвета на силите си, никога няма да изглеждаш по-красива, кожата ти никога няма да сияе по този начин, никога няма да се чувстваш и движиш така, както сега.
	Свел бе стойността ми до младостта на моята плът и ми се прииска да го обвиня, че няма представа какво изобщо е разцвет, камо ли пък на една млада жена, но той не спираше да ми опява.
	— Бъди благодарна за приказния си живот, Фльорет. Принадлежиш към втората най-богата фамилия в Грас, а с женитбата си ставаш член на най-богатото семейство в града. Това е изключително важен етап от живота ти. Моментът е напълно подходящ и много добре знаеш, че бракът ти осигурява добруване за цялата област.
	Манипулацията му бе толкова прозрачна, че за момент го съжалих. Винаги му е липсвал финес. Чак през последните една-две години бях започнала да разбирам Анри и неговото странно чувство за малоценност. Всичко бе на негова страна, беше най-големият — получаваше по право този специален статут, и все пак завиждаше на брат си и сестра си, жадуваше за това, което ние имахме.
	Татко ни обичаше поравно, но подозирам, че майка ни е таяла специална и дълбока привързаност към Анри. Разбрах го от старата дойка, която помагаше в отглеждането ни. Анри е бил първородното дете на Флора, празничната поява на син и наследник го е превърнала в неин любимец. Сигурна съм, че за това е допринесла и приликата му с нейното семейство — косата му бе с цвета на слънчевите плажове от нашето детство. Като малък навярно е приличал на ангелче, зърнестите фотографии го потвърждаваха. Но сега тази някога блестяща коса оредяваше и заприличваше все повече на тънки златни нишки вместо на пшеница. Линията на косата отстъпваше и разкриваше блестящ скалп, заради което челото му изглеждаше твърде широко. Той компенсираше това с щръкнал мустак с показно завити краища. А наскоро си пусна и брада, която му придаваше по-улегнал вид — образ на патриарх, към който се стремеше. Оформяше рижата си брада в остър триъгълник, който напомняше удивителен знак в края на спор. Така доказваше, че е на двайсет и седем години — зрял мъж с мъжествено окосмяване.
	С Феликс бяхме пълната противоположност на Анри. Бебешките ни косици бяха потъмнели бързо, на около пет години вече имахме блестящата, почти черна коса на бащините ни предци и знаехме, че подобно на предшествениците си ще посребреем, преди да побелеем, докато Анри ще продължи по пътя към пълното оплешивяване. Но това не бяха единствените различия между нас. Докато Анри имаше слаба фигура с полегати рамене, която прикриваше с умело ушити костюми, моят брат близнак беше едър и мускулест. Аз също имах дълги крайници и широки рамене, а и двамата излъчвахме здраве в сравнение с болнавия на вид Анри. Той постоянно си правеше билкови инхалации и гаргари със сол, от известно време ходеше на ежегодно поклонение в Лурд, за да пие вода от извора… прибягваше до всичко, за което се сети, за да избегне плашещото го заболяване. Вечно миришеше листа от евкалипт и си правеше разтривки с ментолов тоник, защото се тревожеше, че може да прихване болестта на майка ни. Често неблагодарно твърдеше, че тя му е завещала слаби бели дробове. Навярно от много по-голяма полза би му било да се откаже от пушенето на скъпите си кубински пури… но коя бях аз, та да поставям под съмнение мнението на главата на нашата фамилия? Скоро той вече нямаше да е глава на моето семейство. Щях да принадлежа на друг мъж, на друг контролиращ син, който се стреми да живее според стандартите на предците си.
	_Друг тиранин._
	Конете, които теглеха каретата, забавиха ход и направиха широк завой по калдъръма пред катедралата, преди най-накрая да спрат окончателно. Бяхме пристигнали на мястото, където едната половина от мен навярно щеше да се откаже от живота. Другата половина щеше да стане свидетел на този отказ, но ако имах късмет, щеше да остане невредима — скрита, жива, устремена към по-добър живот и за двете.
	— Брак, семейство, дълг. Това са нещата, на които държеше татко — завърши Анри, сякаш искаше да затръшне с трясък вратата, към каквато и да е по-нататъшна дискусия за целесъобразността на тази женитба.
	Аз обаче исках да имам последната дума.
	— Е, щом ме продаваш като кобила за разплод, Анри, трябва да вземеш под внимание и хубавите ми зъби! — казах, но гласът ми се пречупи, щом усетих как тялото ми се разпада.
	Докато попивах бързо сълзите в очите си, ми се струваше, че в каретата е останала само черупката, докато духът ми се е източил и се носи навън. Най-сетне бе свободен и чакаше на стъпалата на катедралата от вътрешността на затворената карета да се появи младоженката Дьолакроа сред море от бяла пяна.
	— Изпълни дълга си — сопна ми се рязко Анри и на лицето му се изписа едва прикрито презрение. Очевидно нямаше време за женски сълзи. — Единственото, което се иска от теб, е разумен и здрав брак… както и няколко наследника. Със сигурност можеш да се справиш със задачата.
	— Дълг? — Едва не се задавих с думата. — Анри, всеки момент ще избухне война, а ти си по-загрижен за някаква си стратегическа женитба и…
	Той ми изшътка снизходително.
	— Тихо, Фльорет. Не е твоя работа да разискваш политиката.
	Примигнах отвратено срещу него.
	— Именно затова — усмихна се самодоволно той — младите жени не трябва да се месят в мъжките работи. Може да твърдиш обратното, Фльорет, но ти си като всяко друго момиче. Позволи ми да ти напомня за роднинската връзка между германския кайзер и руския цар. Те едва ли ще таят дълго лоши чувства помежду си. Войната може и да бъде обявена на думи, да… но навярно няма да има много битки.
	Не можех да се притеснявам и за този спор. Нетактичният намек на Анри за следващия ужасяващ дълг, който се налагаше да изпълня, внезапно нахлу в ума ми и ми подейства като плесница. Брат ми не беше умишлено жесток, но почти чувах звука от ударите, усещах жилото на присмеха му.
	И му отговорих по също толкова жесток начин, макар да се засрамих, задето си позволих да падна толкова ниско.
	— Трябваше ти да се ожениш за него, Анри. Винаги си обичал Еймъри.
	В погледа му блесна едва сдържана ярост. Усетих желанието му да я остави да се развихри и да ме сграбчи за врата така, както правеше, когато бяхме малки. Изправяше се срещу двама ни, но понеже Феликс бе по-едър и по-силен, Анри се нахвърляше на мен, дори да имаше спор само с брат ни. Не можех да му се опра физически, ала Феликс ме научи как да използвам ум вместо сила. Но днес се провалих. Днес езикът ми, единственото оръжие, с което разполагах, бе тъп и незначителен инструмент.
	Тайната на Анри винаги е била в безопасност с нас. Бяхме семейство. Без значение от разликите помежду ни ние носехме името Дьолакроа и нищо не можеше да застане между нас и останалия свят. Но не и днес. Днес братът, когото защитавах, ме захвърляше в един нов свят, който не желаех… все още.
	Бях негова вещ. В този момент го мразех толкова, колкото ненавиждах Еймъри, и ако не беше съчувствието в усмивката на Феликс, който наблюдаваше от върха на стълбите пред катедралата при пристигането ни, можеше и да се разколебая. Но моят близнак ми каза с поглед да не се отчайвам. Взрях се в мъжката си версия, бяхме споделяли майчината утроба цели тридесет и девет седмици и я напуснахме с минута разлика. Бях родена първа и с удоволствие му го напомнях редовно. Споделяхме всичко, често дори емоциите си, и знаех, че днес той губи най-добрия си приятел по начин, който повечето хора не разбират и всеки би подценил.
	— Ще ти простя обидата, Фльорет, макар да нямам представа какво имаш предвид — излъга Анри. — Катрин също не би я разбрала.
	Навярно при други обстоятелства бих харесала Катрин и бих я приветствала с отворени обятия, когато се омъжи за Анри. Страстното желание на роднините й да я направят Дьолакроа на всяка цена със сигурност бе заглушило инстинктите й. Ако бе срещнала първо Еймъри и се беше омъжила за него, сега щеше да ми спести тази травма. Може би бедната Катрин бе виновна за мрачната житейска пътека, по която трябваше да се отправя.
	— Фльорет? — Тонът му внезапно бе станал нежен.
	Аз обаче реагирах сякаш ме е ударил.
	— Да! — Стиснах юмруци, за да овладея яростта си. — Знам, Анри, знам… — Подсмръкнах за последен път. — Дай ми време да се взема в ръце.
	— Искам да ти кажа нещо, което да запомниш.
	— Недей — предупредих го.
	Хората вече се бутаха около каретата, кочияшът слезе и постави ниска табуретка, върху която да стъпя.
	Анри задържа вратата затворена още няколко мига.
	— Хайде, сестричке. В нашата семейна история няма брак, равен на този… нито в тяхната. Писан е на небесата.
	— Или по-скоро на хартия, като е използвана главно аритметика със символите на френския франк.
	— Фльорет, ти си привлекателна млада жена с интелигентност, равна на красотата ти. Научи се да използваш тези два дара наред с другите си качества, за да получаваш това, което искаш.
	Думите нахлуха в мен като смразяващ порив на вледеняващия ноемврийски мистрал, минаха с грохот през ума ми и отнесоха със себе си надменното ми негодувание, а може би дори и арогантността ми да смятам, че имам правото да си избера съпруг. Нито една от приятелките ми не се беше омъжила по любов. Защо мислех, че аз съм по-различна? Бях просто една романтична глупачка. Феликс често ме обвиняваше, че искам да пиша сценария на живота си, макар да го контролираха възрастните, че искам да поема по своя си щастлива пътека, да си измислям пречки за преодоляване или предизвикателства, с които да се боря. Прозрението ме осени като слънчев лъч, огрял хълмовете на Грас на зазоряване.
	Противният избор, който Анри бе направил вместо мен, със сигурност щеше да осигури успех и богатство на идните поколения. „Всичко трябва да остава в семействата на Грас“ бе една от любимите фрази на татко. Несъмнено това бе философията, която той би искал да се приложи и към нашите бракове. Не можех да избирам кога да следвам завета му и кога не. Възприемах го като неизменно правило. Защитата на градската индустрия, защитата на семейните интереси и благополучието на рода бяха и моя отговорност. А част от този дълг бе да сключа стратегически брак.
	Любовта нямаше значение. Появеше ли се, щеше да е просто една щастлива случайност.
	— Трябва да тръгваме, Фльорет — заяви още по-нежно Анри.
	Вратата на каретата се отвори и ни заля глъчката на тълпата. На площада пред катедралата се бяха събрали толкова много хора, че бяха запълнили дори някои от тесните улички, извеждащи на него. Анри излезе пръв под аплодисментите на съгражданите ни, които се извисиха още по-високо, щом се появих аз. Облегнах се на ръката му с всичкото достойнство, на което бях способна в този момент.
	— Никога не си изглеждала по-великолепно — прошепна брат ми. — Ако бях на мястото на Еймъри, щях да се смятам за най-големия късметлия на този свят.
	Видях искреното му изражение и не долових лукавство, скрито зад думите. Горкият Анри. Наистина вярваше, че този брак е за добро. Казах си, че в такъв случай и аз ще направя същото, ще приема своя жребий и ще го понеса. Не трябваше да се оплаквам и да искам повече от живота.
	Стегнах се, поех си бавно и дълбоко въздух и успях да се усмихна на брат си.
	— Води ме, Анри.
	Жените въздишаха, развълнувани да видят първата булка от новото поколение на рода Дьолакроа да слиза от каретата, готова да изрече брачната клетва в катедралата „Нотр Дам дьо Пюи“. Други, главно момчета, висяха по прозорците, свиркаха с уста и се стараеха да привлекат вниманието ми — да получат лека усмивка или хвърлен поглед. Не направих нищо подобно, но се надявах, че ще ми простят и ще ме помислят за притеснена булка, която отчаяно внимава да не се спъне или залитне. Усещах надигащата се от тях вълна на веселие и започнах да прозирам истината. Започнах да разбирам колко невъзможно е изглеждало в очите на брат ми и на неговия партньор в тази сделка да мислят за отмяна или отлагане на сватбата. Това навярно щяха да са последните усмивки в обозримото бъдеще. Макар войната да не бе официално обявена все още и да се молехме да бъде избегната, мисля, че всички усещахме нейната заплаха. Венчавката бе необходима, за да вдъхне на хората оптимизъм за бъдещето.
	Анри и Еймъри се отказаха от стародавната традиция мъжът да вземе жената от нейния дом и двамата заедно да изминат пътя до катедралата, докато местните се присъединяват постепенно към тях в дълга процесия. Анри смяташе, че този обичай е недостоен за нас, а мен ме тревожеше мисълта, че ни смята за различни от другите във всяко отношение. Всеки от нас тримата бе роден и израсъл в този град, а баща ни бе дошъл от Париж още като момче. Ние бяхме „местни“. Навярно думата, която Анри не произнасяше, но чуваше в ума си, бе „селяни“. Така или иначе се наложи да се откажа от единственото си удоволствие в този ден — да вървя заедно с хората, които обичам, и поне малко от тяхното веселие да се влее в мен. Както изглежда, всички се бяха стекли пред черквата, само дето не ги бяха водили младоженците.
	Забелязах, че това не е помрачило желанието им за празненство и са твърдо решени да изпълнят поне част от ритуала. В края на всяко стъпало към катедралата стоеше по едно дете на полски работник — познавах всички по име. Всяка двойка бе опънала помежду си бяла панделка. Ако обичаят бе спазен, щях да режа тези бели ленти по целия път, докато се придвижвам от дома си към олтара, но хората бяха достатъчно щастливи и на рязането на панделките само по стълбите. Първото момченце, Пиер, син на един от градинарите, които отглеждаха теменужки, тържествено ми подаде шивашка ножица, която изглеждаше твърде тежка в малките му ръце.
	— Мадмоазел Фльорет — каза детето и се поклони сладко.
	Не можех да откажа.
	— _Merci_, Пиер — прошепнах и погалих къдравата му глава, преди да срежа панделката и тълпата да изригне във възторжени викове.
	Повдигнах полите на дългата си булчинска рокля, изработена от прозрачна бродирана коприна, легнала върху сатен в най-бледо екрю. Нежно надиплените ръкави от фина фламандска дантела с дължина до лакътя бяха изработени от булчинската рокля на баба ми. Суеверни, бяхме ние, хората от семейство Дьолакроа. Цветът на одеждите ми хармонираше с мрамора на ниските стъпала, които водеха към входа на катедралата, и докато се изкачвахме, се чудех колко ли щастливи булки — като майка ми — са искали да се затичат нагоре към своите рицари. Бях минавала по изтърканите стъпала през повечето недели от живота си и никога не се бях страхувала от тях така, както днес. От каменната утроба на катедралата долитаха ехтящи гласове на хора, които се наместват по пейките — покашляния и монотонно бръмчене на мъжки гласове, лек женски смях, после мекият звук на органа се засили, превърна се в официална сватбена музика и заглуши всичко останало.
	Болката ме бе напуснала. Но вече не бях цяла. В този момент искрено вярвах, че част от мен се е отделила и ме наблюдава отстрани. Напомних си, че когато Анри пусне ръката ми, моят брат близнак ще стои до жениха, за да ме подкрепи. Да ме преведе през изпитанието да изрека съгласието си и да стана съпруга на Еймъри, без да се разкрещя и да разкрия истинските си чувства пред всички. Феликс вече бе изчезнал навътре в катедралата, несъмнено за да успокои хората, които не съзнаваха, че съм стигнала до ръба на отчаянието. Представих си как ме увещава да съм силна с онази своя крива усмивка и с немирен блясък в очите.
	Мисълта ми вдъхна кураж. Обърнах се, събрала всичките си сили, за да се усмихна на все още аплодиращите ме хора отвън. Те уважаваха старите фамилии, харесваше им онова, което правехме за града, и много обичаха баща ми заради грижата му към работниците в семейната ни фирма. Татко винаги бе смятал всички за важни, ценни и достойни за усмивката му, за неговите грижи и внимание — без значение дали берат цветовете, работят във фабриката по някой от процесите на дестилиране, или карат каруците, с които се разнасят доставките.
	Бяхме европейските предводители на тази индустрия. Бяхме кралските родове на Грас, обичаните стари фамилии на Франция.
	Бяхме парфюмеристите на света.
	Тази мисъл ме разведри, обърнах се с вдигната ръка, за да изразя благодарността си към гражданите за техните приветствия, и срещнах изгарящия поглед на Грасиела Оливарес. Изглежда, бе стъпила върху нещо, може бе нисък дувар, защото раменете й стърчаха над високите хора около нея. Искаше ми се да я уверя, че съм безпомощна като агне на заколение, че нямам нищо общо с тази работа. И през ум не ми бе минавало, че тя няма да се омъжи за него. Само да можех да й обясня, че разговорите между Анри и Еймъри бяха проведени на четири очи и решението бе официално обявено, без изобщо да ме попитат за мнението ми; че болката ми е равна на нейната… Но Анри ме дръпна към сенките на портика, където жегата на деня и огънят в очите на Грасиела бяха незабавно прогонени от хладината на катедралата.
	Поех глътка въздух от обичния ми Грас — един последен дъх свобода — и разгадах ароматите му с лекота, сякаш посочвах всеки един върху рафтовете на магазин. Бяха запечатани в паметта ми и можех да ги подбирам както ми се иска. И все пак сега, когато стигнаха до мен с утринната свежест, ми се стори, че ги усещам за първи път.
	Първо долових подмаменото от слънчевите лъчи медено богатство на розата, което се носеше върху термалните потоци, надигащи се от долината към върха на хълма, където скоро щях да дам свещения обет. Потърсих дъха на виолетката… а, ето го, гъст като сироп и натрапчив, прогонен почти веднага от дървесния, камфоров дъх на розмарина и от повея на землистата, но все пак елегантна мащерка, който никога не изчезваше. Етерични масла, дестилирани преди месеци. Сетне идеше ред на жасминовия цвят, но чувственият жасмин щеше да се развихри истински чак вечерта. Зад него се тълпяха други аромати, искаше ми се да постоя още мъничко, да вдъхна още много ухания, но Анри ме поведе през сенките на преддверието.
	Хора прочистваха гърло, оглеждаха се, стояха прави. Деца ме гледаха втренчено. Не можех да понеса мисълта да срещна чужд поглед, затова се взрях в тъмния камък на черковните стени пред мен.
	Облегнала се бях леко на Анри и сега той докосна върховете на пръстите ми.
	— Готова ли си за битката? — прошепна на майчиния ни език.
	Изразът изглеждаше съвсем подходящ предвид ситуацията в Европа, но всъщност бе стара закачка от детството ни, която почти ме умилостиви. Въпреки нежеланието си все пак се поддадох на чувството, което брат ми се надяваше да предизвика с този въпрос.
	— _Tally ho!*_ — промълвих шепнешком, като използвах познатия, но странен израз, чието значение никой от нас така и не разбра.
	[* Дръж! — ловджийски вик (англ.ез.). — Б.пр.]
	Анри се ухили леко и съзрях у него майка ни, както и мимолетно ехо от татковата усмивка. В следващия миг вече вървяхме, стъпките ни отекваха в унисон с тържествената музика, а подметките ни тъпчеха свежите розови листенца, хвърляни от детенцето, избрано за момиче на цветята за церемонията. Бланш бе дъщеря на човек от нашия персонал. Зачудих се дали не си представя собствената си сватба. Пожелах й брак по-щастлив от моя, а уханието на рози отново се надигна и ме обгърна с така обичания аромат, който ме придружаваше през целия ми живот. Вдъхна ми увереност и изпънах рамене под звуците на тържествената музика, която, естествено, бе избрана от Анри.
	Осемстотин години памет и знание ме прегърнаха. Познавах тази катедрала, която сега наричахме просто нашата черква, почти толкова добре, колкото и собствения си дом. Кривите й каменни колони се извисяваха към свода на готическия таван, укрепен с железни греди. Семплите сиви мраморни плочи под краката ни отекваха с присъщата им скромност. Заобикаляше ме студен камък в унисон със студа в сърцето ми. Забелязах, че тъмносивите стени се ронят.
	— Трябва да дарим малко пари за възстановяване на черквата — прошепнах.
	Беше неподходяща забележка, безполезен коментар, но се нуждаех от причина да заговоря Анри, в противен случай трябваше да приема съществуването на лъчезарната публика, дошла да наблюдава събитието. Навярно брат ми и бъдещият ми съпруг бяха предложили тъкмо това на нашия свещеник, за да го умилостивят да пренебрегне липсата на необходимите документи. Беше мил стар човек, без съмнение сплашен от представителите на родовете Дьолакроа и Дьо Ласе.
	— И така си е добре — успокои ме Анри с потупване по ръката, все едно бях послушен домашен любимец.
	Сигурна бях, че знае какво си мисля.
	Преместих поглед от подгъва на роклята си към високите прозорци под покрива. Винаги ми е било любопитно защо само един от тях е с цветен витраж. Вероятно брат ми бе прав в желанието си да остави черквата такава, каквато е. Простотата на останалите стъкла правеше този единствен, богато оцветен прозорец още по-красив.
	Оставаха няколко крачки и сега вече трябваше да погледна напред към групата мъже, които ме очакваха — свещеникът, бъдещият съпруг, близнакът ми. Феликс погледна през рамо, прати ми една от кривите си усмивки и прошепна нещо на съседа си. Но женихът ми не се обърна, стоеше търпеливо. И как иначе, чакал бе търпеливо цял живот да порасна достатъчно, за да ме открадне от семейството ми.
	Анри и аз се изравнихме с него. Бях висока почти колкото Еймъри, но той никога нямаше да ме приеме за равна, никога нямаше да ме признае за личност. От днес нататък моята роля щеше да е да подкрепям всяко негово начинание и преди всичко да му осигуря наследника, който искаше… и вероятно още няколко за резерв.
	Само преди няколко месеца чух мъжете да си говорят за предстоящата война, но в разговора витаеше странно усещане за нереалност, сякаш не вярваха, че може да се случи. Новините от вестниците и различните съобщения обаче подсказваха, че роднинската кръв на внуците на кралица Виктория може да се окаже недостатъчна, за да спаси Европа от въвличане във всеобща война заради проблемите между Австро-Унгария и Сърбия.
	Така и не изслушах докрай разговора. Татко е бил твърде възрастен, за да участва във Френско-пруската война, а братята ми дори не са били родени. Германската враждебност лежеше погребана под серия съюзи. Знаех само онова, което бях учила в училище, и макар да бях подложена на редовна военна пропаганда, политиката изобщо не ме интересуваше… както и бракът с Еймъри. Будех се с усмивка и вдъхновение всеки следващ ден, тъй като помагах на роднините си да правят парфюми. Останалата част от света бе в състояние да привлече вниманието ми само когато ми помагаше да открия нови растения, нови елементи.
	Макар да ми позволяваха да упражнявам дарбата си, публично не ме наричаха „Носа“, но у дома търсеха и се радваха на съветите ми. Бях част от семейния екип, създал изящния и много популярен парфюм „Полунощ“. Дори бях избрала името му. Съвсем наскоро нашият парфюм „Пролетно сърце“ бе предизвикал лавина от поръчки. За да постигнем усещането за пролетен ритъм, комбинирахме единайсет зашеметяващи нотки и ги балансирахме толкова фино, че още помня споровете и за последната миниатюрна капчица ветивер. Бяхме разисквали разгорещено дали да включим анасон, или да се откажем от неговото замислено присъствие и дали ирисът остава достатъчно богат, след като отлети първият весел полъх. С Феликс не бяхме на едно мнение за лавандулата, имахме абсолютно противоположни възгледи за грейпфрута и страдахме жестоко заради включването на амбрата.
	Умът ми винаги бе пълен с комбинации на аромати. В него нямаше свободно място за политически драми. Не се вълнувах особено дали кайзерът е обидил Русия и дали съседите на Германия внезапно са се обединили срещу нея в общото си негодувание срещу Берлин. Англия, родината на майка ми, която бе морски титан, се безпокоеше, че Германия увеличава военноморската си мощ. Европа сякаш внезапно се бе разделила на два лагера — ние с Антантата срещу Германия и нейните съюзници, които наричахме Централните сили, но всичко това нямаше нищо общо с мен. Спомням си, че в разговор със същия онзи доктор Бертран татко определи войната в Европа като неизбежна.
	Еймъри бе на същото мнение и очевидно това бе причината да настоява за брака ни — искаше да продължи рода си, да му се родят синове, които да носят фамилното име и да развиват бизнеса, без значение на каква цена. И докато стоях в черквата, загледана в единствения цветен прозорец, който сипеше божествено красива светлина край мен, внезапно ме озари мисълта, че Анри ще е следващият. Щеше да се ожени незабавно, за да постигне същата цел. Нямаше да поема риска да остави бъдещето на фамилията Дьолакроа в ръцете на една жена, макар да знаеше, че тя притежава изключителен талант. Беше толкова тесногръд, че би предпочел да му се роди син без дарбата, стига начело на фамилията Дьолакроа да застане мъж. А и Феликс щеше да е на разположение, за да ръководи новия наследник, докато расте.
	Отправих обвинителен поглед към нашия свещеник и той прояви доблестта да отвърне гузно очи. Бяхме стигнали твърде далеч и нямаше връщане назад. А и бях сигурна, че този прекрасен човек е бил притиснат и надвит от численото и финансово превъзходство на Анри и Еймъри — първенците на най-изтъкнатите фамилии от общността, на която служи. Надявах се, че поне се е борил достойно в защита на моя морал. Свещеникът зададе въпрос и чух Анри да отговаря тържествено, но не успях да различа думите заради внезапната тревога в съзнанието ми. Внезапно ми се стори, че всичко се случва твърде бързо. Оставаха ми само няколко мига свобода, на които да се насладя като член на семейство Дьолакроа. Всяка клетка от тялото ми отричаше действителността, а дългът бе налял олово в краката ми. В пълен контраст с мен Анри направо грееше, когато кимна на Еймъри, очарован да се отърве от бремето на една сестра стара мома. Не исках брат ми да ме пуска, но той се освободи от ръката ми и я подаде на новия ми собственик.
	Чак сега Еймъри се обърна към мен. Примигна. На лицето му се изписа задоволство и трябваше незабавно да отклоня поглед от страх да не сграбча полите на роклята си и да избягам от черквата.


>	2

	Обвита в дъхавия аромат на любимото на баба ни чисто етерично масло от виолетки, аз се омъжих за Еймъри и станах мадам Дьо Ласе. Когато се разнесе триумфалният звън на катедралните камбани, излязохме от дълбините на нефа и се озовахме навън, сред ярката слънчева светлина и възторжените приветствия на гостите, забелязах, че Грасиела си е отишла.
	Не можех да я виня. И аз не бих чакала да видя как мъжът, който съм очаквала да се ожени за мен, сключва брак с друга, Еймъри ме държеше за ръка, докато хората хвърляха ориз и ечемик във въздуха, за да ни пожелаят плодородие и благоденствие в брачния живот.
	Преминах през последвалите празненства у дома като в транс — усмихвах се, приемах комплименти и мили пожелания, благодарях на гостите за подаръците. Даровете бяха толкова много, че се наложи да бъдат подредени в няколко стаи, за да може после да бъдат описани и за всеки да бъде изпратено подходящо благодарствено писмо. Виждах пред себе си безкрайна поредица от дни, изпълнени с писане на писма, с търсене и намиране на нови и разнообразни начини да изразя едно и също чувство, така че всеки получател да се почувства оценен по достойнство.
	Междувременно трябваше пред очите на всички да изям пет бели дражета, леко ухаещи на виолетки, които бяха друг символ на здраве, богатство, щастие, дълголетие и, разбира се, плодородие. Способността ми да осигуря наследник на семейство Дьо Ласе занимаваше ума на всеки от присъстващите, особено на Еймъри, който продължаваше да ме гледа с вълче изражение.
	Хората се бяха струпали, за да видят разрязването на тортата, и тъкмо когато отпихме първата глътка от искрящото шампанско, ясната лятна вечер бе прорязана от висок, зловещ звук. Всички ахнаха и започнаха да се оглеждат разтревожено. Чашите с шампанско увиснаха неподвижно по пътя към очакващите ги устни, изненаданите лица внезапно добиха загрижено изражение и думата „война“ се понесе наоколо — не високо, а по-скоро приглушено. По-рано през деня камбаните бяха огласили радостно сватбено празненство, но сега звукът им бе мрачен призив, сигнал, който призовава мъжете от града да тръгнат на война.
	Ледена тишина се спусна над всички. Забелязах, че камериерът на Анри му шепне нещо на ухо, макар че едва ли бе нужно — всички знаехме какво означава този камбанен звън. Еймъри и Феликс се присъединиха към тях и размениха няколко кратки думи. Камериерът се оттегли с поклон. Една мисъл разтърси ума ми: сватбеното тържество със сигурност щеше да бъде прекъснато, което означаваше, че съпругът ми ще ме отведе „у дома“ още по-скоро.
	Еймъри бе първият от триото, който направи крачка и вдигна ръка, за да привлече вниманието, докато в другата все още държеше чашата си с шампанско.
	— Приятели, президентът е наредил мобилизация на войската, така че това вероятно ще се окаже нашата последна нощ заедно, поне за известно време.
	Гостите отново се разприказваха, но той ги призова към спокойствие с успокоителен жест.
	— Не знаем какво ще ни донесе бъдещето, но съм сигурен, че мисълта за война с Германия няма да срази духа ни. Някой да ми донесе сабя и нова бутилка шампанско, изглежда ще трябва да поупражня замаха си!
	Шегата му предизвика вълна от аплодисменти и викове на бурно одобрение. Исках да избягам, но Еймъри ме фиксира с поглед, за да е сигурен, че възхитителната му невяста чака наблизо да види следващия му игрив номер, докато той изпълнява ритуала по отваряне на бутилка шампанско със сабя.
	Не вярвах, че ще успее да завърти сабята толкова умело, но очевидно го бях подценила. След като размаха оръжието по небрежно арогантен начин и разсече няколко пъти въздуха сред ахканията на възхитени жени, той взе новата бутилка шампанско, която трябваше да отвори. Покани ме да застана близо до него в ролята си на обожаваща го булка.
	— За теб, моя красива съпруго — обяви.
	Балансира ловко бутилката с дългите си разперени пръсти, постави палец във вдлъбнатината на дъното и плъзна острието по дължината на тялото й. Признавам, че бях изненадана не по-малко от Феликс, когато стъкленото гърло отлетя от бутилката заедно с корковата тапа.
	Жестът на Еймъри спечели бурни овации, особено щом пенливата течност изригна неудържимо от отвора. В тази сценка прозираше и друго символично послание, което всички разбраха, но аз избрах да се направя, че не схващам. Истинският акт щеше да е достатъчно плашещ, за да участвам и в тази фалшива театрална постановка.
	Ужасът от предстоящата война се изпари за миг и Еймъри наля малко от пенливия еликсир в една от фамилните ни сребърни купи с елегантни дръжки. Превърна я в семейния бокал, с който да вдигнем наздравица за нашия брак. Катрин пристъпи напред с късче препечен хляб и го пусна в купата.
	— Да пием за здраве и за дълъг съвместен живот — обяви младоженецът.
	Високите чаши с шампанско се вдигнаха в отговор и Еймъри настоя да отпием заедно от бокала под одобрителните ахкания и охкания на обожаващата го публика.
	Веднага щом се откри възможност, се извиних и напуснах тържеството. По-възрастните се усмихнаха със снизходително разбиране. Наистина ли се притеснявах за своята първа брачна нощ толкова, колкото те смятаха? Разбира се. Да дам тържествен обет в семейната ни черква, се бе оказало огромно емоционално предизвикателство, но онова, което ми предстоеше, беше изцяло физическо и аз реагирах на мисълта с нов пристъп на гадене. Като оставим настрана страха, породен от невежеството ми в тази област, самата мисъл за лепкавите студени ръце на Еймъри върху кожата ми… на онези най-лични места… ме ужасяваше и сърцето ми биеше с някакъв нов, страховит ритъм. Блъскаше толкова оглушително в гърдите ми, че всеки миг щях да повърна. Не, по-добре да не мисля за това.
	Досега бях успяла да държа здраво заключена идеята, че именно самодоволният Еймъри ще има удоволствието да отнеме девствеността ми, но когато времето наближи, ужасната мисъл избяга от затвора си. Подобно на дима от пурата на доктор Бертран тя се придвижи из мен, бодна тук, заяде се там и ми напомни, че минутите от последния час тиктакат. О, де да имаше друг мъж, когото обичам… та дори и по-възрастен, който да ми харесва. Тогава бих могла да се откажа от добродетелта си, за да лиша Еймъри от главното бижу в сделката. Но дори и в това се бях провалила.
	— Как си, Ети? — Феликс най-сетне ме бе намерил.
	Когато напуснах балната зала, знаех, че е въпрос на време той да остави гостите, да се промъкне през портичката в далечния край на имението и да последва виещата се пътека до къщичката за игра, която татко бе направил за нашия пети рожден ден.
	Домът ни се издигаше на хълма, в най-високата част на Грас, и сега се взирах надолу от площадката на върха на скалата. Тук винаги се чувствах като в семейната ни ложа в театъра, откъдето с другите влиятелни семейства гледахме отвисоко не толкова богатите… и се дебнехме помежду си, разбира се. Оттук не се виждаше къщата на Еймъри, която скоро щеше да се превърне в мой затвор. И по-добре. Защото поне още час можех да наричам това място свой дом и да се наслаждавам на възможността да гледам живописната ни родна долина.
	Не отговорих веднага на брат си. Не можех да откъсна поглед от терасираните градини, окичени с храсти от столистни рози. Те стигаха чак до полетата долу, където други ароматни цветя растяха в спретнати редове. Сега розовите храсти нямаха цветове, защото ги бяхме обрали през пролетта, но лятото бе в разгара си, показваше мощта си и се фукаше с възстановяването на вкочанената през зимата земя. Тази година бяхме оставили някои от нашите скъпоценни розови храсти да се кичат с блестящите си тъмнорозови листенца, златисти в центъра на цвета, за да украсят булчинския ми букет и празничните маси. Щедрият годишен доход от тези полета, бе платил за пищното сватбено тържество, а аз си седях в здрача, без да изпитвам и капчица благодарност.
	Въпреки могъществото на великолепната роза, която бе неразделна част от богатството и успеха на нашето семейство, в прохладната вечер долових и нотки от момина сълза. Носеха се от терасите под дърветата. Майка ми е наричала дребното бяло цвете „лилия от долината“, което винаги ми се е струвало далеч по-хубаво име. Опиващите му нотки се прокрадваха нагоре, намериха ме и ме успокоиха. Беше такова отровно малко растение и все пак толкова изискано със своите сладки бели камбанки, че го бях включила в булчинския си букет заради невинната красота, която внесе в общото ухание. Как да го опиша? Скромно, струва ми се. За мен то напомня деликатна жена с вкус, съвършени маниери и изтънчена рокля. От гледна точка на парфюмите, ако приемем, че розата е кралица, а момината сълза — принцеса, тогава кралят без съмнение е жасминът. Това цвете с тежък аромат е като възглавница от пищно кадифе — цялото е нощ и чувственост. Умът ми се рееше.
	— Ети?
	— Как мислиш, че се чувствам? — отвърнах най-сетне, докато бавно се връщах към действителността.
	И двамата мразехме някой да отвръща на въпроса с въпрос и бяхме превърнали тази тактика в игра, за да се дразним един друг. Той беше по-добър от мен, но само защото знаеше как да е забавен в дребнавостта си, без да става досаден.
	Само че този път Феликс не реагира по обичайния начин, а ми хвърли кос поглед, изпълнен със съчувствие. Не исках да ме съжалява. През двете десетилетия, които прекарахме заедно, никога не ми се обиди и ми прощаваше всеки сърдит коментар. Както правят най-добрите приятели.
	— Разбирам много добре защо си тук, но като оставим настрана желанието да избегнеш досадните поздравления, как би оправдала отсъствието си от празника?
	— Ароматът не чака ни мъж… ни жена. Заета съм, събирам нов парфюм в ума си — казах, като се опитах да звуча високомерно. — Ти дойде и съсипа средните нотки.
	— Добре де, ще се съглася, че творчеството няма работен график. Бъди така добра и ми опиши уханието с една дума.
	Феликс се усмихваше. Знаех, че се опитва да ми направи удоволствие, но тази вечер не бях в настроение да ме манипулира.
	— Скръбен — отговорих.
	— О, Ети…
	Свих рамене:
	— Вярно е. Уханието е тъжно, жасминът ще е моята базова нотка.
	— Просветли ме, така че да го помириша — подкани ме той.
	Развличахме се с тази стара игра още от деца. Татко бе напълно очарован от начина, по който единият от нас дава насока с думи, а другият затваря очи и е в състояние да усети аромата, да различи отделните елементи и после като в симфония да разиграе всички нотки и да оформи музиката на парфюма. Дали защото бяхме близнаци, или защото и двамата бяхме наследили изключителна дарба, но с Феликс наистина бяхме много добри в играта. Всъщност бяхме направо магьосници.
	— Жасмин за спящата чувственост, която все още не е готова да се събуди.
	Видях как сви устни, но всъщност не Феликс исках да нараня с мрачните си мисли.
	— И намек за сандалово дърво и карамфил.
	— Екзотично.
	— По-скоро нощно — вметнах и видях как кимва.
	Небето над нас губеше нежната си розовина, все едно ангелите бяха пръснали пипетка мастило в небесния океан. Скоро щеше да изглежда така, сякаш са отворили цял кран, този път с тъмносиньо мастило — онова английско синкавочерно, с което обичала да пише майка — за да наводни небесния купол и да прогласи съдбата ми.
	— Продължавай — подкани ме Феликс, сякаш знаеше какво мисля и се опитваше да отвлече вниманието ми.
	— После идват черен пипер, хвойна, лавандула, здравец.
	— Агресивно — отвори широко очи брат ми.
	— Защото съм ядосана.
	— Довърши го — помоли той с мила усмивка.
	— Все още не знам как. — Отново извърнах лице към Грас, чиито полета сега бяха потънали в тъмна сянка. — Умът ми казва, че парфюмът се нуждае от малко нежна сладост, че в базата трябва да се промъкне и розата, но сърцето ми не иска нежност и това ухание. Може би клементина и малко лайм?
	— Свежо — отбеляза Феликс изненадано.
	— Като плесница — отвърнах.
	Брат ми се разсмя и аз несъзнателно се присъединих към него.
	— Как ще го наречеш?
	— „Тъга“.
	При вида на нажаленото му изражение свих рамене със съжаление.
	— Чувствам се тъжна.
	— Слушай, Ети… — Примъкна се към мен и покри ръката ми с голямата си суха длан. — Гледката на гражданите, които ви засипват с розови листенца, беше не само впечатляваща, но и ярък символ. Знам, че не искаш да чуваш това, ала в онзи момент, докато наблюдавах радостта им, си помислих, че Анри е взел вярното решение.
	Понечих да му обърна гръб, но Феликс вдигна ръка.
	— Може би не за теб, скъпа сестричке, а за града… Сега е моментът да намериш у себе си благородството, за което татко винаги говореше.
	Преглътнах тежко, докато той повтаряше онова, което чувах в ума си. Днес ми липсваше благородство и бе крайно време да спра да поставям себе си над това, което се очаква от мен.
	Феликс сякаш смяташе за наложително да прободе цирея, да даде възможност на отровата да изтече навън. Затова продължи да сече мрака, да добавя още болка, което несъмнено бе необходимо, за да прочисти отровното настроение.
	— Що се отнася до законовата страна, това е просто документ. Ще го подпишете утре, да се надяваме преди…
	— Кметът върна ли се от Ница?
	— Не е у нас, ако това питаш.
	Направих гримаса.
	— Работата е там, че в тези напрегнати времена никой не се интересува от подробностите. Смятат за по-важно бракът да се сключи, отколкото да го отменят заради парче хартия. Заплахата от война промени всичко. От гледна точка на хората ти си най-красивата булка, която са виждали някога. Не са на себе си от щастие, че двете големи фамилии се свързват.
	Знаех го и все пак се нуждаех от напомняне. Стоях безмълвно и го оставих да каже всичко. След като не можех да се вслушам в собствените си съвети и отказвах да обърна внимание на съветите на Анри, оставаше само един човек, който можеше да ми помогне да се справя с положението.
	— Положи усилия бракът ти с Еймъри да потръгне. Той ме погледна в очите и ми обеща, че ще те уважава.
	— Вярваш ли му?
	— Беше отвратително момче, но смятам, че пансионът и Париж му подействаха добре. Сигурно ти е разправял за пътешествията си.
	— Да. Завидях му. А какво стана с брат му? — Сбърчих вежди. — Така и не чухме нищо за него.
	Феликс сви рамене.
	— Бяхме много малки, когато майка му си тръгна. Дори не знам дали Себастиен е бил роден по онова време.
	— Тя защо ги остави?
	— Не знам. Вероятно е била нещастна. На хората в Грас са казали, че си е отишла у дома в Англия, за да роди там второто си дете, а след това е останала, за да възстанови здравето си. После заминала на голяма обиколка. Но във всеки случай взела момчето със себе си и никога не се върнали. Чувал съм татко да разправя, че са посетили екзотични места в Африка, Индия… Мисля, че Себастиен е изпратил на Еймъри сандалово дърво от Австралия.
	— Австралия. Ще ми се да я видя. Той сега живее в Англия, така ли?
	— Преди няколко години татко ми каза, че Себастиен е повече англичанин, отколкото французин, защото Англия е негов дом вече две десетилетия. Независимо от това аз наистина се надявах да дойде за венчавката. Сещаш се, да зарови томахавката. Не че с Еймъри се познават достатъчно, за да имат истинска вражда.
	— Блудният брат. Добър момент да изгради отново старите връзки. — Замислих се, макар да знаех, че поддържаме разговора само за да избегнем неизбежното.
	— Може би не се интересува чак толкова от брат си, че да си направи труда да дойде. С Еймъри са като абсолютни непознати.
	— Значи сме сродни души — казах и се усмихнах на Феликс, който е изненада бе паднал в този капан.
	— Чудя се дали мадам Дьо Ласе е все още жива… — Поклатих глава. — Последната от квартета.
	Квартетът на Грас. Така бе известно предишното поколение на двете големи фамилии. Техните родители бяха основали империите, но нашите бащи бяха натрупали богатството.
	— Трябва да е на около петдесет и пет и едва ли й се пътува, па макар и за сватбата на големия й син.
	— Щом не се е интересувала от него през всичките тези години, едва ли се е загрижила особено за кого е избрал да се жени.
	Погледнах го гневно.
	— А защо не? Квартетът остава непокътнат чрез тази женитба, независимо че момчето, което не е харесвала достатъчно, за да отгледа, е принудено да се ожени за момиче, което не го иска.
	Сви рамене, явно отегчен от еднообразието на битката ми. Самата аз вече бях отегчена от собственото си мрънкане.
	— Ети, напомни си, че сключи брак с мъж, а не с момчето, което си спомняме.
	Въздъхнах. Не бях убедена, но имах нужда да заглуша съмненията си.
	— Наистина ли му вярваш, Феликс?
	— Вярвам на обещанието му. Даде го тържествено сред светите стени на нашата черква.
	— Нямам избор.
	— Да, нямаш.
	— Това ли те изпратиха да ми кажеш?
	Брат ми кимна.
	— Но дойдох единствено защото го вярвам.
	— Не мога да го понасям. Като ме погледне, все едно ме разсъблича. Мразя дори миризмата му.
	Феликс се разсмя, но после ме погледна тъжно.
	— Ще трябва да свикнеш с нея.
	— А ако не мога?
	— Няма да си единствената жена, която в началото на брака чувства отвращение към съпруга си. Ще трябва да търсиш и да намираш компенсиращи дреболии от характера му и въз основа на тях да изградиш някакво възхищение към него, за да почувстваш поне известна привързаност.
	Както винаги отговорът му бе честен, но обагрен с лека тъга.
	— Как бих могла да споделям интимни моменти с човек, когото презирам?
	Феликс обви раменете ми с ръка.
	— Бързо ще приключи, повярвай ми.
	Не успях да овладея нито отвратеното си възклицание, нито потръпването.
	— Не си първата булка, която отива против волята си в леглото на своя съпруг.
	— Не знам какво да правя!
	— Бих могъл…
	— Не, моля те, недей — прекъснах го рязко. — Не мога да понеса мисълта как ще се напъваш да измисляш правилните напътствия. На теб всичко ти е наред. Със сигурност добре си си поживял.
	Феликс размърда виновно вежди и прихнахме тихичко. Тъжен смях, по-скоро безпомощно хихикане. И доста нервно.
	— Фльорет, ще трябва да се преструваш или да намериш нещо, върху което да се съсредоточиш. Нещо, което наистина харесваш у него.
	— Какво например? Огромната му брадичка?
	— Може би ще откриеш, че има огромен…
	— Феликс! — изпъшках и притиснах уста с шепа, за да заглуша прихването си, но вече и двамата се смеехме високо.
	— Щях да кажа „огромното му и скрито чувство за хумор“ — излъга брат ми.
	— Знаеш, че това е толкова вероятно, колкото да призова дракон и да отлетя на гърба му.
	— Добре де, какво ще кажеш за парите му?
	Изсумтях презрително. Нямах нужда от тях.
	— Добре тогава. Ами вратите, които неговите връзки ще ти отворят? Бъди практична. Като не можеш да го обичаш, намери начин да създадеш някаква връзка с него. Нито е глупав, нито е грозен.
	— Нали помниш как късаше крилцата на пеперудите и ни тормозеше — озъбих му се.
	— Тогава бяхме на осем.
	— С теб не сме се променили много оттогава. Не вярвам и той да се е променил.
	Примигна бавно, пак бе паднал в капана ми, но аз не бях достоен противник на Феликс.
	— Така е, защото с теб сме съюзници. А той си няма дори един Анри. Израснал е без особени родителски грижи, както добре знаеш. Баща му никога не се е интересувал какво става с него, а майка му го е зарязала. Струва ми се, че ти би могла да позагладиш острите му ръбове.
	Скръстих ръце отбранително.
	— Сега ще имаш власт и положение, Ети. Ще управляваш своя собствена къща.
	— Управлявах и нашата!
	— Да, но в сянката на Анри. А когато Катрин сложи онзи пръстен на ръката си и започне да взема решенията, ще се почувстваш като миячка на съдове. Потърси положителните страни на брака си, Ети. Приеми властта, която ти се дава, и я използвай. Извиси се над въображаемия мрак и дай шанс на Еймъри. Да не забравяме, че ще си майка на синовете му. Именно в това се изразява истинската ти власт, скъпа ми сестричке. Упражнявай влияние върху децата си, насочвай ги за всичко, което с теб сме обсъждали през годините във връзка с отглеждането на растения. Бог е свидетел, че си много талантлива в тази област. И макар че татко и Анри често оставаха глухи за идеите ти… възможно е с Еймъри или евентуално чрез синовете си да успееш да осъществиш мечтите си.
	Феликс не си играеше с чувствата ми. Бих се почувствала манипулирана, ако някой друг бе изрекъл думите, но моят брат и двойник разбираше страстта ми и знаеше какво ме движи в този живот. Даваше ми надежда в момент, когато чувствах, че всичко е загубено.
	— А ако имам дъщери?
	— Те ще са безстрашни като теб. Научи ги на всичко, което знаеш за парфюмите, но междувременно бъди най-добрата съпруга, така че да спечелиш власт и влияние възможно по-бързо. Дръж се с Еймъри правилно и може би ще успееш да го превъзпиташ. Уверявам те, че повечето мъже са безпомощни в ръцете на красива жена.
	— Поболявам се само при мисълта, че ще ме докосне.
	— Може да се научиш да се радваш на ласките му.
	Поклатих глава.
	— Искам да съм влюбена. Като родителите ни. Как да го постигна, щом мъжът, с когото трябва да легна, ме вледенява? Искам парфюмите, които създавам, да са вдъхновени от страст, а не от отчаяние.
	Брат ми ме погледна нещастно.
	— Знам, знам — казах примирено. — Не ми е позволено да ги създавам, но това няма да ме спре да измислям парфюми.
	— Пред теб се отваря нов живот. Направи така, че обстоятелствата да работят за теб, а междувременно продължавай да измисляш парфюми. Без твоя помощ нашите никога не биха станали толкова изключителни. А и аз съм тук, съвсем наблизо. Може да се виждаме всеки ден.
	Кимнах, разбирах, че всичко, което казва, е вярно.
	— Смяташ ли, че поведението на военните е само поза, или сме изправени пред дълга война? Не обръщам голямо внимание на политиката, но знам, че ти се интересуваш.
	Сигурна бях, че Феликс няма да се изненада от рязката смяна на темата и няма да се отнесе с мен така, сякаш съм с намален умствен капацитет в тази област само защото съм жена.
	— Да — отвърна и внезапно стана мрачен. — Точно затова кметът и съветниците изчезнаха през по-голямата част от вчерашния ден. Предполагам, че веднага щом в Париж вземат решение, ще разберем.
	— Все още се надявам да избегнем войната.
	— Съмнявам се. Армията вече се мобилизира. Англия мислеше, че ще успее да посредничи на мирната конференция миналия юли, но това само ядоса кайзера. Сметна го за проява на снизходителност.
	— Искаш да кажеш, че се чувства задължен да обяви война?
	— Разбирам защо Германия не иска да подвие опашка пред заповедите на английския външен министър, независимо от приятелските им отношения — изрече Феликс търпеливо. — Разбирам и декларациите на Германия, че винаги ще подкрепя Австро-Унгария. Но не ми е ясно защо всеки, който казва, че не иска конфликт в Европа, прави всичко възможно да се окажем във война.
	— И…
	Камбаните спряха да бият. Представих си как черковните звънари, потънали в пот от усилието, внезапно са получили заповед да приключат и да облекат униформите си незабавно. Спрях тази мисъл, преди да се отнеса отново. Последвалата тишина изглеждаше по-злокобна и мрачна от тревожния призивен звън.
	Феликс се огледа в спокойната вечер и хвърли поглед на часовника си.
	— Време е да се връщаме вътре, Ети. — Прозвуча уморено, сякаш разговорът за войната го е изтощил. — Трябва да вземеш участие в тържеството.
	Заради принудата отново да се върна към своя дълг не успях да потисна въздишката си.
	— Хайде — настоя. — Време е да оставиш детската площадка зад гърба си.
	Предложи ми ръката си, която приех с благодарност, и тръгнахме бавно към осветената от фенери къща, към смеха, долитащ от вътрешността й, към музиката, която пръскаше магията си по хълма. Феликс въздъхна.
	— Трябва да пораснеш тази нощ. Достави му удоволствие, без значение какво ще ти коства.
	— А войната, Феликс? Нищо друго няма значение! — Потупах богатата дантела на роклята си. — А и дори не знам какво да правя.
	— Той знае.
	— Видя ли Грасиела Оливарес?
	— Не. — Прозвуча заинтересован. — Съмнявам се, че е била поканена.
	— Не беше. Видях я пред черквата.
	— С останалия народ?
	Кимнах.
	— Единствената, която не викаше възторжено. Изпепеляваше ме с поглед.
	— Вини испанската й кръв. Но не и самата Грасиела.
	— О, не я обвинявам, но ми се иска да беше отправила огнените си погледи към него, а не към мен.
	— Мога да успокоя гнева й — намигна ми Феликс.
	Когато се върнахме във вилата, излязохме на терасата. Хората бяха подновили празненството на пръснатите масички отвън. Чувах откъси от разговори и се замислих за това фалшиво веселие. Както изглежда, по-старото поколение изгаряше от желание да отмъсти за френско-пруското бедствие от миналия век, а по-младите гости се перчеха с ненужна храброст и също горяха от нетърпение да опитат вкуса на войната. Еймъри ме заряза и отиде да се забавлява с новоизпечените си военни приятелчета. Успешно докарваше до полуда арогантната им представа, че са непобедими. Бих била щастлива, часовете да минават по този начин — всичко течеше като на сцена пред очите ми, а аз наблюдавах замаяно. Храната и напитките като че ли започнаха да се появяват по-бързо и сякаш ме тласкаха все по-стремглаво към моята съдба. Успях да се съсредоточа напълно чак когато се появи кметът, който се бе завърнал от Ница и започна да се извинява за закъснението си. Чух Феликс да се смее наблизо и го изгледах ядосано, а той дойде и хвана ръцете ми.
	— Отивам на война, миличка, не искам да те запомня с уплашено, нацупено лице.
	Преди да му отговоря, се появи Еймъри с Анри по петите.
	— А, ето те — възкликна съпругът ми весело, но усетих фалшивата нотка в тона му. — Привет, скъпа!
	Дръпна ме от ръцете на Феликс — преднамерен жест, който не мина незабелязан.
	— Чудех се къде си отишла — добави и целуна ръката ми. — От сега нататък няма да те изпускам от поглед.
	Усетих как ме залива нова вълна отчаяние.
	— Сбогувам се с всичко познато — отвърнах дръзко.
	— Просто се местиш нагоре по улицата, скъпа. Обещавам ти, че ще можеш да идваш тук редовно, но наистина очаквам от днес да приемеш моя дом за свой.
	Гледаше ме втренчено и чух в ума си шепот „да приемеш моето легло за свое“.
	— Не се ли притесняваш от войната, Еймъри?
	— Точно в този момент не, но обещавам, че скоро ще й отдам пълното си внимание — прекрати темата с обидно снизхождение.
	Мисълта за войната ме плашеше дори повече от ужасяващата перспектива да споделям леглото на този мъж, но околните като че ли не споделяха страха ми.
	— Време ли е да тръгвате вече? — намеси се Феликс, с което ме спаси от необходимостта да отговоря. — Едва десет е.
	Вече нямаше да е в състояние да ме спасява, затова изпънах рамене и положих усилие да се взема в ръце.
	— Мисля, че е време — отвърнах и долових размяната на въпросителни погледи между конспираторите, изковали този ужасен, но все пак блестящ съюз.
	Искаше ми се да кажа „Хайде да свършваме най-сетне с това!“, но се усмихнах фалшиво и заявих:
	— Дали да не започнем да се сбогуваме с гостите, Еймъри?
	Очите му блеснаха от възбуда.
	— Разбира се. Хайде, скъпа, очаква ни един последен весел ритуал.
	— О, не! Не може ли просто да избягаме? — подметнах с идеята да го въвлека в обща шега. Надеждата ми се оказа напразна, защото той изобщо не схвана хумора. Слисаният му израз казваше достатъчно.
	— За бога, момиче, не е възможно, гостите очакват от нас да участваме в _le charivari*_!
	[* Хаос (фр.ез.). — Б.пр.]
	_Момиче?_ Ето как гледаше на мен съпругът ми значи. Взрях се във Феликс, който се размърда неловко, но отказа да срещне погледа ми. Вече бе пуснал ръката на другата си половина, както и трябваше да направи.
	— Хайде, Фльорет, дръж се подобаващо — настоя Еймъри и дори не се опита да прикрие раздразнението си, когато махна нетърпеливо с ръка към мен.
	Анри прояви доблестта да ми хвърли един овчи поглед, но нищо не бе в състояние да ме накара да му отвърна. Не можех да понасям дори вида му. Бях обърнала гръб на семейната ни връзка още в черквата, след като забелязах как с Еймъри си размениха погледи на дълбоко задоволство, щом свещеникът ни обяви за съпрузи. В онзи миг на споделено самодоволство мразех еднакво и двамата.


>	3

	_Le charivari_ е предсказуемо шумен обичай. Шеговитата серенада се изпълнява с инструменти, които варират от надуване на пищялки до блъскане по тенджери с капаците им или с дървени лъжици. Надявах се да избегна тази френска традиция, но шампанското явно бе текло толкова обилно и напоително, че нашите иначе добре възпитани гости намериха за достатъчно забавно да се присъединят към чакащия народ за последния спектакъл.
	Гражданите подхванаха какофонията и аз знаех, че я изпълняват с много обич, особено след като не успяха да ме придружат по пътя до черквата. Затова пък сега нямаше да пропуснат да ме изпратят до леглото на съпруга ми.
	Тръгнахме наглед щастливи, хванати ръка за ръка, усмихнати и весели заради гостите и гражданите на Грас, които искаха този специален и важен брак да е успешен. Изкачихме се по хълма до фамилната къща на Дьо Ласе, където и последните нишки, които ме свързваха с името Дьолакроа, щяха да бъдат отсечени. При това със същата решителност, с която бях сигурна, че Еймъри възнамерява да проникне в мен.
	Какофонията придаваше физическо измерение на мислите в главата ми и ни последва през големия вход към приемната зала, нагоре по извитото величествено стълбище до площадката на етажа, който от сега нататък щяхме да споделяме.
	Тази нощ щях да прекарам в спалнята на съпруга си, но знаех, че на следващата сутрин ще ме отведат до моите лични покои, разположени в крило на същия етаж. Щях да разполагам и със собствена баня, будоар, приемна и всекидневна, където да приемам по-близките си приятели. Но утрешният ден ми се стори ужасно далеч, когато Еймъри помоли следващите ни по петите гости, основно младежи, да спрат хаотичния си шум, вдигна ме на ръце и кавалерски ме внесе в стаята си. Накрая затръшна вратата в лицето им. Това предизвика шумни, весели възгласи, които изчакахме да заглъхнат, и накрая останахме сами.
	— Вероятно са закачили звънци отдолу на пружината — предупреди ме Еймъри, докато бавно се обръщах, за да огледам новото място за мъчение. В този миг се разнесе нов мрачен камбанен звън, но този път настоятелен и призивен. Камбаните на катедралата биеха отново и се зачудих дали старият свещеник не виси на въжето на някоя от тях заедно с момчетата от хора.
	— Не мога да повярвам, че наистина сме във война.
	Еймъри ме погледна равнодушно и дори първо свали сакото си и разкопча горното копче на ризата, преди да отговори:
	— Но е точно така. Войната ни намери, Фльорет.


	Съпругът ми примигна бавно, сякаш полагаше огромно усилие да остане търпелив.
	— Би ли искала аз да го разкопчая? Вероятно ще съм по-бърз.
	„Сигурна съм, че ще си по-бърз“ — помислих си.
	— Не, Еймъри. Ще се справя сама — отвърнах учтиво, все още в шок от биещите камбани. Те известяваха мобилизацията на мъжете от Грас, докато моят съпруг настояваше да се наслади на брачните си права.
	Не успявах да развържа корсета си с предно закопчаване, защото пръстите ми трепереха, и макар да се опитвах да си внуша противното, подозирах, че Еймъри също вижда нервността ми. Бях се упражнявала да го разкопчавам у дома, можех да го сваля за секунди, и все пак новопридобитото умение ме бе напуснало точно в този момент.
	Позабавих се още малко, но накрая разплетох връзките и бледорозовият корсет, създаден да стои под дългата ми рокля и цвят екрю и да оформя съвършената извивка на фигурата ми, падна.
	Съпругът ми въздъхна раздразнено.
	— Е, слава на небесата. Чуваш колко нетърпелива е войната, скъпа моя — изрече и посочи към отворения прозорец, откъдето неумолимо нахлуваше камбанният звън. Забелязах, че Еймъри е втренчил поглед в тънкия тесен комбинезон, който сега бе единствената защита на скромността ми, като изключим украсените с ръчна дантела чорапи, които бързо навих надолу.
	Усмихнах се неуверено, което го накара отново да въздъхне.
	— Хайде да пийнем по глътка коняк, какво ще кажеш?
	— Не п…
	— Няма значение, Фльорет. Конякът ще те отпусне.
	Разкопча и останалите копчета на ризата си, свали вратовръзката и я захвърли небрежно. Чух как украсената му със скъпоценни камъни игла издрънча в стъклената купа на нощната масичка до леглото. Нави ръкавите на ризата си и се приближи към мраморната камина.
	Не ми беше студено, но потръпнах, преди да кимна неохотно в отговор на неговото предложение. Еймъри постави розата от бутониерата си върху спящото огнище, което нямаше да бъде запалено поне още три месеца. Аз трябваше да избера роза от булчинския си букет, която да поставя полегнала до неговата. И двете щяха да изгорят, когато бъде запален първият зимен огън, за да се превърнат в символ на дълъг съвместен живот и много топли вечери заедно. Колкото и да се опитвах да измитам нещо, ритуалът не успя да запали вътрешния ми огън. Просто не харесвах Еймъри. Другите го намираха за красив… но не и аз.
	Подаде ми тумбеста чаша, в която имаше подобна на сироп глътка алкохол. Отпих малко, а Еймъри театрално подуши своята.
	— О, най-доброто от долината на Шарант! — заяви. — Знаеш ли как наричат този вид коняк холандците?
	Поклатих глава, докато вдишвах аромата му.
	Еймъри продължи да говори за напитката. Не обръщах внимание на думите му, но отпивах полека, за да се притъпят поне малко чувствата ми. Конякът явно се смеси с малката чаша шампанско, която бях изпила на празненството, и раменете ми се отпуснаха от умора. Може дори да съм се прозяла.
	Еймъри се усмихна, но това бе вълча усмивка.
	— Защо брат ти не дойде на венчавката ни? — попитах сънливо.
	— Себастиен? — засмя се той. — Пътува насам.
	Изненадах се.
	— Надявах се да присъства. Съжалявам, че я изпусна.
	Еймъри сви рамене.
	— Наистина ли? Не ми е ясно защо. Никога не си го виждала, а и аз не го познавам. Какъв ли е станал? Няколко години по-голям е от теб, но е абсолютен англичанин, защото майка раздели семейството. Никога няма да й го простя, затова и не я поканих на сватбата.
	— О, Еймъри, не е хубаво да поддържаш стари вражди. Каквото и да е станало, било е преди много години. Сега тя вече е стара и навярно съжалява за много неща. Може би иска да те види, да ти обясни отсъствието си.
	— Изобщо не ми пука за обясненията й. Честно казано, Фльорет, като погледна назад към детството си, виждам, че ми е липсвала майчината обич, за която всички приказват. Тя ме изостави, никога няма да я разбера.
	— О, престани — започнах, но той вдигна предупредително ръка.
	— Защо? Не е необходимо истината да се прикрива. Приемам напълно спокойно положението си. Баща ми направи всичко най-добро за мен, въпреки че беше студен човек. Никакво велико чудо или горчиви обвинения няма да я върнат. Когато бях малък, обвинявах себе си, но сега виня само нея и няма да я приема обратно, дори да се опита да влезе отново в живота ми.
	Примигнах, убедена, че не бих могла да причиня нещо толкова жестоко на родителите си.
	— Що се отнася до Себастиен, на него пък му е липсвал баща. Не съм сигурен доколко исках да споделя новината за сватбата си с тях.
	— Вероятно си искал и това е добра стъпка — предположих.
	— Изпратих телеграмата само като формалност. А вчера брат ми съвсем неочаквано ми отговори с телеграма от Париж. Помоли ме да отложа церемонията до пристигането му.
	— Моля?
	Еймъри се изсмя цинично и глътна останалия коняк с доволна въздишка.
	— Е, предполагам, че е искал да изчакам. Знаеш как е, любимият блуден син се завръща, за да привлече вниманието.
	— Не мога да си представя, че би искал нещо подобно. Споменава ли майка ти?
	— Умира очевидно. Ракът я е приклещил. — Вдигна чаша, сякаш да поздрави болестта.
	— Еймъри!
	— Какво?
	— Това е долно…
	— Така ли? Защо да ме е грижа за човек, който не се интересува от мен? Едно бреме по-малко на плещите ми. И изобщо да не си позволява да има претенции към фамилната империя, изградихме я без нея.
	— Къде е тя?
	— В Лондон. Получих телеграма и от нея. Настояваше да изчакам Себастиен.
	Сбърчих вежди учудено, но не казах нищо, изчаках го да продължи.
	Така и направи.
	— И бях прав да не ги послушам. Той така и не пристигна, пък и защо да отлагам? Заради майка ни? — Еймъри остави чашата си. — Ела да седнеш в скута ми, Фльорет.
	Потръпнах. Навярно му се е сторило като свенлив трепет в очакване на предстоящото, защото видях колко го възбуди. Колкото повече растеше страстта му, толкова повече се надигаше моят ужас. Конякът не бе успял да потуши отвращението ми.
	— Еймъри, като оставим настрана очевидното желание да свържеш двете ни семейства, какво друго в нашия брак намираш за привлекателно? Защото истината е, че не вярвам да изпитваш чувства към мен.
	Надявах се с въпроса да отвлека вниманието му за още няколко минути и дори не помръднах към него.
	За късмет, камбаните спряха да бият, свещеникът вероятно бе припаднал.
	Еймъри не бързаше, което ме разтревожи още повече.
	— Ами — промърмори, докато посягаше да вземе малката пура, която лежеше до тумбестата му чаша с коняк. Гледах как я пали, всмуква и разпалва тютюна. Издиша дима и нещо в начина, по който наклони главата си на една страна, изненадващо ми напомни за татко. Сепнах се, стана ми неприятно, но приликата изчезна в момента, в който той се усмихна изпод рижия си мустак. Как ли щяха да изглеждат децата ни? Червенокоси? С лунички по ръцете като Еймъри? Първо обаче трябваше да зачена тези наследници и мисълта предизвика у мен друга тиха въздишка. — Винаги съм те намирал за особено привлекателна, Фльорет. Глезена си от рождение.
	Отворих уста да възразя, но той ми изшътка.
	— Нямам предвид разглезена от фамилните пари, макар че ти никога не си чувствала нужда, никога не си се борила за нещо, никога не си търсила обич, нито си се чудила колко ли биха те обичали. През целия ти живот са те обожавали като малка принцеса. И поради тази обич твоят баща ти е давал свободи, които аз няма да предоставя на дъщеря си. Дивичка си, позволяваш си да имаш мнение по доста въпроси и не се страхуваш да го изразяваш гласно. Разрешавали са ти да се месиш във фамилния бизнес по начин, който според мен не е подходящ за една жена.
	— Не бих и помислила, че ще сметнеш, което и да е от тези качества за привлекателно.
	Еймъри се ухили широко и издуха дима от пурата си.
	— Така е. Но смятам, че си добро предизвикателство. Не се усмихваш превзето, не си от онези, които се влюбват сляпо. Красива си, разбира се, но пък и аз не бих те избрал, ако не беше.
	Постарах се да прикрия подигравателната си усмивка при високомерната му снизходителност и бързо си придадох особено заинтригуван вид.
	— Не, разбира се, че не — промърморих.
	— Ще направиш живота ми интересен, а и честно казано, Фльорет, у теб има сила. От всички твои качества, които намирам за възбуждащи, именно това харесвам най-много. Подозирам, че ще служи добре на фамилията, и бих искал да блести и у децата ни. Силата на духа е важна, ала се налага да пречупя у теб това, което смятам за опърничавост. — Ухили се при лекото ми ахване и добави: — Тя определено не е нито привлекателна, нито желана у една жена. Затова в отговор на твоя въпрос бих казал, че силата на характера ти е това, която ме привлича най-много.
	— Разбирам.
	Беше двусмислен комплимент, но все пак бе комплимент, макар и направен неохотно.
	Продължи, без да поглежда към мен, втренчен мрачно в коняка си:
	— Моята майка избяга, когато животът й поднесе по-големи предизвикателства. Не бих искал подобна слабост в моята съпруга.
	— Знаеш ли защо е избягала?
	Еймъри дръпна от пурата си. Оставаха ми навярно около две минути, може би три, преди тя да се превърне в пепел и моята гибел да настъпи.
	— Родителите ми не се интересуваха много един от друг. Предполагам, че липсата на внимание я е прогонила. Тя ме обичаше, знам го, не си измислям, но изчезна и през остатъка от живота си не видях майчина ласка, като изключим наетите бавачки. Помня гласа й, обичта й, но помня и деня, в който баща ми се върна сам отнякъде, където бяха отишли заедно. Накара ме да се изправя до него, бил съм на около четири или пет години, и ми каза, че майка ни е напуснала и е бременна със Себастиен.
	— И не ти даде никакво обяснение?
	Еймъри сви рамене.
	— Бях дете. Защо да си дава труд да ми обяснява?
	— И ти никога не попита отново?
	— Питах, но ми пробутваха разни глупости. Била болна, била при семейството си в Англия, пътувала… Подхвърляха ми небрежно всякакви измислици и накрая спрях да питам. Реших, че тя ни мрази. Защо иначе би изоставила първородния си син? Затова я намразих.
	— Може би е искала да те вземе със себе си. Не мога да си представя, че доброволно би изоставила толкова малко дете.
	— Е, и да е искала, не съм го разбрал. Пък и татко не би го позволил. Не е могъл да направи нищо за нероденото си дете, но подозирам, че би предпочел да бъде прокълнат, отколкото да позволи неговият наследник да бъде разкарван по цял свят или да стане англичанин. — Направи презрителна гримаса. — Каквато и да е била причината, съм сигурен, че двамата никога не са се разбирали.
	— Навярно защото са били принудени да се оженят — подхвърлих невинно, но той усети предизвикателството в думите ми.
	Втренчи в мен бледите си очи.
	— Нашата женитба е грандиозен съюз, Фльорет. Роди ми наследници, бъди ми вярна, не ме предизвиквай и светът ще бъде твой. Ще ти осигуря всичко, от което имаш нужда. Ще ти дам бижута, имоти, гардероб, на който всяка жена във Франция би завидяла. Ще пътуваме и ще срещаш други богати хора. Какво повече би могла да иска една жена?
	Кипнах от гняв заради снизхождението му.
	— А какво ще стане с онези свободи, които спомена преди малко? Онези, които моят баща ми даваше.
	Изтръска пепелта от края на пурата в близкия пепелник, а аз наблюдавах как тя безшумно се разпада. Приех го като символ на моя разпадащ се живот и на безгласната ми роля в него.
	— Опасявам се, че една омъжена жена няма толкова свободи, колкото една стара мома.
	— Еймъри, знаеш, че притежавам дарбата на парфюмерист, нали? Мога да създавам парфюми, каквито хората дори не могат да си представят.
	— Така твърди и близнакът ти. Но ти си жена, скъпа, а моята съпруга няма да си играе из лабораториите. От нея се очаква да върти домакинството ми, да се грижи за децата ми и да изпълнява съпружеските си задължения.
	— Значи ще игнорираш най-голямата ми дарба? Толкова малко хора са благословени с нея!
	Полагах огромни усилия да сдържа отчаянието си.
	— Радвам се, че водим този разговор сега — заяви Еймъри любезно, но твърдо. — Не желая да те виждам в близост до фабриката за парфюми на Дьо Ласе. Може да прекарваш известно време с производителите на растенията, с нашите градинари също. Знам, че обичаш цветята, и това ми харесва. Смятам за много изискано една дама да се занимава с цветя, но създаването на парфюми не е женска работа. Нашият парфюмер е мосю Планк и той няма нужда от нов помощник, да не говорим за съпругата на работодателя си.
	Все едно ми прочете присъда за доживотен затвор. Не, по-скоро смъртна присъда. Не бих могла да съм щастлива, ако ми забранят да творя. Еймъри знаеше много добре какво означава да имаш дарбата на парфюмерист. Това не е съзнателен избор и макар някои по-фини аспекти да подлежат на научаване, дарбата да различаваш десетки и дори стотици различни миризми е божествена и не може да се придобие с труд. На практика той се подиграваше презрително на част от моята душа.
	— Мога ли да помагам в бизнеса на Дьолакроа?
	— Не, Фльорет, фамилният ви бизнес се ръководи от Анри. Ние си оставаме конкуренти, макар и в приятелски отношения и сродени чрез този брак. Както и да е, не искам никакво преплитане на интересите, що се отнася до двете ни парфюмерийни империи, поне на този етап. Може би с течение на времето… — Въздъхна доволно, сякаш вече всичко бе пределно ясно и можехме да преминем към следващия въпрос.
	— Сега се съсредоточи върху управлението на тази огромна къща и върху перспективата за майчинство. Много бих искал да се заемеш и с благотворителни дела. Може да планираш коледния обяд за нашите работници. Остават само няколко месеца.
	— Еймъри… — Посочих към терасираните цветни полета по хълмовете на Грас, невидими в нощната тъмнина. — Всички тези работници сега маршируват под звуците на войната. Те няма да присъстват на коледния ни обяд.
	Усмихна ми се покровителствено.
	— Дори така да е, планирането ще е добро занимание за теб, та дори и само на теория. Такива умения не бива нито да се пренебрегват, нито да се подценяват. Ще са отлична практика за бъдещето.
	Исках да се разпищя.
	— Сега — продължи Еймъри и осъзнах, че това е любимото му снизходително начало на всяко изречение — хайде да забравим за парфюмите, войната и другите хора за известно време и да започнем нашата малка лична офанзива тук, в тази стая. Отивам в леглото, съпруго моя, и се надявам в следващите мигове да заченем нашето първо дете. — На лицето му се появи подобие на усмивка, докато гасеше последните въгленчета на пурата си, както и моите надежди. — Ако не стане, ще опитваме отново и отново.
	Търпението на Еймъри се беше изчерпало. Стана и се зае да разкопчае последните копчета на ризата си.
	— Влизай под завивките, Фльорет, и ще ти покажа какво искам да направиш за мен.
	Погледнах встрани, когато започна да разкопчава панталоните си. Изпитах неистово желание да побягна, но краката ми бяха налети с олово, приковани към пода и напълно лишени от подвижност. Нямах какво да кажа. Не можех да мисля, знаех, че това е краят. Трябваше да позволя да се случи и да спра да се надявам, че…
	Еймъри изруга високо, а аз се обърнах, щом чух силното чукане на вратата.
	— Какво има, по дяволите?
	— Мосю Еймъри?
	Гласът ми се стори познат. Оказа се на икономката, мадам Муфлар.
	Посегнах бързо към халата на съпруга си и с подканящо изражение на лицето му помогнах да го облече. От начина, по който напъха ръце в ръкавите и завърза нервно колана отпред, пролича, че е бесен. Отвори вратата със замах, като едва ми остави време да си наметна бързо пеньоар в името на благоприличието.
	— Мадам Муфлар, какво е това? — изкрещя Еймъри с нескрита ярост.
	Жената се сви под гнева му.
	— Простете ми, господарю, простете ми — запелтечи и ми хвърли умолителен поглед. — Камбаните казват всичко, мосю — добави разтреперано.
	— Напълно съзнавам това, мадам. Наясно съм и какво означава — сряза я той.
	Сложих спокойно длан върху ръката му и го избутах внимателно встрани. Изпитах облекчение, че ми позволи.
	— Какво става, мадам Муфлар? — попитах меко и пристъпих към прага на вратата.
	— Капитан Луи Древан е тук, за да ви види, господарю — изрече икономката, като отново обърна лице към своя работодател. — Настоява да говори с вас.
	— Моят капитан? — Еймъри изрече титлата с благоговение. — Добре, добре… Декретът без съмнение е бил подписан.
	— Веднага ще слезем, мадам Муфлар — уверих я. — Предложете на капитана някакви напитки.
	Затворих вратата, преди съпругът ми да избухне.
	— Изглежда, войната е официално обявена — изрекох по-скоро на себе си, отколкото на него. — Какво друго би могло да е?
	— Дано наистина да е, защото в противен случай ще започна моя собствена — изръмжа Еймъри, захвърли халата и започна да закопчава панталоните си.
	Изпитах облекчение, като забелязах, че страстта му е спаднала заедно с настроението, и тайно ми се прииска да целуна капитан Древан за нахлуването.
	Подредих гънките на копринения си халат и обух сатенените пантофки. Време бе да поема ролята си на жената в къщата, макар да наближаваше полунощ.
	— Ще се видим долу — казах, докато проверявах дали прическата ми е в ред.
	— Фльорет!
	При вика му спрях с ръка върху дръжката на вратата и го погледнах през рамо.
	— Нямаш намерение да слезеш долу така, нали?
	— Че защо? Часът е непривичен. Това е сватбената ми нощ. Защо, за бога, трябва да се тревожа как изглеждам?
	Присви устни и по някаква странна причина за миг ми напомни на Анри.
	— Главно защото аз забранявам, скъпа ми съпруго.
	Мисля, че започнах да оформям мълчаливо в устата си думата забранявам, сякаш за да разбера какво точно е казал, но той продължи да говори въпреки очевидната ми изненада.
	— Не само няма да слезеш долу в този вид, но и изобщо няма да говориш с капитана. Позволи ми да ти напомня, че той пожела да се види с мен, а не със съпругата ми. Това е мъжка работа.
	Сега дори звучеше като Анри.
	— Войната е…
	— Ще те информирам заедно с останалата част от домакинството. Засега, моля те, остави мъжете да решават мъжките проблеми.
	Не знам как Еймъри се стърпя да не се приближи до мен и просто да ми фрасне един юмрук в лицето. Ченето ми увисна от изумление, а той пресече стаята, излезе и затръшна вратата след себе си. Стоях вцепенена с ужасяващото съзнание, че ролята ми на господарка на къщата има твърде малко тежест.
	И все пак реших да му се опълча по свой начин. След като Еймъри не искаше да съм до него в този изключително емоционален момент, щях да го изживея заедно с персонала. Трябваше да съм с другите и да споделя тревогата от войната. Не заради женитбата, или защото внезапно се бях оказала негова собственост и трябваше да се подчинявам на неговите правила. Бяхме изправени пред много по-голям проблем и нямах време да обръщам внимание на мъжкия шовинизъм на Еймъри. Бързах надолу и все по-надолу по стълбите, докато се озовах в тъмната утроба на къщата, където в напрегнато очакване се бяха събрали всички членове на персонала.
	Далечен барабанен тътен добавяше нова тревожна окраска на камбанния звън и градът бавно осъзнаваше какво означава този призив.
	— О, мадам! — възкликна икономката с ужасен поглед.
	Всички се изправиха на крака, чу се стържене на столове по пода, хората отметнаха паднали кичури коса от лицата си и разговорите внезапно спряха. Ароматът на сготвена храна се смесваше с миризмата на работници, пенливата свежест на измити съдове и неизбежния тютюн. Над главите им се носеше облак дим.
	Във внезапно настъпилата тишина се чуваха само тиктакането на часовник в коридора и моите стъпки, макар че пристъпвах почти на пръсти. Огледах зашеметените лица на хората от персонала и се почувствах точно толкова безпомощна, колкото тях.
	— Простете, че се натрапвам — започнах аз.
	В този миг разбрах каква голяма грешка съм допуснала с противопоставянето си на Еймъри. Почувствах се нелепо сред всички тези напълно облечени мъже и жени, докато аз стоях пред тях в копринен пеньоар. Беше неприлично от моя страна и те извърнаха очи, но трябваше да ги притисна.
	— Чувствам се толкова объркана, колкото всеки един от вас, но съм сигурна, че съпругът ми скоро ще ни каже какво е научил.
	Усмихнах се, за да им вдъхна кураж.
	— Мадам Дьо Ласе, много съжаляваме, че това трябваше да се случи точно сега — заяви мадам Муфлар. Жената полагаше усилия да не забелязва неподходящото ми облекло и местеше поглед от човек на човек, докато те изразяваха тихо съгласието си с нейните думи. — Кметът е получил телеграма от префектурата и капитан Древан дойде, за да информира мосю Дьо Ласе.
	Усмихнах се, за да им вдъхна увереност, но в усмивката ми имаше твърде малко веселие.
	— Мисля, че за съпруга ми сигурността на нашия народ е с предимство. Съобщението несъмнено ще стигне веднага и до братята ми. Предполагам, че има останало кафе?
	Молбата и небрежното ми поведение като че ли ги извадиха от хипнозата на момента. С почти кудкудякащи звуци мадам Муфлар — която изненадващо осъзнах, че харесвам въпреки твърдото си намерение да мразя всеки от дома Дьо Ласе — се засуети и не спря, докато една от младите жени не напъха в ръцете ми голяма чаша подсладено кафе с мляко. Въпреки топлата нощ то бе точно това, от което се нуждаех след онези няколко глътки коняк.
	— Благодаря. Как се казваш?
	— Жана, мадам.
	— И какво вършиш в тази къща, Жана?
	Забелязах, че младата жена хвърли поглед към икономката и тя й даде позволение с леко кимване.
	— Обучават ме за ваша камериерка, мадам.
	— А, да. Мадам Муфлар ми спомена. Нова си тук, нали?
	В дома на Дьо Ласе отдавна не бяха имали нужда от камериерка за господарката на дома и това очевидно бе новост.
	— Ъъъ, да, нова съм. Започнах преди няколко дни, затова се чувствам малко несигурна.
	Девойката примигна и се зачуди дали не е казала твърде много, но след още един поглед към икономката продължи.
	— Исках да ви помогна тази вечер, но бях нервна, а и мадам Муфлар каза, че навярно ще предпочетете уединението.
	Жана се изчерви, внезапно смутена, че е казала нещо, което не е трябвало. Усмихнах се, за да я уверя, че не съм се засегнала, макар мадам Муфлар да бе изпънала неодобрително гръб.
	— Все още не съм готова, но скоро ще бъда.
	Погледнах към икономката.
	— Нека Жана започне веднага. Може да се учим взаимно.
	— Разбира се — примигна възрастната жена. Погледна към девойката, за да й даде сигнал, че е свободна, а сетне се обърна отново към мен: — Мадам, мога ли да си позволя да ви представя на останалата част от персонала?
	Изглежда, и тя като мен търсеше начин да облекчи напрежението.
	— Чудесна идея — съгласих се.
	— Запознайте се с мадам Клотилд. Тя ръководи кухнята.
	— Мадам Клотилд — повторих и кимнах към зачервената кръглолика жена, която ме гледаше с малките си очи.
	Жената направи реверанс, което определи поведението и на останалите.
	Имената се сипеха едно след друго, мъжете свеждаха глава в учтив поклон, а жените приклякваха в реверанс. Знаех, че дори да искам, няма да ги забравя. Макар да не беше необходимо, учтиво повтарях имената им и се усмихвах на всеки един от тях.
	— Сигурна съм, че няма да запомните всички ни — продължи мадам Муфлар и аз предпочетох да не я поправям.
	Безпокойството на персонала нарастваше.
	— Моля ви, седнете — приканих ги и хората с благодарност заеха предишните си места. — Съжалявам, че все още сте на крак толкова късно през нощта — заявих и думите ми бяха посрещнати със свивания на рамене и възклицания, че е без значение.
	Наистина нямаше значение, както и моето безсмислено извинение.
	— Какво ни е известно? — зачудих се на глас. Имах отчайващото усещане, че аз съм тази, която трябва да успокоява и води персонала в тези тежки времена. Бях една от най-младите в стаята и имах твърде малко опит с критични моменти като този. Притежавах единствено титла и власт, но трябваше да ми стигнат.
	— Чухме, че вече мобилизират момчетата ни — подхвърли мъж с потиснато изражение, който въртеше чаша вино в ръка.
	Това беше новост за мен.
	— Имаш ли синове, Пиер?
	Беше ми представен като главен градинар и не бе необходимо да поглеждам към мадам Муфлар, за да се уверя, че е впечатлена от паметта ми.
	Мъжът кимна.
	— Двама, мадам. Единият е почти на двайсет и три, а другият навърши двайсет и една през май, тъкмо отиде войник. Сега и двамата тичат натам, нетърпеливи да станат част от армията — мрачно глътна последното вино в чашата си градинарят.
	Не можех да го обвинявам. Самата аз мислех само за братята си, дори не се сещах за Еймъри. Феликс бе отбил задължителната военна служба миналата година и знаех, че ще бъде мобилизиран. Както и Анри. Рояци страхове избухнаха като мънички бомби от нервна енергия в стомаха ми, щом си представих, че единствените ми братя ще отидат на война срещу Германия.
	Мари, помощничката на главната готвачка, предложи да ми долее кафе, но аз отказах с кухо извинение:
	— Твърде много вълнение за един ден.
	Жената кимна, усмихна се и отмина с каната към следващия човек.
	— О, мадам — изненада ме внезапно икономката. — Имах намерение да ви съобщя, днес пристигна малък колет за вас.
	— За мен ли? — Бях озадачена. — От кого?
	— От по-младия мосю Дьо Ласе — отвърна с блеснали очи.
	— Себастиен? — Дори не се опитах да скрия неверието си. — Той тук ли е?
	— Пристигна телеграма да го очакваме, но все още не сме го видели. А и сега вече се съмнявам, че изобщо ще дойде.
	Оставих на масата наполовина изпитото си кафе.
	— Дали е възможно да ми покажете пратката?
	Любопитството ми бе възбудено, а и вече ми се искаше да се оттегля заради нарастващото напрежение сред прислугата. Определено не ме искаха около себе си, моето присъствие само увеличаваше неудобството им.
	— Наистина ли е само за мен? — попитах, докато вървяхме към вратата.
	— Да, мадам. Върху етикета е изписано само вашето име. Изпратил е отделен колет за съпруга ви. — Мадам Муфлар посочи с ръка да мина пред нея. — Щях да го донеса в стаята ви утре, но ако сте сигурна, че искате…
	— Да, сигурна съм. — Обърнах се. — Благодаря на всички. Моля ви, бъдете смели. Заедно сме в това изпитание.
	Отново празни, кухи думи, но какво може да каже човек в такъв момент? Нямах опит, на който да се облегна. Хората се изправиха, мъжете се поклониха, а жените отново направиха реверанс.
	— Лека нощ — добавих.
	— _Bonne soirée_ — отвърнаха в нещастен хор, макар никой от нас да не вярваше, че ще прекараме лека нощ.
	Поех си дъх и въздъхнах.
	— Щеше ми се да кажа нещо, което да повдигне духа им — признах на икономката, докато следвах тихите й стъпки по каменните плочи.
	Как ли го постигаше? Зад нея аз потропвах шумно, независимо от усилията си да вървя спокойно. Не исках да прозвуча отчаяно, но определено се чувствах така.
	— Тук сте. Това е достатъчно за всички нас, които желаем щастлив брак на мосю Дьо Ласе. Скоро мястото ще ечи от щастлив детски смях, очакваме го с нетърпение. Женитбата ви ще помогне на домакинството да запази своя оптимизъм в тези тежки времена.
	Звучеше чудесно като концепция, но независимо от важната си роля в този театър аз се чувствах доста объркана. Ако исках да дам наследници на фамилията Дьо Ласе, трябваше да се стегна и да се опитам да преодолея отвращението си от Еймъри.
	Бяхме пристигнали в складовото помещение.
	— Моля да ме извините, мадам, че не ви съобщих за пратката. Днес наистина не се яви подходящ момент.
	— Няма нищо, всичко е наред. Честно казано, радвам се на разсейването. А това отгоре писмо ли е?
	— Да. Аз се подписах за него. Адресирано е до вас.
	Вдигнах плика. Беше леко намачкан от дългото пътуване, но думите върху него изглеждаха написани от човек със стабилна ръка, а мастилото блестеше в неочакван виолетов цвят, все едно бе послание от папата. На мига разпознах скъпото мастило от „Дж. Ербен“ в Париж. Виждала бях този цвят, дори го бях пробвала. Изглеждаше толкова влажно и свежо на бялата страница. Когато посетих магазина с татко, той купи странно оформена ниска мастилница с мъничка поставка до запушалката, където да слага писалката си; една унция* ръждивочервено мастило, което обичаше да използва за личните си писма, и още една унция от „перлата на нощта“ за официалната си кореспонденция.
	[* Приблизително 28 грама. — Б.пр.]
	Спомням си, че бях очарована от миризмите в магазина и се чудех защо мосю Ербен не е помислил за ароматизирана серия. Лавандулата ми се стори подходяща за сините пигменти, розата — за по-топлите цветове, а земните горски ухания — за зелените. Бях абсолютно убедена, че тъмносиньото мастило на мосю Ербен мирише на сол, сякаш е океан. А може би просто си фантазирах, защото ми бяха казали, че мъжът е бивш моряк. Сега обаче се взирах в тъмното чувствено виолетово мастило на Себастиен. Ако мадам Муфлар не стоеше до мен, навярно щях да вдигна плика до носа си, отчаяно исках да подуша почерка… Дали ухаеше на виолетки?
	Усмихнах се леко притеснена, защото осъзнах, че икономката чака.
	— Простете, че ви бавя. Хмм, може би ще разгледам съдържанието на колета утре, а сега ще взема само писмото.
	— Разбира се — отвърна жената с приятелска загриженост. — Няма нужда да го отваряте точно в сватбената си нощ. Ще ви носим стотиците сватбени подаръци един по един и вие ще можете да ги разгледате на спокойствие и с помощник до вас.
	— Жана може ли да пише?
	— Може да чете, не знам дали пише… Ъъ, кажи, Жана?
	— Мадам Дьо Ласе?
	Обърнах се и видях камериерката си. Беше паникьосана, взираше се в мен с ококорени очи.
	— Какво има?
	— Търси ви съпругът ви — заекна девойката.
	Размених с икономката кратък притеснен поглед.
	— Благодаря ти, Жана — отвърнах. — Къде е той?
	Но мадам Муфлар вече крачеше енергично напред и аз я последвах. Мушнах писмото в дълбокия джоб на копринения си пеньоар и вдигнала полите му забързах нагоре след нея. Ужасно ми се искаше да бях сменила дрехата си.


>	4

	Намерих съпруга си в предния салон, капитанът все още бе там. Разменихме сдържани учтиви поздрави, докато аз примигвах от нетърпение и местех поглед между двамата мъже. Игнорирах гневния взор на Еймъри при вида на облеклото ми — не можеше да си позволи да ми каже нещо унизително пред офицера си.
	— И така, вече официално сме във война? — Реших да бъда директна и да наруша крехкото равновесие.
	— Изключително тъжно ми е да потвърдя това, мадам Дьо Ласе — съгласи се капитанът, който очевидно имаше по-важни проблеми от моето неподходящо одеяние. Едва миналата седмица бе изпълнен с искрящо остроумие, целуваше ръката ми и ни поздравяваше за предстоящата женитба. Сега имаше израз на човек, който отива на екзекуция, и макар капилярите на носа му да подсказваха за пътешествия през много бутилки шампанско, лицето му беше посивяло и загубило жизнерадостната червенина, която помнех.
	— Днес ме повикаха в префектурата на Ница, моля ви да простите отсъствието ми от празненството.
	Еймъри най-сетне успя да отмести поглед от облеклото ми, но вместо да пребледнее при новината, се зачерви от въодушевление и заяви:
	— Тръгвам още днес, капитане. Всъщност тръгвам незабавно.
	— Подозирах, че ще го сторите, Дьо Ласе. Ще е добър пример за мъжете.
	В този момент се появи и кметът, който ръкомахаше и сипеше извинения, все още объркан от новината. Тримата мъже обмениха оскъдната си информация и капитанът си тръгна. Предположих, че отива при моите братя, но той изчезна, преди да успея да го попитам.
	Мислите ми полетяха към по-баналните земни дела.
	— А какво ще стане с брачното ни свидетелство? — попитах в настъпилата тишина.
	— Ще трябва да почака, скъпи приятели — отвърна несигурно кметът. — Нямам представа какво ще ни донесе началото на седмицата. Най-вероятно отново ще ме повикат.
	Еймъри изсумтя раздразнено и го спаси от въпросите ми:
	— Фльорет, половината от съветниците изпращат синовете си на война, а другата половина сами поемат към фронта. Спри да се заяждаш за незначителни дреболии. Ще оправим този въпрос веднага щом получа отпуск.
	Направих се, че не забелязвам открития упрек, който несъмнено бе предизвикан от настойчивостта ми. Но се засегнах при мисълта, че законността на нашия брак е дреболия за съпруга ми. Нямах търпение да видя гърба му.
	— Всеки на моята възраст е запасняк. Повечето мъже на Грас заминават.
	— Значи тръгвате утре?
	Кметът кимна с отчаяно изражение.
	— Да, но вече е утре, мадам. — Погледна часовника, който извади от джоба на жилетката си. — Такива са заповедите от префектурата, а те идват директно от Париж. Цялата френска армия е на нога, дори запасняците са мобилизирани, както отбеляза съпругът ви. Елате, погледнете.
	С Еймъри ме поведоха към предната врата. Излязохме под портика и забелязах, че спокойствието на нощта е изчезнало. Имах чувството, че сме насред нормален работен ден.
	— Мъжете заминават — добави кметът.
	— Еймъри… — Поех си въздух, но не можах да измисля нищо, затова изрекох онова, което действително занимаваше ума ми: — Трябва да се сбогувам с братята си.
	Той кимна разсеяно.
	— Може да помогнеш с опаковането на багажа ми. Икономката и камериерът ще знаят какво е нужно.
	— Разбира се — съгласих се засрамено. — Ще намеря мадам Муфлар.
	— Моля да ме извините — обърнах се към кмета. — Трябва да се преоблека — казах и погледнах към Еймъри с невинно изражение на лицето.
	— Разбира се. Моля да извините нас, мадам Дьо Ласе, задето съсипахме най-хубавия ви ден и… ъъ, нощ.
	Изглеждаше нещастен, явно не знаеше какво да каже. Не можех да го виня за това предположение и за да не се чувства още по-неудобно, сведох очи и дори стиснах ръката на Еймъри в миг на искрена мъка.
	— Остави приготовленията на мен.
	Той кимна, без да обръща внимание на думите ми. Докато влизах в къщата, го чух да се сбогува с кмета и да мърмори, че не знае в чии ръце да остави фирмата си, защото всички мъже, които работят в нея, заминават на фронта.
	Оставих ги и затворих вратата. Мислите ми летяха към Феликс и Анри, но забелязах икономката да се помайва в сенките на входа към главния коридор. Мадам Муфлар бе свалила дантелената яка от врата си и наситено черната й униформа се открояваше потискаща и мрачна, сякаш вече е в траур. От колана й висеше кожена връзка, от чийто край подрънкваха ключовете за дома.
	— А, мадам Дьо Ласе, ето ви — каза тя и забърза към мен.
	Чувствах се неудобно от тази толкова непривична за мен строга формалност в отношенията и реших, че сега е моментът всички да се сближим. Да се обединим и да бъдем приятели, доколкото е възможно. Щях да положа началото на промяната и тази високомерна къща, където разделението между горния и долния етаж бе толкова строго очертано.
	— Бих желала да ме наричате мадам Фльорет, когато сме насаме. Съгласна ли сте?
	Икономката излезе от сенките и на лицето й, което изглеждаше призрачно под светлината на лампите заради бледността му на фона на черната рокля, за момент се изписа още по-изнервено изражение. После мадам Муфлар като че ли забрави длъжността си и се усмихна.
	— Защо не? Вие със сигурност ще внесете промяна в това домакинство, мадам. Какво мога да направя за вас?
	Обясних й набързо за багажа на Еймъри.
	— Да, вече помолих мосю Бланк да помогне. Той е камериерът на мосю Еймъри.
	— Отлично. Къде е? Трябва ли да наблюдавам работата му?
	— Само ако желаете. Той е в покоите на мосю Дьо Ласе… ъъ, където вие…
	— Добре, благодаря. Разбрах къде е.
	— А дали ще намерите пътя към собствените си стаи? Да ви изпратя ли Жана?
	— Добра идея. Искам да се уверя, че всичко за заминаването на съпруга ми е в ред. После ще се спусна по хълма, но за целта трябва да се преоблека — обясних и пернах леко копринените дипли на халата си.
	— Мадам? По това време?
	— Тичам по тези улици от дете, тъмнината не ме безпокои. Плаши ме обаче вероятността да не кажа сбогом на братята си.
	При вида на помръкналото й лице побързах да се усмихна уверено. Сега всички щяха да разчитат на мен.
	— Имам чувството, че е жътва с всички тези заминаващи мъже.
	— Да, мадам. Точно затова смятам, че не е разумно.
	Погледнах я и се разтревожих от онова, което икономката не изрази с думи. Та това бяха мъжете, които работеха за нашите две семейства; мъжете, които познавах от времето, когато ходех с плитки; мъжете, които вдигаха шапки за поздрав, когато минавах край тях на велосипеда си години наред; които почитаха името ни. Това бяха мъжете на града, който обичах… моето голямо семейство. Неодобрението й се задълбочи и едва тогава осъзнах смисъла на думите. Мадам Муфлар не се опасяваше, че някой може да ме забави по пътя. Не, неодобрението й потвърждаваше, че Феликс е бил прав. Крайно време бе да приема мисълта, че трябва да се държа като високопоставена жена в този град. Да спазвам протокола, който вече ми забраняваше да действам безгрижно, почти детински, както досега.
	Навярно точно това бе имал предвид и Еймъри в предишния ми разговор.
	— Ще взема Жана със себе си — заявих.
	Настроението на икономката веднага се промени. Отпусна рамене и изражението й се смекчи.
	— Добре, мадам. Сега ще ви я изпратя.
	Качих се горе и набързо се преоблякох в дрехи, мрачни почти като на икономката ни. В семпло черно от главата до петите се запътих към стаята от сватбената ни нощ. В спалнята, която час по-рано бе подготвена за нощ на сладострастие, сега намерих друг мъж. Обхвана ме вина заради радостта, че все пак се отървах от Еймъри. В ума ми кънтяха щастливи възгласи, защото бях избегнала най-големия си страх — тялото му, притиснато в моето. Ала на каква цена? Едва ли можех да се обвинявам за войната, но вътрешно ликувах, задето мобилизацията бе обявена в точния момент, което ме отвращаваше. Опитах се да удавя вината с нервен изблик на смях.
	— Извинете, мадам? — изрече камериерът, мъж с тънки мустаци над горната устна.
	Прокашлях се леко, за да прочистя гърлото си.
	— Чудех се дали мога да ви помогна с нещо. Вие сте мосю Бланк, нали?
	Мъжът чукна токове и кимна сдържано.
	— Да, мадам. Аз съм камериерът на мосю Дьо Ласе. Работя при него от десет години и три месеца.
	Кимнах впечатлена.
	— Най-добре ще е аз да опаковам дрехите му.
	— Разбира се — промърморих, защото разбирах нуждата му да ме изолира не само от света на мъжете, но и от своята територия.
	Заобиколих страничната колона, за да застана от другата страна на леглото, и забелязах, че камериерът е смел на пода всички розови листенца от сватбената постеля. Стъпвах върху тях и усещах сладкия им парфюм. Имаше нещо символично в това, че тъпчехме с крака ритуалите на брака. Задуши ме нов прилив на вина.
	Докоснах блестящите копчета на синята шевиотна пелерина на Еймъри. Изглеждаше съвсем нова, разбира се — още не бе станала свидетел на военни действия. При проскърцването на кожа вдигнах поглед и забелязах тежкия колан и паласката, които мосю Бланк опаковаше. Смръщил бе вежди в концентрацията си и от поведението му съдех, че предпочита да се махна оттам.
	— Мосю Бланк, искам да оставя нещо в куфара на съпруга ми.
	Съвсем преднамерено не го формулирах като въпрос. Той ме погледна и видях искрица раздразнение, която бързо прикри с леко покашляне.
	— Разбира се, мадам.
	Благодарих му с усмивка.
	— Чудесно. Ще се върна след малко.
	Затичах се към покоите си, където по-рано тази седмица мадам Муфлар бе разопаковала куфарите ми с дрехи и вещи. Обикалях и разглеждах гардеробите си и нощните масички, опитвах се да си представя какво би могло да е подходящо. Имаше една моя снимка, но на нея бях с Феликс. Едва ли щеше да е романтичен подарък, а аз търсех именно такъв. Макар да не изпитвах романтични чувства към Еймъри, имах необходимост той да разбере какво ме вълнува истински. Търсех романтика във всичко — от красивата картина на перачка, която простира на фона на обсипаните с цветя терасирани поля, до прилива на радост при вдъхването на аромата от първата реколта виолетки. Виолетки! Да. Моят сватбен парфюм.
	С него щях да го изпратя. Но не със стъкления флакон на баба. Феликс ми беше приготвил няколко шишенца с тоалетна вода от виолетки, с която да пръскам будоара, чаршафите и личните си вещи — от възглавници до носни кърпички. Беше нежен, сладък аромат… любим още от детството ми. Знаех, че не изразява напълно личността ми, а и не това бе намерението ми, но създаваше романтична представа и се надявах, че именно такова общуване би оценил Еймъри, моят съпруг, на когото бе отказана първата брачна нощ.
	Намерих най-малкото шишенце и надрасках бележка към него.
	Не можах да измисля подходящо нежно обръщение, с което да започна посланието, затова реших да се придържам към простотата.
C>
	Еймъри,
	Надявам се това да ти напомня за мен, докато сме разделени. Върни се жив и здрав у дома.
@	Твоя предана Ф.
C$
	Пишех бележката с усещането, че извършвам грях. Неискреността ми се подиграваше от ъгъла на стаята. Защото всъщност тихо се наслаждавах на мисълта, че няма да съм принудена да прекарам със съпруга си нито тази, нито някоя от близките нощи. Ала в същото време не желаех да нараня Еймъри. Сега бях омъжена за него. Дала бях обет и независимо дали исках да съм негова жена или не, той бе моят партньор и аз трябваше да се постарая нещата между нас да потръгнат, както бе настоял Феликс. Затова в този момент на голямо напрежение и дълбоко отчаяние, който щеше да засегне всички френски семейства, сметнах за важно да предложа привързаност и подкрепа, ако не любов. Какво друго бихме могли ние, жените на Франция, да направим тази нощ, освен да прегърнем нашите смели мъже за сбогом, да им пожелаем смелост и сигурност и да се надяваме, че животът им ще бъде пощаден.
	Задрасках посланието, отвратена от неискреността си, и написах ново.
C>
	Еймъри, съпруже мой,
	Нека това ти напомня за Грас, докато си далеч от сладката прегръдка на града. Върни се у дома жив и здрав.
C$
	Така вече беше по-добре. Изразявах нежност, без да се чувствам лъжкиня.
	Жана ме пресрещна, докато се връщах обратно към стаите на Еймъри в другия край на коридора.
	— Мадам?
	— Вземи ни наметки, Жана. Тръгваме за къщата на Дьолакроа веднага щом предам това на мосю Бланк.
	Бях впечатлена, че не казах моята къща.
	Без миг колебание камериерката кимна и се втурна към покоите ми.
	Този път почуках на вратата.
	— Мосю?
	— А, мадам, тъкмо щях да затварям ключалките — посочи той.
	— Нещо съвсем малко е — отвърнах.
	Бях завила шишенцето и бележката в парфюмирана дантелена кърпичка. Мъжът отвори капака и аз пъхнах пакетчето в куфара.
	— Благодаря ви.
	— Лека нощ, мадам Дьо Ласе.
	Чукна токове с поклон и имах чувството, че ми дава разрешение да се оттегля. Чудех се дали ще прочете бележката ми. Всъщност не ме интересуваше дали ще го направи. Единственото, което занимаваше ума ми сега, бе да стигна до Феликс и Анри.
	Главната приемна на къщата приличаше на железопътен перон. Прислужниците хвърчаха чевръсто нагоре-надолу със съсредоточени изражения и стиснати от напрежение устни. Очевидно искаха да свършат добре задачите си, да изпълнят задълженията си. Бяха главно жени, мъжете навярно бързаха да изровят униформите си от запаса. Атмосферата бе натежала от страх, струваше ми се, че по ъглите клечат и дебнат сенчести чудовища, които само чакат да скочат, за да уловят непредпазливите. Хората стрелкаха погледи нервно и изобщо не ги спираха за по-дълго върху някого или нещо. Почувствах се безполезна.
	Жана се изправи до мен.
	— Чухте ли, мадам?
	— Какво?
	— Всички отиват! Дори Пиер, Гай и Фабиен.
	— И възрастните мъже?
	Девойката кимна ужасено.
	Повиквателни са получили и всички доброволци. Мислехме, че ще повикат само онези от запаса, но кметът е потвърдил, че се свикват почти всички, с изключение на много младите и много старите.
	Животът ми, който смятах за нещастен в началото на деня, сега вече се изплъзваше напълно от контрола ми. Никога не бях съзнавала истинския смисъл на израза „страх от неизвестното“, но в този момент знаех, че го изживявам. Всички бяхме въвлечени в ставащото и начинът ни на живот бе застрашен. Внезапно моите сватбени тревоги, моите проблеми ми се сториха незначителни… дори моят живот ми се стори маловажен сега, когато най-сетне осъзнах мащабите на това, което действително се случва в света.
	— Трябва да говоря със съпруга си — изрекох задъхано и без да изчакам отговора й, се спуснах навън.
	Мъжът, когото досега се опитвах да избегна, внезапно се оказа онзи, когото търся. Колкото и странно да бе, в този момент на лудешко търсене сърцето ми искрено се тревожеше за него. Страхът ми бе придружен от противоречиви емоции. Еймъри все пак бе мой съпруг. Бяхме поели тържествено обещание в нашата черква, бяхме изрекли клетвите си пред свещеника и пред семействата си. Той бе бъдещият баща на децата ми. Несъмнено очаквах с нетърпение да стана майка, а това не би се случило, ако съпругът ми е на война, където може да бъде ранен, осакатен, убит. Ами ако стане така, че не може да има деца? Тогава щях да живея с него в празен, безплоден брак.
	Осъзнах, че отново поставям себе си на първо място, и се укорих. Татко би се срамувал да чуе моите егоистични мисли, бързо ги пренаредих, за да се съсредоточа върху наистина важното.
	Феликс можеше да бъде ранен… Анри също. Можеше да бъдат убити — заблуден куршум, нещастна отломка от шрапнел, болест, глад… Ако бе възможно да върна назад цялата си мъка и отвращение, изпитани в днешния ден, щях да го направя. Ако изличаването им и изживяването на днешния ден с усмивка и радостно сърце биха могли да променят тази вечер, бих поела товара си на мига. Бих скочила с готовност в леглото на Еймъри, ако обявяването на войната можеше да бъде избегнато.
	Защо се пазарях така? Какво излишно прахосване на енергия!
	След безкрайно разпитване на слуги, които срещах по пътя, намерих съпруга си в един от страничните дворове, където даваше енергични заповеди на най-младия коняр.
	— Еймъри? — Гласът ми бе нежен и от начина, по който се извърна към мен, разбрах, че и той е забелязал тази изненадваща новост.
	Подаде юздите на конярчето, дойде бързо при мен и постави ръце на раменете ми. Не мога да кажа, че изпитах някакво топло чувство, но все пак бе крачка напред. Обичта все още липсваше, но емоциите ми бушуваха, затова не можех да намеря правилните думи за този момент. Какво би трябвало да направя? Да го излъжа и да му кажа, че ще ми липсва? Или да остана безстрастна и да изрека успокоителни думи като „Върни се жив и здрав“? Заради моето колебание Еймъри се зае да запълни неловката пауза.
	— Трябва да се преоблека в униформата си, Фльорет, и тръгвам. Събираме се при казармите, но ще заминем призори и има много неща, които трябва да се организират в тези няколко часа. В заповедта за мобилизация е указан точен час и се налага да побързам. — Извади джобния си часовник.
	Вероятно съм го погледнала недоверчиво.
	— Като офицер аз служа за пример — подчерта Еймъри. — Представи си как изглежда в очите на войниците техният офицер да замине в сватбената си нощ. Това ще им покаже моята всеотдайност и ще ги вдъхнови да следват дълга си също толкова непреклонно.
	„Колко героично“ — помислих си горчиво. Така щеше да изглежда отстрани. Тази постъпка щеше да му помогне да създаде легенда около себе си. Но поне ми спестяваше онова, от което се страхувах най-много.
	Чакаше да отговоря нещо. Примигнах.
	— Значи ще яздиш до казармите?
	Едва ли има нещо по-дразнещо от посочването на очевидното. Но Еймъри бе запленен от геройската си постъпка.
	— Никакви кочияши — обяви.
	„Разбира се, ще изглежда толкова храбро — казах си. — Ще пристигне вихрено в казармите, след като е галопирал по калдъръмените улиците на жребеца си, зарязал семейното ложе в сватбената си нощ.“
	— Мосю Бланк опакова багажа ти — измънках. — Както изглежда, добре си знае работата.
	— Смрази те, нали? — ухили се развеселено Еймъри.
	— Това е неговият свят — свих рамене. — Аз съм новодошла. Най-добре е да оставя всички да посвикнат с присъствието ми.
	— Умно момиче — съгласи се той и ме целуна по главата.
	Колкото и странно да е, тази проява на привързаност стопли сърцето ми повече от всичко останало, което Еймъри бе сторил или казал досега. Никое от днешните му театрални представления не ме бе впечатлило, но имах чувството, че тази интимна лека целувка е съвсем искрена.
	— Еймъри…
	Погледна ме с очакване.
	— Съжалявам.
	— Войната… — започна той.
	— Нямам предвид войната. Съжалявам, че бях… — търсех правилната дума — неотзивчива. Иска ми се да можех да го променя, но…
	Изглежда, разбра мисълта ми и ме притисна по-здраво. Дори капчица привързаност би помогнала в този момент, но не чувствах нищо, освен облекчение, че не съм задължена да лежа гола под него тази нощ.
	— Не планирам да ме убиват, Фльорет, затова нека започнем отново, когато можем. Женени сме. Никой не може да ни отнеме това.
	— Гражданската церемония…
	— Да, за нещастие. Но, мила моя, ние не консумирахме брака си, така че може да се чувстваш удовлетворена. Ще се погрижа за тази бюрократична подробност в мига, в който успея да си взема отпуск. Може би войната дойде в добър момент.
	— Какво искаш да кажеш?
	— Ами… май те поизплаших тази вечер. Не проявих разбиране. Предполагам, че съм свикнал с…
	— Грасиела?
	Очите на Еймъри проблеснаха на бледото му лице. Тъмнината ни покриваше като плащ. Само за миг и без никакво усилие бяхме преминали от размяна на учтиви любезности към предупредително ръмжене.
	— Не говори за нея — смръщи се. Но нямаше да ме спре толкова лесно, макар да не беше нито времето, нито мястото да водим подобен разговор.
	Думите просто изскочиха от устата ми:
	— Ще ми се да се беше венчал за човека, когото обичаш. Трябваше да се ожениш за нея.
	Стисна ръката ми. Не болезнено, но достатъчно силно, че да обърна внимание.
	— Ожених се за теб, Фльорет. И ти знаеш защо. Приеми го. Оценявам извинението ти, но чувствата ми към Грасиела не са твоя работа. Моля те, не споменавай името й отново.
	Сега вече ръката ме заболя, но не го показах. Годините съвместен живот с братята ми ме бяха научили да се боря. Годините, през които Еймъри се бе държал като досаден насилник, ми напомниха никога да не се оставям да ме заблуди. Леката му целувка и прегръдка бяха просто миг на слабост.
	— Значи това между нас е просто търговски договор, така ли, Еймъри?
	— Щом искаш, може и така да го наречем. Само нека не се преструваме, че между нас може да има някаква голяма романтична любов.
	Отворих уста да кажа нещо, но той стисна ръката ми още по-силно и думите замряха в гърлото ми.
	— Това не означава, че не е възможно да постигнем някаква толерантност, дори привързаност. Радвам се, че момичето на Дьолакроа сега е мадам Дьо Ласе, и съм готов да се държа щедро с теб, Фльорет. Всичко, което искам от теб в замяна, е да се държиш като моя съпруга във всяко едно отношение.
	— И никога повече да не споменавам името й. — Тонът ми бе преднамерено горчив.
	— Точно така. Бързо се учиш. Отлично, Фльорет. Хайде.
	Отпусна хватката си и спусна длан надолу по цялата ми ръка, докато стигна пръстите ми. После се наведе над ръката ми и я целуна леко. Който и да ни наблюдаваше, включително конярчето, не би видял нищо друго, освен момент на нежност между младоженци.
	— Прегърни съпруга си за сбогом и побързай да целунеш братята си за довиждане.
	— Ами твоят брат? — попитах с открито неподчинение в тона. — Изпратил ми е сватбен подарък.
	Еймъри се направи, че не е чул последните ми думи.
	— От кратката му телеграма разбрах, че не може да стигне до нас. На Лионската гара в Париж го е спряла същата новина, която мобилизира нас. Предполагам, че ще офейка възможно най-бързо обратно в Лондон. Радвам се. Така или иначе не исках да го виждам.
	Не споменах писмото. Себастиен бе надраскал „лично“ отпред и отзад на плика, което означаваше, че иска само аз да прочета писмото. Щях да го сторя, когато намеря време.
	— Е, къде отиваш сега?
	— Ами, за разлика от братята ти, които са в Двайсет и четвърти полк, чийто повиквателен пункт е във Вилфранш, аз ще се радвам на удобството на местните казарми — отвърна и пристъпи към коня си. — Както и да е, на Двайсет и трети полк предстои дълъг път по-късно през деня.
	— Себастиен във френската армия ли ще се бие? — смръщих вежди аз.
	— Кой знае? Предполагам, че ще се позове на британското си гражданство, но ако го видя — тук използва най-язвителния си тон, — да му предам ли най-добрите ти пожелания?
	— Да, моля — отговорих възможно най-учтиво.
	Бяхме младоженци, първата ни брачна нощ не се състоя, би трябвало да вися на врата му, да плача, а той храбро да откопчва пръстите ми от ръката си. Вместо това играех ролята на смела съпруга пред очите на публиката. Съзнавах, че емоциите ми се люшкат като махало от едната в другата крайност, и макар да не желаех нещо лошо да сполети Еймъри, не чувствах към него нищо, което поне мъничко да наподобява романтично увлечение.
	— Значи тръгваш към гарата?
	— Да, веднага щом приготвим сандъците с боеприпасите, хранителните дажби и всичко останало в казармите. Ето я мобилизационната ми заповед, която е и моят билет за железниците. — Размаха документите си. — Разбрах, че часовете за заминаване ще бъдат разместени, за да се избегнат струпванията на войска, но аз със сигурност ще замина с първия възможен влак, защото ми предстоят триста километра път.
	— Довиждане, Еймъри — казах храбро.
	— Сбогом, Фльорет. Трябва да поканиш някоя от братовчедките ми да живее с теб, поне две от тях със сигурност биха искали да напуснат Париж. Така няма да се чувстваш самотна.
	Чудех се как да му кажа, че бих предпочела да не отправям такава покана, но той явно не чакаше отговор, защото продължи мисълта си:
	— Още щом ми дадат първия отпуск, ще се върна, за да довършим започнатото.
	Намигна ми, ямата в стомаха ми отново зейна и оттам се надигна нова вълна ужас. Цялото ми отвращение се завърна с пълна сила, макар само допреди минути да бях изпълнена с нежно състрадание.
	Наблюдавах как Еймъри се мята с лекота на седлото и се намества с изправен гръб, горд в своята униформа. Погледна за миг към мен и след това обърна лице напред.
	— Води ме — каза на конярчето, което размахваше фенер, за да осветява пътя на господаря си. Момчето се втурна напред, а мъжът смушка коня с колене.
	Вестта, че Еймъри дьо Ласе заминава, очевидно се бе разпространила сред прислугата. По протежение на чакълената алея обаче се бяха наредили само жени. Някои стискаха свещи в ръце, сякаш за да озарят този героичен момент от живота на своя господар. Около тях все още витаеше духът на сватбения празник — в забодените на роклите им бели панделки, в градинската украса — в пълен контраст с мрачните им лица. Сключили бяха ръце отпред в тържествен погребален маниер и се покланяха пред Еймъри, докато той триумфално минаваше край тях на коня си. Яздеше много бавно, за да има време публиката да изживее пълната драма на заминаването му. Присъединих се към жените. Какво друго бих могла да сторя, освен поне за момента да се включа в тази проява на уважение?
	Еймъри щеше да изчезне след минути и тогава щях да се затичам… не, щях да полетя към своя истински дом и към мъжете, които наистина обичам.

	* * *

	Не губих никакво време. Наметнах си шал и се спуснах като безгрижно дете надолу към къщата на Дьолакроа. Жана подтичваше до мен, докато следвахме пътя към вилата. Там несъмнено кипеше същата подготовка, която накрая щеше да остави фамилния ни дом с усещането за тишина и празнота. Видях светлина в една от стаите и направо се втурнах натам, защото знаех, че братята ми ще ме чакат. Нахлух през предната врата и едва отделих време да прегърна насълзената мадам Жерар, която се бе грижила за семейството ни така, както една истинска майка би се грижила за домочадието си.
	— В кабинета на баща ви са — насочи ме ненужно тя. — Не искаха да тръгнат, без да се сбогуват с вас.
	Хвърлих й бегла усмивка, за да изразя съпричастие с мъката, която всички трябваше да понасяме. Представих й през рамо Жана, моята нова камериерка в „голямата къща“, както винаги бихме наричали дома на Дьо Ласе. Не си направих труда да чукам, а блъснах и отворих вратата театрално, защото бях нетърпелива, защото трябваше да ги видя, да ги прегърна…
	— Фльорет!
	Феликс бързо се спусна към мен, грабна ме в прегръдката си и ме завъртя енергично, преди да ме пусне обратно на твърдия под, постлан с килим „Обюсон“. Не знам защо забелязах нежната красота на кремавите, зелени и розови цветни букети в този момент, нито защо винаги съм имала чувството, че този килим е толкова не на място в далеч по-яркия кабинет на баща ми. Приживе татко държеше килима близо до себе си, защото е бил любим на майка ни. Навярно би желал и аз да съм близо до него и беше хубаво, че се озовах точно тук.
	— Благодаря ви, че ме изчакахте — казах задавено. Внезапно и този ужасяващ момент всичките емоции на изминалия ден се обединиха във връх на стрела, която сякаш прониза сърцето ми. — Еймъри отиде в казармите, за да организира всичко.
	Братята ми кимнаха мрачно.
	— Вероятно ще се видите, преди да замине от Грас, за да… — започна Анри, но явно размисли.
	Не можех да му кажа, че ми се иска Еймъри да се махне възможно най-скоро. Погледнах Феликс, който стисна ръката ми.
	— Нямаме много време.
	— Не разместиха ли часовете на мобилизационните заповеди? Няма ли гарите да се задръстят, ако всички тръгнат в един и същи момент?
	Феликс се разсмя.
	— Според заповедите трябва да сформираме Двайсет и четвърти полк във Вилфранш до десет часа след обявяването на войната, което е точно сега. Ще закъснеем. Не ставаме за офицери.
	Мисля, че при други обстоятелства бих си поплакала, но в този миг, докато се взирах в братята си и се чувствах изгубена и залутана, сълзите ми се сториха излишни, затова очите ми останаха сухи. Това като че ли вдъхна смелост на единственото семейство, което ми бе останало.
	— Разчитаме на теб да се грижиш за къщата в наше отсъствие — каза Анри. Изглежда, все още беше в шок. — Така или иначе се справяш добре.
	— Ще се грижа и за двете къщи. Не мисли за това, Анри — успокоих го. — Домът ни ще е в добри ръце, докато се върнете. Видя ли се с Катрин?
	Брат ми кимна, беше на ръба да се разплаче, но се изкашля леко, за да прочисти гърлото си. Навярно бе стигнал до моето заключение за излишните емоции.
	— За съвсем кратко. Всеки изпраща някой роднина. Почти не остава време за другите хора, които обичаме.
	— Братята й. Да, разбира се. И двамата ли заминават?
	— Понеже съм офицер в полка, където са те, семейството й мисли, че мога да размахам вълшебна пръчица и да ги опазя живи и здрави — кимна нещастно Анри. Изправи се, прокара внимателно ръка през оредяващата си коса и поклати глава. — Никой от нас не е в безопасност.
	— Не ставай мрачен — предупреди го Феликс. — Хайде. Трябва да тръгваме.
	— Би ли ми обяснил някой защо заминават всички мъже от града? — настоях. — Не трябва ли да останат служители в кметството? Мислех си, че вас няма да ви повикат веднага, защото тъкмо отслужихте двете си години. Нима в казармата няма достатъчно младежи в момента?
	Феликс се заметна с дебелата пелерина, която бе част от униформата на полка му.
	— Очевидно не са достатъчно, за да се справят с германската армия. Префектът ни напомни, че поради закона за военната повинност, приет през 1905 година, е твърде възможно сега да призоват всеки физически способен мъж да облече червените панталони, включително запасняците. Жандармерията популяризира идеята из цяла Франция и свиква мъжете под знамената на полковете си.
	— Но как ще се управлява градът? — попитах и на мига осъзнах колко егоистично звуча в момент, когато мъжете заминават за фронта, за да пазят границите ни.
	Вцепених се и в главата ми се появи налудничавата мисъл, че налетите ми с олово стъпала няма да оставят отпечатък върху килима, защото марката е известна с това, че няма мъх. Никой оригинален „Обюсон“ няма. Смислените думи ме изоставиха в това безмозъчно състояние на шок.
	— Както и да е, и двамата изглеждате чудесно в униформите си.
	Феликс вдигна вежди.
	— Толкова съм щастлив и благодарен, че сме в полка на планинските егери, сестричке. Не само сме обучени да се придвижваме в алпийски терен на ски и снегоходки и сме по-яки от другите войници, но и носим сини униформи!
	Близнакът ми правеше всичко възможно да е забавен, ала на мен не ми беше до смях.
	— Не завиждам на бедната стара пехота за яркочервените им панталони. Винаги стой до човек, който е лесна мишена, това е моят девиз.
	И двамата с Анри го погледнахме смутено.
	— Какво? — изгледа ни огорчено Феликс. — Именно сега, когато се чувстваме най-уязвими и уплашени, е най-подходящото време човек да се шегува. В такива моменти смехът помага, дори да е тъжен. Може никога повече да не се съберем тримата в тази стая.
	— Феликс! — почти изкрещях.
	— Бъди реалистка. И ако сега те прегръщам за последно, мила моя Фльорет, бих искал да е с усмивка.
	— Страхувам се, че не разбирам черния ти хумор, братко — обади се Анри. — Какво ще стане с фамилния бизнес? Съвсем скоро предстои беритбата на жасмина. Какво ще стане с полетата ни? — зачуди се на глас, докато оглеждаше втренчено кабинета на татко. Сега беше негов, разбира се, но всички мислехме за него като за татковия кабинет… дори и Анри.
	— Всички сме изправени пред едно и също бедствие, затова бихме могли да кажем, че статуквото ще се запази — направих опит да го успокоя, без наистина да вярвам в думите си. Отново ме заля тревогата, че нашите цветя, отглеждани с толкова грижа и внимание, ще увехнат на стъблата си тази година… а вероятно и следващата.
	— Сигурно си права — развесели се до известна степен Анри. — Ако всички изпуснем тази година, от Грас просто няма да излезе нов парфюм.
	— Не е задължително — промърморих, а когато погледите им бързо се стрелнаха към мен, свих рамене. — Ами, искам да кажа, че… не всеки заминаващ оставя у дома си човек, който може да се справи и евентуално да ръководи бизнеса.
	Феликс ми намигна закачливо. Анри, който стоеше до него, настръхна.
	— Фльорет, имаме си управител — предупреди големият ми брат.
	— Да, но имаш нужда и от някого над мосю Бушар, който ще може да взема решения. Жътва е, Анри! А и откъде си сигурен, че мосю Бушар не е мобилизиран също?
	— Той е над петдесет — изсумтя в отговор.
	Свих рамене.
	— Не знаем какво ще стане, затова не можем да планираме нищо. Способна съм да ръководя бизнеса, но ако ми забраниш, ще те послушам. Ще помогна с уменията си на Дьо Ласе.
	Това беше груба заплаха и се почувствах подла, когато видях брат ми да примигва изненадано.
	— Забрави какво казах. Нервна съм и уплашена. Знаеш, че ще направя всичко, за да защитя бизнеса на цялата област, не само нашия.
	Анри изпъна рамене.
	— Фльорет, истината е, че сега трябва да поставяш Дьо Ласе пред Дьолакроа.
	— Никога.
	Мадам Жерар се появи в рамката на отворената врата, но не пристъпи в кабинета. Всички я гледахме втренчено в очакване на най-лошото.
	— Да, госпожо?
	Бях изненадана, че гласът на Анри прозвуча твърд като скала.
	— Сенаторът се върна, мосю Дьолакроа.
	Анри погледна Феликс, който на свой ред погледна мен. Това беше.
	— До скоро виждане, Фльорет — каза внимателно близнакът ми и протегна ръце към мен. — Навярно ще се наложи да изпратиш няколко допълнителни куфара на Анри. Знаеш, че се нуждае от доста кремове и други луксозни глезотии.
	Засмях се тихичко. Прав беше. Шегата намали напрежението, макар хуморът да беше тъжен.
	— О, я по-кротко, Феликс — изръмжа Анри с престорено възмущение, но всички знаехме, че с право не ни позволява да ставаме сантиментални. — Фльорет, съжалявам, че денят на сватбата ти бе белязан от…
	— Знам, Анри. Но е без значение. По-важното е с Феликс да се завърнете у дома скоро живи и здрави.
	Предполагам, трябваше да добавя и името на Еймъри, но бях твърде заета да прегръщам здраво по-големия си брат. Исках да разбере, че наистина се тревожа за него и всички онези тежки думи, които си разменихме около сватбата, са забравени. Обичах Анри… просто понякога ми беше трудно да му се възхищавам.
	В същото време беше много лесно да обожавам Феликс. Изразих чувствата си към него с топла прегръдка.
	— Ще ми липсваш всеки миг — промърморих. — Не умирай, Феликс.
	Очите му блестяха, когато се отдалечихме един от друг.
	— Ще се опитам. А и нали съм офицер — добави, сякаш самият ранг щеше да го пази от куршумите.
	— Без героизъм, моля ви — предупредих и двамата. — Просто изпълнете дълга си и се върнете у дома.
	След миг вече ги нямаше, поздравяваха сенатора, който стоеше в приемната стегнат и мълчалив. Когато видя братята ми, направи лек поклон, за да изрази уважението си към тях. Навярно се бе отбил и във вилата на Дьо Ласе, за да изкаже почитанията си, но бе открил, че Еймъри вече е заминал. Чудех се дали и този мъж ще облече униформата съвсем скоро. Вървях подир тях като предано пале, чувах всяко поскърцване на кожените им ботуши, всяко хрущене на чакъл под тях, докато стигнахме до портата на имението, където се бе събрала прислугата. Някои от по-младите жени плачеха. Забелязах, че Феликс целуна всеки от персонала по двете бузи. Знаеше, че скърбят, като виждат и двамата синове на фамилията да отиват на война, но натам се бяха запътили и техните собствени синове, съпрузи, бащи. „Как ще се справи чепатата ни фамилия, ако останем без чара на Феликс?“ — питах се, докато гледах как жените светват, щом близнакът ми се изправи пред тях. Поздравяваха го с усмивка, а икономката успя дори да се засмее, макар и тъжно.
	— Да взема да дойда с вас, господарю — чух я да го увещава, като лекичко потупваше ръката му. Беше в семейството отпреди Феликс и аз да се родим.
	— Дотук, Фльорет — предупреди ме Анри. — Префектът каза, че навън е голям хаос.
	Нямах нужда да ми го напомня. Чувах какофония от мъжки гласове, тропот на маршируващи ботуши, викове и женски плач, пожелания за сбогом. Знаех, че иска да остана хладнокръвна и да представя семейството добре. Прегърнах го импулсивно.
	— Пази се, Анри.
	— Не се притеснявай за нас — отвърна, но ясно виждах загрижеността, която надничаше като сянка иззад смелото му изражение. Тя блестеше в очите му, които изглеждаха леко стъклени на светлината на фенера.
	Анри се обърна, за да каже няколко думи на прислужниците да ги окуражи, но аз почти не го чувах, защото умът ми блуждаеше. Чудех се дали това е последният път, когато виждам братята си заедно; дали е последният момент на невинност в нашия живот, в който само преди часове бяхме пили шампанско и вдигали чаши за мое здраве. Дали се сбогувахме завинаги?
	Ако Феликс не се бе обърнал, за да ми отправи една от своите мили криви усмивки, навярно щях да загубя кураж. Но сега просто гледах как братята ми се присъединяват към останалите мъже от нашия квартал, насъбрали се в знак на уважение пред вратата ни — всичките до един от полка на планинските егери. Алпийската ни лека кавалерия имаше солидна репутация заради надеждните си, храбри и жертвоготовни войници. „Какво повече може да се иска от един мъж?“ — помислих си и почувствах изблик на сантименталност, докато наблюдавах как групата се отдръпва в сумрака, за да ни направи място.
	Започнаха да пеят. Разпознах мелодията — татко ни тананикаше тази френска приспивна песничка, когато ни приспиваше като деца. И заедно с песента долових древното пленително ухание на жасмина, отглеждан в нашата област още от Средновековието. Сега този аромат бе синоним на Грас, запечатан бе в паметта ми с всичките си богати отсенки като миг, уловен от фотография. Испанският жасмин бе изпълнен с богата сладост и всичките му плодови нотки се усещаха. Но този момент принадлежеше на брат му — цъфтящия вечер китайски жасмин, който се издигна в топлата нощ като призрак от нашето детство, за да ни напомни за дома, където бяха сърцата ни. Полъхът му премина край мен, всеобхватен и жизнен като диво невидимо създание, и се промъкна чевръсто към върха на хълма, за да последва маршируващите мъже към тяхната съдба.


>	5

	Минала бе седмица, откак Еймъри и неговият Двайсет и трети полк напуснаха града, но Анри и Феликс все още сформираха своите роти във Вилфранш. Казаха ми, че не са разрешени посещения. Въпреки обявената степен на секретност скоро стана известно, че техният полк ще тръгне на десети август. Съзнавах, че няма да спечеля нищо, ако пътувам дотам, освен неизбежната болка, която щяхме да изпитаме, щом срещнем погледи. И все пак се присъединих към тълпата жени с насълзени очи, които махаха с ръка на мъжете, докато те гордо маршируваха към железопътната гара, за да бъдат транспортирани до Ла Везюби.
	Научих, че братята ми — двама от общо над двайсет и пет офицери — ще се отправят на север, където германците вече бяха нахлули в Белгия. Не видях Анри, но усещах, че Феликс е там, и нямаше да позволя тази колона маршируващи войници да се изниже покрай мен, без да хвърля последен поглед на близнака си. Шарех с очи по лицата на познати мъже, които сега изглеждаха мрачни и като изсечени от камък. Вперили бяха поглед напред и следваха неотклонно получената заповед. Ето го Етиен, нашия най-доверен химик. Беше почти на четиридесет и имаше пет деца. Зърнах и Жан-Пол, който отглеждаше виолетки, Ален — един от майсторите ни, Еркюл — гигант, който се грижеше за камбанките по нашите полета така, че уханието им ставаше сладко като собствения му нрав. По петите го следваше Стефан от дестилационната — единствен син, доколкото си спомням.
	И накрая — ето го и него, ухилен до уши заради мен. Или поне аз така си казах. Феликс беше един от най-хубавите ергени в града и определено най-желаният. Бях наясно с репутацията му сред неговите другари покрай женските му завоевания, но знаех, че никога няма да се ожени за момиче от Грас. Самият той ми го беше казал преди време.
	— Твърде много истории, Ети. Всички израснахме заедно — заявил бе.
	— Не всички — възразих.
	— Е, тези, които не са от нашата черга, са гледали как раста и вероятно съм… — Тук замълча и аз му хвърлих подозрителен поглед. — Ами… — Продължи с въздишка, която казваше „Хайде да не говорим повече за това“. — Разбираш ме.
	— Да, Феликс. Разбирам те.
	Сега на лицето му бе изписана същата леко крива усмивка като тогава, но макар да се убеждавах, че тя е за мен, защото бе нарушил заповедта и ме беше погледнал, чувах много жени да викат името му. Той ми намигна и сърцето ме заболя. Феликс беше пълен с весели дяволии, беше пълен с добри чувства към всеки и хората го обожаваха. На мен се възхищаваха, но не ме обожаваха както него. Помахах с ръка, пратих му въздушна целувка и почти не забелязах сълзите си, докато мекият бриз не ги охлади върху бузите ми. Оформих с устни безмълвен въпрос — „Къде е Анри?“, но Феликс само поклати леко глава. Знаех, че ще се грижат един за друг.
	Нямах представа къде са заминали Еймъри и неговият полк, но се надявах, че съпругът ми скоро ще изпрати новини, за да не се налага постоянно да свивам рамене, да гледам смутено и да измислям обяснения за незнанието си, когато някой от града ме пита за него.
	През редиците маршируващи мъже отново зърнах Грасиела. Съпругът ми ли търсеше? Не знаеше ли, че вече е заминал? Беше ми казал, че полкът му, макар и сформиран в Грас, трябва да замине още същия ден. Тепърва предстоеше да ми съобщи къде са новите им казарми. Тя изглеждаше по-измъчена, отколкото в деня на венчавката.
	— Мадам Дьо Ласе?
	Обърнах се, мислите ми бе прекъснала жена от семейството на наши градинари.
	— Да? О, здравейте, Солин. Надявам се, че баща ви не е сред маршируващите.
	Поклати глава.
	— Щеше да е, ако можеше. Не мисля, че ще изкара годината. — Въздъхна и добави: — Но двама мои братовчеди заминават с този полк.
	— Изглеждат блестящо, нали?
	— Да, така е. Толкова са млади.
	— Всеки е твърде млад, за да отива на война — отвърнах почти пренебрежително като някой от старците на града.
	Това ли прави женитбата с хората? Един ден си караш колелото през локви и крещиш през смях, а на следващия се държиш презрително с хората, сякаш бракът ти е дал огромна мъдрост?
	— Съжалявам — поправих се бързо. — Беше необмислено от моя страна. Вярвам обаче, че войната е безсмислена дори когато излезеш победител. Гибелта на хора, разрухата на семейства, съдби, земя, финанси е твърде висока цена.
	— А каква е алтернативата, мадам? Признавам, че нямам никакво желание да уча немски.
	Права беше и аз се съгласих с тъжно кимване.
	Погледнах отново към улицата. Грасиела пак бе изчезнала като с магия, а Феликс вече почти се губеше от поглед. При други обстоятелства бих се спуснала след колоната с името му на уста. Сега обаче от мен се очакваше да се държа с достойнство. Не ми отиваше на положението, но не можах да се удържа да не се изправя на пръсти, за да погледна по-отвисоко. Успях да зърна за последен път баретата му, накривена малко по-екстравагантно от тези на другарите му.
	След миг вече го нямаше. Загубих го в синьото море от храброст. Накъде ли маршируваха? Не исках да мисля по въпроса и все пак не можех да си го избия от главата в следващите няколко дни.


>	6

	Ако ме помолят да опиша какво съм правила в седмицата след венчавката, едва ли бих могла да драсна и ред. Всичко е объркана сива мъгла… Жените се нагърбвахме с нови задължения, за да поемем колкото се може повече от товара, оставен ни от мъжете, а самата аз не можех да се отърва и от чувството, че съм марионетка в ръцете на гигантски кукловод. Не си спомням нито една съзнателна своя мисъл от онзи период. Вършех всичко или по инерция, или по памет. Нямаше никакво развитие, докато най-сетне не започнахме да осъзнаваме и лека-полека да приемаме мисълта, че мъжете ни ги няма. За първи път в живота ми около мен нямаше човек от семейството, с когото да мога да поговоря. Бях сама, носех пълната отговорност за себе си, за две домакинства, за персонал, който се състоеше само от жени и няколко възрастни мъже, пръснати из двете къщи. Всеки чакаше. Не бях сигурна какво точно. В ума ми обаче започна да се прокрадва мисълта, че може би чакат да започна да вземам решения.
	За мой късмет времето бе достатъчно добро и реколтата можеше да се обере, макар и по-късно от нормалното, та поне не ни се наложи да гледаме как цветята вехнат по полетата.
	Сигурна съм, че се измъкнах от това състояние на почти вцепеняващо объркване само защото намерих писмото. В някакъв момент си спомних, че когато прекъснаха първата ни брачна нощ, в бързината бях пъхнала посланието на Себастиен в джоба на копринения си пеньоар. В последвалия хаос напълно забравих за него, а пеньоарът остана в имението на Дьо Ласе. Не се бях връщала там последните няколко дни, защото предпочетох първо да подготвя фамилната си къща за новия й военновременен живот, а после да се върна горе на хълма, за да бъда мадам Дьо Ласе.
	И точно там бях сега, седях за първи път в будоара на новия си дом и се чувствах незначителна сред разкоша му. Писмото прошумоля тихичко, докато се събличах вечерта.
	— Мадам? — изрече изненадана Жана, която вадеше копринения халат от гардероба с чеиза ми, недокоснат от сватбената нощ.
	Навярно икономката бе разопаковала дрехите ми и бе подредила всичко в мое отсъствие. Оставила бях стаята в безпорядък. Жана извади неотвореното писмо и ми го подаде с въпросителен поглед. Ами, разбира се, кой оставя неотворени писма в джобовете на пеньоара си?
	— Божичко. Забравила съм го. Пристигна в нощта на мобилизацията.
	Жана се усмихна, а аз изпитах облекчение, че не разпозна почерка. Но всъщност едва ли някой тук би могъл да го познае, защото Себастиен никога не е бил част от малкия свят на Грас.
	— Бихте ли искали да ви донеса ножа за писма? — предложи девойката.
	— Не, ще го прочета по-късно. Навярно са просто поздравления за сватбата — отказах аз. — Точно сега не съм в настроение за такива неща.
	Постави плика на нощната масичка и двете се загледахме в него за миг, преди тя да вдигне ръка и да започне да разресва косата ми с дълги, отмерени движения на четката с глигански косъм. Топнах пръсти в бурканче с лавандулов крем от Алпите в Горен Прованс. Направен бе с масла от тамошните маслинени гори и побързах да нанеса нежно ухаещия балсам върху целите си ръце.
	— Може ли, мадам? — Жана посочи бурканчето.
	— Разбира се — отвърнах.
	Помислих си, че иска да го опита, но тя потопи само връхчето на пръста си в крема, разнесе малката капчица между дланите си и прокара лъщящите си пръсти през тъмните вълни на косата ми, която току-що бе сресала. Усмихнах се, когато повтори процедурата и косата ми стана гладка и хлъзгава.
	— Кремът ще я подхрани, мадам.
	— Кой те научи на това?
	— Преди работех в домакинството на мадам Грасиела Оливарес.
	Не успях да скрия изненадата си достатъчно бързо и тя видя смаяното ми изражение в огледалото.
	— О, простете ми. Мислех, че мосю Дьо Ласе ви е казал.
	— Не. Вероятно е сметнал, че ще ми е неприятно да ме обслужва прислужницата на бившата му любовница.
	Сега беше ред на Жана да се изуми.
	— Не, не, мадам. Нищо подобно. Сестра съм на камериерката й, просто чистех къщата. Нямах нищо общо със семейството.
	— Разбирам.
	Представих си Жана като шпионин на Грасиела. Момичето навярно отгатна мислите ми, защото се изчерви.
	— Не съм тук, за да ви шпионирам, мадам. Заклевам се, че ще ви покажа благодарността си, като бъда ваша предана слугиня.
	Като деца ни бяха учили да приемаме хората според постъпките им и да ги съдим само когато има истинска причина. И макар в този момент да бях подозрителна, Жана не ми беше дала реален повод за това. Може да бе скрила истината, но все пак сега я бе изрекла без никакво чувство за вина.
	— Надявам се, че наистина мога да ти се доверя — отговорих. Съзнателно използвах една от татковите фрази, което ме подсети, че трябва да живея според неговите стандарти. Едно време се плашех най-много да не го разочаровам. — А и нямам какво да крия. Ако си шпионин, тук няма тайни, които да предаваш на Грасиела.
	— Не съм шпионин, мадам.
	— Знам, че ще го докажеш, Жана. Доверието е нещо, което човек трябва да заслужи, нали?
	— Да, разбира се. — Девойката отново се зае с четката, но после смръщи вежди. — Макар че понякога се дава на сляпо.
	— При съпрузи и съпруги? — попитах с леко ироничен тон.
	Тя се усмихна и кимна замислено, но бръчката на челото й се задълбочи.
	— И с децата е така.
	— Към родителите ли имаш предвид?
	— Ами да, например — отвърна момичето.
	— Но това е най-чистата форма на доверие, нали?
	— Предполагам. Макар че понякога родителите ни разочароват. Баща ми имаше любовници, а майка ми се напиваше до смърт.
	Веднага ми дожаля за Жана, особено като се сетих колко сигурна се чувствах с татко и братята ми, докато растях.
	— А сега и мъжете от нашия град отидоха да воюват, изпълнени с доверие към офицерите си, към правителството ни… Но всички знаем, че някои от тях няма да се върнат, независимо от това доверие.
	— Жана, съжалявам, че не попитах по-рано, но имаш ли някой, който е скъп на сърцето ти?
	— Да, имам. Казва се Ернандо — усмихна се свенливо момичето.
	— Баск ли е?
	— Много е горд с това, да. Живял е в Лион, но преди две години дошъл да помогне за беритбата и останал тук… досега.
	— Ще се жените ли?
	— Надявам се. Разбрахме се да изчакаме, докато му дадат първия отпуск.
	Реших да не й казвам, че не се предвиждат отпуски в близко бъдеще. Знаех го от Феликс, който ми бе изпратил съобщение по човек от жандармерията, останал в Грас.
	— Добре тогава. Когато научим повече, ще ти помогна.
	— Наистина ли, мадам?
	— Разбира се. Можем да приготвим празничен обяд в градината, ако искаш.
	Бях показала добрата си воля и сега от Жана зависеше да заслужи доверието ми.
	— Ще присъстват само жени. И свещеникът.
	— Имаш нужда само от младоженец и легло — казах с дяволит пламък в очите, с който Феликс би се гордял.
	— Мадам! — прихна момичето. — Вие сте такава щастливка. Успяхте да се омъжите точно навреме и да имате сватбена нощ.
	Значи прислугата смяташе, че с Еймъри сме консумирали брачния си обет… Щом това ги правеше щастливи, щях да ги оставя с тази вяра.
	— И така, каква е мадмоазел Оливарес?
	— Едва ли сме разменили и две думи, докато чистех къщата й.
	— О, хайде де. Сестра ти все е казала нещо — усмихнах се заговорнически.
	— Не, наистина не ми е споменавала нищо. Не сме много близки. Но знам, че мадмоазел предпочита да й казват _сеньорита_ вътре в къщата, както и че има страховит нрав.
	— Така ли? Испанците са известни с огнения си характер.
	— При нея е нещо повече от това, мадам. Мадмоазел Оливарес ми направи впечатление на доста… спонтанен човек.
	Подбрала бе твърде странна дума. Нещо в интонацията на Жана ме накара да мисля, че в действителност би предпочела ни каже _нестабилен_.
	— Имаш предвид, че е непредсказуема?
	— Смятам, че действията й се влияят от приливите и отливите на емоциите й.
	— Не е ли така с всички ни?
	— Не, мисля, че мадмоазел се ръководи напълно от моментните си настроения. Може да удари плесница на слуга и в следващия миг да прегърне детенце.
	— Наистина ли?
	— Видях я да дърпа яростно покривката на напълно подредена маса и цялата храна да се разпилява по пода, защото не й хареса лютивата яхния.
	— Не може да бъде — ахнах втрещена.
	— Не се шегувам. Беше ужасно. Имаше гости. Настана голяма бъркотия. И всичко това, защото твърдеше, че пиперът е изветрял.
	— На колко години е?
	— Мисля, че малко над трийсет, мадам.
	Неприятна възраст за една стара мома.
	— Богата и нещастна.
	— Защо е тук?
	— Не знам. Мисля, че семейството й е трябвало да напусне Испания. Баща й бил страхотно богат, брат й починал, родителите й загинали в корабокрушение, така съм чувала. Сама е от двайсетгодишна възраст.
	— Колко трагично. Тя вярваше, че ще се омъжи за човека, с когото аз сключих брак.
	Погледите ни се срещнаха в огледалото. Жана се изчерви.
	— С Еймъри обсъдихме въпроса. Тъжно ми е, че тя все още изпитва обич към него.
	Жана прояви благородството да не отговори. И да знаеше нещо повече, нямаше да ми го каже на този етап. Докато връзваше косата ми със сатенена панделка, усетих, че за момента сме приключили с разговора за Грасиела. И все пак се почувствах по-добре, защото бях събрала сили първа да отворя дума за тази история.
	— Благодаря.
	— Желаете ли още нещо? — попита момичето и посегна към ключа на лампата.
	— Не, върви да си лягаш — усмихнах се. — Ще се насладя на първата нощ в новото си легло.
	— Да загася ли лампата? — попита с надежда.
	Кимнах. Електрическото осветление все още бе новост. Богатият ни град се радваше на електрическо улично осветление от първите години на новия век, а фамилната ми къща и домовете на други богати фамилии в Грас бяха напълно електрифицирани. Имахме светлина във всяка стая, но прислужниците и останалата част от градското население все още се разхождаха с газени лампи из къщите си. Затова можех да разбера удоволствието на Жана от това, че с подръпването на едно шнурче светлината магически изчезваше или се появяваше по нейна команда. А и използването на електричество беше по-чисто и не изискваше допълнителна работа, така че можех да си представя колко улесняваше живота й в голямата къща.
	Когато Жана излезе, стаята остана осветена само от лампата до леглото ми и ме обзе едно по-меланхолично настроение. Взех писмото на Себастиен и си легнах, за да го прочета на спокойствие. Пликът се отвори лесно и от него извадих два тънки листа. Виолетовото мастило отново привлече вниманието ми. Цветът му толкова рядко се срещаше в природата, а същевременно бе почти символ на Грас заради пурпурните пролетни теменужки. Пурпур… кралският цвят, багрилото на утринта. За разлика от много други, които биха посочили първо аленото или кървавочервеното, аз смятах виолетовото за цвета на романтиката. Определено беше любимият ми цвят. Стоях запленена от красотата му върху плътната кремава хартия и се чудех дали човекът, писал писмото, е изпитвал по отношение на цветовете същото, което чувствах аз. Почеркът на Себастиен, макар и с пищни извивки, течеше по прегледни прави редове.
C>
	Уважаема мадмоазел Дьолакроа,
	Навярно намирате за странно, че ви пиша така внезапно, като се има предвид, че не се познаваме. Въпреки това ние сме силно свързани чрез миналото приятелство между нашите семейства. Моля да ми простите дързостта да предприема тази предпазна мярка. Изпращам ви настоящото писмо, в случай че не успея да пристигна в Грас навреме и лично да предотвратя женитбата ви с Еймъри.
C$
	Ахнах и спрях да чета. Примигнах от смайване заради неговите категорични думи. Трябваше да ги прочета отново, за да съм сигурна, че не съм ги разбрала погрешно.
	Не, не се бях объркала. Действително пишеше „… да предотвратя женитбата ви с Еймъри“. Заля ме нова вълна изумление при тази безусловност. Беше съвсем различно от смущението при разкритието на Жана, че е работила за любовницата на Еймъри. Тук долових нещо зловещо, някаква опасност.
	Продължих четенето, като едва дишах от страх да не разбъркам с дъха си листовете пред мен.
C>
	Ще ви обясня подробно, щом се видим, но моля ви, приемете моите най-дълбоки извинения за това, че разбивам живота ви с толкова загадъчна инструкция. Надявам се да разбирате, че не бих отправил толкова травмиращо искане на шега. Абсолютно почтен съм в мисията си да предотвратя този брак и ще ви представя напълно сериозна причина той никога да не се състои. Предявете каквото и да е извинение, мадмоазел, разболейте се, ако е необходимо, но не изричайте брачния обет с Еймъри дьо Ласе.
	Умолявам ви да не пренебрегвате тази заповед, която идва от нашата майка.
C$
	Поглъщах думите с все по-разширяващи се очи и галопиращ пулс, но тук спрях. „Заповед“ — повторих шепнешком. Тази жена не ме познаваше, но бяхме свързани. Как бе възможно майката на Еймъри да е толкова твърдо настроена срещу мен, щом познаваше моето семейство, връзките ни, нашето значение за Грас? Колкото и да ми беше неприятен, не можех да отрека, че дълбоко в себе си намирах брака ни за съвършен. Оставих настрана неприязънта си и продължих да чета.
C>
	Изпращам това набързо написано писмо като допълнение към сватбения ви подарък, за да не събудя подозрение. Смятам за по-разумно да не показвате съобщението на брат ми — казаха ми, че е известен с гневния си нрав и има вероятност да избухне. Изпратих му отделен пакет с подаръци за по-сигурно.
	Налага се да съобщя и на двама ви нещо от изключителна важност, но лично, а не в писмо. Нашата майка настоява за това и Еймъри трябва да бъде убеден в нейната искреност, което може да се постигне само при разговор очи в очи. За нещастие, тя е тежко болна и аз съм изправен пред незавиден избор: или да бъда с нея на смъртния й одър и по този начин да я наскърбя, като не спазя инструкциите й да дойда в Грас, или да изпълня нейното желание и да не бъда с нея, когато тя почине.
	И в двата случая съм прокълнат, но като покорен син изпълнявам разпореждането й.
	Информацията, която майка желае да сподели, ще обясни до голяма степен странния живот, който съм водил с нея и който сега най-сетне разбирам.
	Отново ви моля за извинение за загадъчното естество на посланието ми и за това, че в момента не мога да кажа повече. Необходимо е съобщението на майка ми да остане незаписано на хартия, за да бъдат предпазени всички. Ще се видим скоро. Доверете ми се, моля ви.
@	Искрено ваш,
@	Себастиен
C$
	Само дето изобщо не се появи. Седнах на ръба на леглото, а сърцето ми блъскаше толкова оглушително, та чак ми прилоша. Поех си дълбоко въздух и минах бързо през стаята, за да отворя прозореца още по-широко. Бях объркана и все още не можех да повярвам на написаното.
	Нощта бе тиха, от града в подножието на хълма намигаха светлинки и се носеше ухание на жасмин. Постигнах някакво просветление едва когато ефирният аромат на белия жасмин отдаде сладостта си на звездите и почти усетих зараждането на ново ухание някъде на ръба на сетивата си. Тук, на това място, изпълнено с аромати и красота, беше истината; тук животът бе прост и ясен. Разбирах го, вярвах му, но знаех, че не мога да остана в този свят, животът ме очакваше. Трябваше да се изправя пред мрака, в който писмото бе потопило мислите ми.
	Какво искаше да сподели Себастиен? Бях се разтреперила от решителния му подход, макар да знаех, че той е бързал да ми изпрати посланието и не е имал достатъчно време да състави учтиво писмо, за да ме преведе внимателно през шока, очакващ ме в края. Примигнах от раздразнение. Каква бе тази сериозна причина, поради която Еймъри и аз трябваше да се откажем от сватбената церемония? Защо бе тази тайнственост? Почувствах облекчение, когато си напомних, че със съпруга ми още не сме споделяли брачното ложе, но долових и щипка гняв, понеже някой се опитваше да отнеме нещо мое. Знаех, че мислите ми са в противоречие с чувствата ми към Еймъри, но наистина ми беше писнало от мъже, които искат да ме контролират. Независимо дали ми харесваше или не, с него вече бяхме съпруг и съпруга. Какво би могло да преобърне нещата?
	Очевидно плановете на Себастиен да пристигне навреме в Грас бяха провалени от обявяването на войната. Зачудих се дали Еймъри вече знае информацията, която брат му бе така решен да ни съобщи. Навярно вече я бяха обсъдили. От какво ли значение бе тя за нас?
	Знаех, че сънят ще ми убягва, докато умът ми се занимава с проблема. Не исках да посрещна новия изгрев като безгласен фигурант в тази драма, имах нужда да направя нещо, да се заема с решаването й по някакъв начин. В изблик на енергия запалих отново лампата, извадих новия си комплект за писане на писма — сватбен подарък от Феликс — и седнах да напиша послание на съпруга си.
C>
	Скъпи Еймъри,
	Искам да вярвам, че това писмо ще те намери щастлив, или поне в добро настроение там, където си. Сигурна съм, че си отличен пример за своите войници. Тук всички сме добре, макар животът в града да тече съвсем тихо, почти безшумно.
	Благодаря ти за красивите стаи в моето крило — виждам, че са обзаведени по един сдържан, изискан начин и с внимание към любимите ми цветове.
C$
	Не сметнах за нужно да му съобщавам, че това е първата ми нощ тук. Но и не смятах за разумно да крия важни неща. Честността беше задължителна и не можех да се преструвам, че не съм получила писмо от Себастиен, без значение колко искрена беше настоятелната му молба.
C>
	За съжаление, съм малко притеснена. Получих писмо от брат ти. В него Себастиен настоява да отложим сватбата до пристигането му. Носи новини от майка ви. Не казва какви са, но е много настоятелен. Имаш ли представа за какво може да се отнася?
C$
	Спрях дотук, защото предпочитах да не му напомням, че бракът ни не е консумиран и сме съпруг и съпруга само на хартия.
C>
	А сега нещо на по-приятна тема. Беритбата започва утре и ще започнем дестилацията в края на седмицата, представяш ли си! Персоналът и на двете домакинства ще накара семействата ни да се гордеят. Сигурна съм, че работата ще помогне на всеки да се придържа към рутинните си дейности, ще запази полетата в добро състояние и складовете пълни.
	Скоро ще ти пиша отново. Бъди жив и здрав, скъпи Еймъри, а аз ще очаквам твоето писмо.
@	С обич,
@	Фльорет
C$
	Запечатах писмото, за да не мога да променя нещо по-късно. Погледнах плика, надписан с обикновено черно мастило. До него като обвинение лежеше посланието на Себастиен. Предавах го, но се утешавах с мисълта, че не го познавам и не съм молила за неговото доверие. Представях си по-млада версия на Еймъри, което не беше кой знае колко въодушевяващо. Макар че не звучеше като Еймъри — писмото му въпреки настоятелния си тон бе изпълнено с уважение, почти с нежност.
	Изключих всички лампи с намерение да не мисля повече по въпроса и се наместих удобно в новото си легло с високи възглавници. Насред жегата в стаята чаршафите бяха стряскащо и все пак приятно студени и аз се плъзнах с благодарност между тяхната сатенена гладкост. Изритах пухената завивка и се загледах в балдахина от син щампован лен, който бе величествено драпиран горе и се спускаше като водопад по четирите колони на леглото.
	Лежах и се преструвах, че мислите ми са спокойни. В действителност препускаха хаотично първо към Феликс, за да му пожелаят нощ без опасности, а после и към Анри за същото. Странно, но следващата ми мисъл се прокрадна към Себастиен. Опитах се да си представя как майка му е разбила квартета на нашите две семейства и е напуснала Грас.
	Докато вземах решение, че трябва да науча повече за тази загадъчна жена, сънят явно бе пристъпил на пръсти и милостиво ме бе унесъл, защото изпаднах в онова замаяно състояние, в което нито спиш, нито си буден, а сетивата ти са притъпени до степен да нямаш мисли. Чувствах се защитена в безопасното си убежище в Грас, знаех, че Франция храбро ще отблъсне германците и нашите мъже ще се върнат у дома много скоро. След това хубаво усещане потънах съвсем леко в дълбок сън, без да знам, че в далечината вече се заражда буря, която ще премине през моя живот — през живота на всички ни и ще го промени завинаги.


>	7

	В стремежа си да ме видят, че общувам с другите офицерски съпруги, посетих Катрин за сутрешното кафе, което организираше у тях. Беше в добро настроение, защото и тя като мен бе получила новини от Анри вчера. Макар писмата да бяха кратки, човек можеше да прочете между редовете, че навярно се бият в Лорен или Елзас. Съпрузите на две от другите гостенки, които не познавах особено добре, бяха в полка на Еймъри и явно знаеха доста повече от мен. Двайсет и трети полк, изглежда, се бе изтеглил от италианската граница и вече също беше в Северна Франция.
	Отпих учтиво от кафето си, макар да бих предпочела чай, и се наведох към Катрин, когато тя стисна ръката ми.
	— Нещата като че ли вървят добре за тях.
	Кимнах. Анри не бе казал такова нещо в писмото си, но пък той всъщност не бе казал нищо кой знае какво, като изключим намека, че са близо до границата и е забравил да вземе книги, и ако обичам, да проверя при мосю Бушар дали разполагаме с достатъчно свинска мас за тазгодишната екстракция. Предполагам, че писмото ме успокои до известна степен, защото в него нямаше нищо, което да предизвика тревога.
	— Да, Анри и Феликс ще се грижат един за друг — уверих я. — Няма за какво да се тревожиш.
	— Ти си щастливка, че се омъжи, преди мъжете да заминат сви рамене Катрин.
	— Така ли?
	Погледна ме озадачено и побързах да коригирам думите си.
	— Искам да кажа, че сега, когато съм омъжена, имам причина да се тревожа много повече.
	В природата на Катрин бе да е мила с всеки. Прегърна ме сестрински.
	— Твоят Еймъри ще стане герой, сигурна съм.
	Усмихнах се леко, а тя се обърна към жената от другата й страна и скоро двете потънаха в задълбочен разговор за топовете памук и коприна, които наскоро бяха пристигнали от Италия. „Ще са последните поне за известно време“ — помислих си отегчено. Отчаяно се стараех да не покажа, че много повече ме интересува беритбата на жасмина. Не бе тяхна вината, че са ми скучни разговорите им. Разбирах добре, че трябва да се постарая да се впиша сред връстничките си, ако не искам да съм самотна в отсъствието на Феликс.
	— Чух, че всички мъже от Грас сега са заедно на север. Каква е вашата информация, мадам Дьо Ласе? — Съседката ми се усмихна дяволито и не ми даде възможност да отговоря. — Боже, колко странно е да ви казваме така вместо мадмоазел Дьолакроа.
	Усмивката ми не трепна.
	— И аз трябва да свиквам с това — отвърнах.
	— О, мисля, че сте най-щастливата жена в Грас, да се омъжите за този ваш елегантен офицер.
	Навярно всички мислеха така.
	— Благодаря — отговорих учтиво. — Нямахме голяма възможност да се почувстваме съпруг и съпруга.
	Съседката ми отново се разсмя, очевидно доловила нюанс, който в никакъв случай не съм искала да предам.
	— О, сигурна съм, че ще компенсира това веднага щом получи отпуск. Моят Жиро смята, че ще стане в най-скоро време. Надява се всичко да приключи до Коледа. Баща ми каза, че прочел за градове, вече върнати в лоното на родината, така че Жиро вероятно е прав.
	— О, да, ще е свършило до Коледа — увери ни и друга офицерска съпруга, която се присъедини към разговора ни, докато си вземаше от сиропирания пандишпан.
	— Да се надяваме — вметнах.
	— Ще прекарате ли лятото в Грас тази година? — попита ме тя, като отхапа мъничко парче от сладкиша и после сама отговори на въпроса си: — Предполагам, не е много разумно да се пътува, където и да е в настоящия момент, макар че на мен една промяна на обстановката би ми се отразила добре.
	— Сега е беритбата на жасмина — казах. Опитах се да прикрия изненадата си, че някой може да постави под съмнение как една Дьолакроа или Дьо Ласе ще прекара месец август.
	— Но вие със сигурност имате хора за това! Нали? — попита жената, смътно ужасена, че може да се занимавам с подобни работи.
	— Не и тази година — напомних аз и се усмихнах спокойно, за да прикрия огромното си нетърпение да се озова сред цветята, работниците и истинския живот, който толкова обичах.

	* * *

	В склада на фабриката, където от торбите се изсипваха внимателно килограми жасминов цвят, беше задушно, а още не бе станало обяд. Бяха ми разказвали, че това нежно цвете вероятно е пристигнало за първи път в Испания от екзотичния Ориент през Африка. После испанците донесли по нашите земи най-царственото от всички цветя с неповторим аромат. Беше скъпоценно в толкова много отношения и се береше изключително внимателно от умели, специално обучени берачи. Жените, които можеха да оберат шест, дори седем килограма розов цвят през май, успяваха да съберат само три четвърти килограм жасмин за същите работни часове през август. Беше отегчителна, изтощителна работа, която изисква концентрация и бързина. Нищо не бе в състояние да възпламени гнева на татко по-бързо от торба наранени и унищожени жасминови венчелистчета, които — както обичах да се шегувам, покафеняваха само да ги погледнеш накриво.
	Берачите бяха започнали работа преди зазоряване, бях в полето заедно с тях и работехме наравно, докато първите слънчеви лъчи се спуснаха над Грас. Обикновено жените пееха по пътя към полетата, които се простираха като гладко море от блестящо бяло, но в този ден всички бяхме мълчаливи, замислени за войната, която се разгръщаше на границата ни.
	Бях получила съобщение от Феликс чрез човек от местната казарма, в което обясняваше, че въпреки първоначалната заповед да пазят границата с Италия, Двайсет и четвърти полк ще бъде изпратен в Лорен, за да вземе участие в общата офанзива към Елзас. Изведнъж всичко ми се стори толкова реално, толкова страховито, че бях радостна да се потопя в монотонната работа по брането на цветове в един свят, който разбирам.

	* * *

	Върнах се от полето преди почти час и имах достатъчно време да хапна една тарта и да пийна подсладено кафе, преди да отида в работилницата. Не исках да пропусна нито миг от този изключително важен етап.
	Поех си дълбоко въздух, за да усетя свежия кадифен аромат на най-ценния ни цвят, който не може да се подложи на мацерация или дестилация с пара. За него се използва техника, наречена „извличане чрез поглъщатели“, и тя вече бе започнала. Екип от жени енергично работеха по своите платформи, които от дете наричах „прозорци“. Кимнах на началничката на смяната — страховита на вид бивша берачка, облечена сега в познатото черно на управата, която се отнасяше към длъжността си много сериозно. Отдалечих се от идиличната сцена на работниците, които изсипваха торбите си набран цвят, и се насочих към зоната за извличане, за да проследя процеса. Сигурна бях, че мадам Орели ще състави плътен и все пак справедлив график за работничките, защото бе наясно колко трудна е тази физическа работа. Щеше да им осигури редовни хранения, почивки, гимнастика за продължително наведените им гърбове, макар старият началник мосю Планк да не бе толкова милостив.
	— Добро утро — провикнах се колкото се може по-весело към петнайсетината жени.
	— Добро утро, мадам — отвърнаха като една, за да ме разсмеят.
	— Как са ръцете?
	— Не са чак зле — призна една възрастна жена.
	Имаше нокти като на граблива птица, но движеше ръцете си с деликатна сръчност. Загледах се, удивена от професионализма й, докато тя вземаше нов стъклен панел с дървена рамка. Беше намазан със свинска мас — по миризмата познах, че тази година не е лой. Бързо, но умело, старата Адел сръчно натискаше жасминовите венчелистчета в слоя мас с нежността, с която човек се отнасяше с новородено. Нито едно листче, богато на щедри, скъпоценни сокове, нямаше да се увреди в ръцете й. През следващите два-три дни маста щеше да погълне това съвършено нощно ухание. В продължение на няколко седмици на всеки три дни работничките щяха да заменят листчетата с нови, докато помадата достигне състояние на пълно насищане и мазнината не е в състояние да поеме повече аромат.
	— Ето, мадам Фльорет — обърна се към мен Адел, когато завърши работата по още една рамка. — Ще получите помадата, преди да се усетите.
	Благодарих й с усмивка. Всички знаехме, че това е богатството на областта. Беше главният месец в годината; моментът, в който правехме парите. Като изключим май — времето на розите, август бе от изключително значение. Затова бях настояла да загърбим страховете за мъжете си и да покажем, че можем да се справим с беритбата с работниците, с които разполагаме. Тази работа така или иначе се вършеше главно от жени, надзиравани от мъже, ето защо бях уверена, че можем да сполучим с реколтата за 1914 година и да накараме мъжете да се гордеят с нас.
	Нямах намерение да продавам помадата, както двете ни семейства бяха правили години наред. Бяхме във война и дори не знаех как да започна подобни преговори. Възнамерявах да измия мазнината и да извлека ароматните молекули в алкохол, който след това нашите химици да изпарят, за да ни осигурят завидно количество жасминов абсолют. Тази вискозна жълтеникава течност е въплътеният дух на най-ароматното нощно цвете. Тя пренася деликатното му ухание напред във времето.
	— Чудесна работа, дами. Продължавайте!
	Изрекох думите ентусиазирано и работничките в един глас ми пожелаха довиждане. Всички полагахме усилия да сме ведри, независимо от липсата на мъже около нас, но мисълта, че по нашите граници вероятно вече се чува стрелба, се спотайваше като тъмна сянка в ъгъла. Заплашваше да се промъкне на светло и да наложи присъствието си в момента, в който се осмелим да се зарадваме на най-щастливото време от годината.
	Напуснах зоната за екстракция и погледът ми попадна отново върху планините от росни жасминови венчелистчета в отсрещната страна на халето. Подействаха ми успокояващо със своята хладина. Започнах изчисления наум и се изненадах от числата. За всяка унция абсолют са необходими четвърт милион цветчета, значи бяха нужни около пет милиона или повече, за да се постигне количество, заслужаващо продажба. Чакаха ни стотици и стотици работни часове бране. Изумително! Поне половината от полетата на Грас бяха покрити с жасмин, можехме ли да оберем този плашещ брой цветове с наличната женска работна ръка? Нашите семейства никога преди не се бяха изправяли пред такъв проблем. На мен самата не ми се бе налагало да мисля за набирането на работници преди, тъй като Анри отговаряше за това от много години. Ала намирането на работна ръка не бе представлявало трудност досега, защото в беритбата по традиция се включваше не само цялото население на Грас, но обикновено имаше и приток на временни работници. Идваха пътуващи надничари, мъже и жени от различни провинции, дори от Испания и Италия. С тревожно чувство си отбелязах да поискам среща с градския съвет — е, поне с тези, които бяха останали — за да обсъдим официално проблема, с който скоро щяхме да се сблъскаме. За да задържим икономиката на Грас на крака, в работата трябваше да се включат всички жени, млади и стари.
	Излязох от главния склад, потънала в аромата на цветовете. Определено бе по-зелен тази година, усещах го, но все пак богатството бе съхранено и постигаше онова замайващо главата усещане, така характерно за „краля на уханията“, както го наричаше Феликс. Усмихнах се, като си спомних, че близнакът ми описваше розата като жена, а жасмина като мъж. Сега долавях и нашия жасмин една особено изящна сладост. И опитът, и въображението ми подсказваха, че дори миниатюрно количество от нея би издигнало красотата на парфюма на ново, по-висше ниво. Това бе моето умение, моята божествена дарба. Цветята имат някъде между петнайсет и няколкостотин индивидуални компонента. Долових няколко, докато вървях към лабораторията на Дьо Ласе. Разпознах кайсиева нотка, смекчила леко тревистия нюанс, който тази година бе по-силен според мен. Той оспорваше традиционния начин, по който мислехме за нашия жасмин. „Когато го използвам, ще трябва да балансирам тази свежест, ако искам да запазя среднощната чувственост“ — казах си. Татко винаги бе използвал жасмина за екзотични ухания, за да отдаде почит на произхода му, и един от любимите ми парфюми бе сред най-ранните, създадени от него. Беше го направил като сватбен подарък за майка ми — опияняваща смес от сандалово дърво с ванилови нотки, канела и кедър. Между тях се провираше жасмин, който ги свързваше като ефирна, невидима панделка и превръщаше отделните части в едно цяло. Беше великолепен вечерен аромат, наречен „Безсмъртие“.
	Днес си бях капнала капчица от него в чест на жасминовата беритба и на татко… а и за да си спомня мама в този момент на пръснати семейства и размирици. По стар навик помирисах свивката на ръката си, за да се отърва от всички други мисли за мириси, а след това и китката си. Когато вдъхнах уханието, в ума ми се появи благородното лице на татко, а присъствието на майка ми веднага стана съвсем осезаемо. Сякаш духът й бе слязъл в пулса ми и тя стоеше пред мен сега. Не можех да я видя или чуя в ума си, както виждах и чувах татко, но тя все пак присъстваше. Това е силата на мириса — той може да пренесе човек навсякъде. Когато се намесят ароматите, минало и настояще се размиват. Сепнах се изненадано, когато внезапно се озовах в детството си и усетих отново онова знойно ухание, което живееше в душата ми.
	Именно в този миг разбрах какво трябва да постигна. Беше задача, която си поставих сама… мечта, цел, вдъхновяващ крайъгълен камък, който щеше да разчисти пътя към бъдещето ми.
	Щях да създам свой собствен парфюм. Средностатистическият човек в Париж различаваше до около двайсет различни мириса. Феликс открояваше към две хиляди и петстотин, татко — малко повече, но аз бях надарена с усет, който ми позволяваше да разгранича над три хиляди. Близнакът ми ги бе броил веднъж, за да се увери, че дарбата ми наистина превъзхожда неговата. Не че имаше значение, защото стабилността на марката „Дьолакроа“ зависеше от трима ни — татко в центъра и ние с Феликс за баланс от двете му страни. Талантите ни се допълваха по безброй начини: от очевидните като женското и мъжкото начало до по-изтънчените като умението на Феликс да улавя шипровите аромати, които обхващат цитрусовите, тревистите и плодните ухания. Талантът му в тази област бе много по-голям от моя, но стигнеше ли се до папратовите — поопушените, дървесни и пикантни нотки, аз нямах равна. Заедно щяхме да сме забележителен екип, но татко не живя достатъчно дълго, за да предаде лабораторията изцяло в ръцете на близнаците си. Придържал се бе към по-консервативния път и бе доставял суровини или напълно готови парфюми на други парфюмерийни къщи в Париж, Лондон, Ню Йорк или Милано, които те представяха за свои. Феликс и аз още от юношеските си години лелеехме мечтата да разработим гама под нашата собствена марка „Дьолакроа“.
	Защо да не започна осъществяването й това лято и в дълбините на нещастието ни да се заровя в създаването на нов парфюм? Но разбира се, защо не? В сърцевината му ще е жасминът — в миниатюрни количества, но все пак ще е там като последно кимване към родителите ми и началото на една нова ера.

	* * *

	Химикът на Дьо Ласе беше възрастен мъж — някъде над шейсет, а помощникът му изглеждаше десетина години по-млад. И двамата се изненадаха да ме видят в светая светих на лабораторията си. Заобиколени бяха от шишенца във всякакъв размер и форма, които съхраняваха течности в различни оттенъци на жълтото, зеленото и кафявото. Някои от стъклениците бяха с непрозрачен кафяв цвят, защото съдържаха по-нежните масла, а прозрачните блестяха като скъпоценности. Просто не можех да устоя на възможностите, които криеха.
	Мъжете спряха заниманията си, сякаш ги бях хванала насред беля. Работеха в близост до две големи парчета мътносива амбра. Тези подобни на восък образувания от храносмилането в червата на китовете бяха загубили първоначалната си природа на фекалии и с течение на времето под влияние на морската вода се бяха превърнали в бучки със сладък земен аромат. Винаги съм била очарована от този жизненоважен компонент на парфюмерийното изкуство. Откак татко ми обясни произхода на амбрата, започнах да я предпочитам като основа за парфюмите си. Феликс бе прочел някъде, че след като субстанцията бъде изхвърлена — само от кашалотите, както ме увери, са необходими години, през които тя се носи по вълните на океаните, докато се превърне в амбра и накрая бъде изхвърлена на някой бряг. Беше изключително рядка, а цената й бе сходна с тази на златото. Гилдията ни я третираше с огромно уважение и използваше съвсем малки количества. Стоях хипнотизирана пред двойката огромни късове от необикновения материал.
	— Мадам Дьо Ласе!
	— О, казвайте ми мадам Фльорет, моля ви — настоях. — Добро утро, мосю Планк. Вашият брат навярно ви липсва — казах, горда от паметта си. — Със сигурност липсва на хората в работилницата.
	— Филип ще пише, когато е сигурен за местоположението и състоянието си — отговори мъжът хладно. — Мадам, позволете ми да ви представя мосю Букар, който работи заедно с мен.
	— Мосю Букар — повторих усмихнато и кимнах любезно за поздрав.
	Човекът изглеждаше ужасен да ме види в лабораторията и само се поклони с чукване на токове.
	— Как сте, господа? — Бях твърдо решена да преодолея формалностите, но подозирах, че няма да е лесно с тези двамата.
	— Много добре, мадам. А ваша милост?
	— Малко уморена от брането, но и освежена, като се има предвид настроението в града.
	Бяха се вторачили в мен, все едно съм непозната форма на живот.
	— Върху какво работите, господа? — опитах да подхвана разговор.
	— Ъъъ… правим микс за една английска парфюмерия.
	— Така ли? Какъв е центърът?
	Мъжете размениха погледи.
	— Основни нотки на естествена кожа, мадам. Миксът ще бъде използван за гама тоалетни води.
	— Предполагам ще минат години, преди този клиент да плати мри дадените обстоятелства.
	Мъжът кимна с изумен вид.
	— Вероятно сте права, мадам Дьо Ласе.
	Последва неловка пауза.
	— Какво можем да направим за вас, мадам Дьо Ласе?
	— Всъщност дойдох да предложа помощта си, иска ми се да съм полезна.
	— Извинете, мадам, в какво отношение?
	Не можех да разбера дали преднамерено се прави на недосетлив.
	— Ами… аз съм дъщеря на баща си — опитах да го насоча, без да прозвуча арогантно.
	Но мосю Планк просто ме погледна озадачено.
	— Искам да кажа, че съм наследила дарбата му.
	Прозвуча толкова помпозно, честолюбието ми бе успяло да изскочи и сега се перчеше между нас, макар на смъртния си одър татко да ме бе предупредил да не парадирам с таланта си.
	— Как може нещо да е хвалба, ако човек казва самата истина? — бях го попитала, а той се бе усмихнал снизходително.
	— Нека хората около теб сами открият твоите дарби. Човек, който изпитва необходимост да впечатли другите, страда от вътрешна несигурност. Не бъди такава, мила ми Фльорет. Бъди силна, но приеми, че си жена с дарба, която мъжете смятат, че само те могат да притежават. Възможно е да те намразят заради нея.
	— Тогава смятам да променя мнението на света. Ще стана водещ парфюмерист.
	— Надявам се да го направиш, но е най-добре да демонстрираш таланта си, а не да говориш за него… и трябва да прокараш тази идея на пръсти в техния живот. Нека сдържаността бъде твой приятел, моето момиче.
	Пристъп на кашлица прекъсна думите му и когато се успокои, татко продължи, ала си поемаше трудно въздух.
	— Един ден ще се обърнат и ще разберат, че сред тях има жена парфюмерист, и тогава ще е твърде късно да те отхвърлят.
	Гласът му прозвуча дрезгаво и хрипливо. Уплашено си помислих, че много скоро едно от тези задъхани вдишвания що се окаже последният му дъх.
	— Но ако се изтъкваш или навираш прекалено настойчиво мечтата си в лицето им, те ще се почувстват застрашени и ще работят против теб. Един мъж трябва да има своята гордост, Фльорет, никога не го забравяй. Времето на жените парфюмеристи със сигурност наближава и се надявам ти да си първата, но това трябва да се постигне спокойно и без да се омаловажават качествата на мъжете.
	Татко почина на следващия ден, но аз и досега чувам предупреждението му, макар току-що да го бях пренебрегнала.
	— Поздравления, мадам Фльорет, това е рядка и завидна дарба. Да, чувал съм за специалния ви талант.
	Направи добро представление при опита да прикрие подигравката в думите си. Въпреки това реших да продължа, твърде късно беше да отстъпя.
	— Предвид необичайното време, в което живеем, реших да предложа някакво участие.
	— Така ли? И по какъв начин?
	Успя да прозвучи напълно скромно и невинно, но беше точно от типа мъже, за които татко бе споменал… хора от предишно поколение и предишен век. А скокът, който се опитвах да направя тук и сега, изискваше от него да надскочи мисленето си по един просветен начин.
	Гневът ми обаче се възпламени най-вече от развеселения поглед, който помощникът хвърли към Планк. Усетих у себе си разбуждането на звяра, за който ме бе предупредил татко.
	— Стремите се да постигнете мъжки аромат, права ли съм?
	Мъжете кимнаха. Очевидно не можеха да пренебрегнат факта, че съм съпруга на работодателя им, и се стараеха да са любезни с мен.
	— И според вас мъжете искат да миришат така, сякаш току-що излизат със залитане от гората, след като са се борили часове наред с мечка?
	Мосю Планк примигна.
	— Не съм сигурен, че разбирам какво имате предвид, мадам.
	Сега вече тонът му бе учтив. В скоро време можеше да стане дори очарователен.
	— Как да ви го обясня, господа, за да схванете идеята? Един мъж използва ароматични продукти, за да има добър външен вид, но основната идея е, че иска да стане привлекателен за другите, и по-специално за жените. Мога да ви уверя, че за да постигне подобен ефект, ще трябва да подобрите вашето ухание с няколко нюанса, които да омекотят този почти глигански аромат, който сте постигнали.
	Планк изглеждаше така, сякаш съм му ударила плесница.
	— Мадам! Определено не искате да…
	— Да, да, точно това искам. Навярно забравяте, че аз съм главата на двете фамилии сега, когато нашите мъже са на фронта, мосю Планк.
	Неизказаното обвинение, че той не е на границата с тях, бе достатъчно ясно. Видях как се сви под жилото му и макар да почувствах срам от постъпката си, не можех да спра.
	— Ако целите именно конската миризма на човек, който тъкмо излиза от конюшнята, тя трябва да се балансирана така, че жената да не остане с впечатление за потен ездач, отъркалял се в кал или в кравешки изпражнения. Разбирате ли посоката?
	Не изчаках отговора му, особено като видях новата серия изумени примигвания на Планк.
	— Вижте, обичам аромата, който извиква в ума ми картина на конюшня: строен, силен мъж с високи ботуши и пелерина; поскърцване на кожа; сено, ездач и кон, леко изпотен от галона в сутрешната мъгла. Бих искала да го подчертая с тютюнев абсолют. Разбира се, усещам ясно вашата добавка от мускусна амбра, бяла бреза, хвойна, дъб, пачули, горска лавандула, но дайте ми и намек за настроението на този мъж, за романтичната му страна, мосю Планк. Дайте ми малко бергамот, кумарин, нежното обещание на розата… — Махнах с ръка в жест на леко раздразнение. — Лекото загатване за жасмин ще ме накара безпомощно да мисля за обещанията на една звездна нощ в ръцете на този мъж.
	Двамата ахнаха, а аз почувствах, че се изчервявам.
	— Простете ми — прочистих гърло, но в настъпилата тишина усетих вълна от ново възмущение.
	— Работата е там — казах с отчаяната надежда да измисля нещо, — работата е там, че смесването на по-мъжките аромати, особено на цибет и мускус, които подушвам тук, със смекчаващите женски нотки наистина прави парфюма по-непосредствено привлекателен за дамите, които се надявате да впечатлите. Тя подушва дивака, ловеца, но знае, че той няма да я нарани — завърших, като се молех приказката ми да е свършила работа.
	За щастие, мосю Планк кимна. Искрено се надявах, че не си въобразявам краткия изблик на уважение, който забелязах в изражението му.
	— Какво ще кажете и за малко ливанска смола?
	— Страхотна идея. Тя запазва горската си нотка, но придава и цитрусов нюанс, така че свежестта й ще минава през по-опушените аромати. А ако решите да използвате по-пресния бергамот, смолата ще го промени. С въвеждането на ливанската смола ще навлезете в царството на ориенталската екзотика.
	— Защото ще имаме отзвук и от тамян — вметна колегата му, за да ни спаси от пропастта, над чийто ръб се бяхме навели.
	— Разбира се. Нямам търпение да помириша това ухание. Мога ли да ви предложа още мъничко женска интуиция?
	Мъжете кимнаха безпомощно.
	— Вероятно един по-зелен мирис с малко намек за вода също би могъл да е полезен — подхвърлих с ентусиазъм.
	Новият ми подход проработи. Внезапно се върнахме към нормалните отношения между сантиментална младоженка и по-възрастен снизходителен мъж.
	— Е, благодаря ви, мадам — заяви Планк с безкрайно по-искрен тон, отколкото в началото на разговора. — Дадохте ми идеи, върху които да помисля.
	— Беше ми приятно, мосю.
	Приключих с тези думи, макар още много да се тълпяха зад затворената ми уста. Най-сетне се бях вслушала в един от добронамерените съвети на татко. „Казвай по-малко, слушай повече“ бе негова любима поговорка. Погледнах часовника си.
	— Довиждане, господа. Благодаря за отделеното време. Мисля, че трябва да се погрижа за обяда на работниците. — Допуснах, че споменаването на далеч по-женска задача ще ги умилостиви. — Очаквам с нетърпение да помириша завършения ви парфюм, мосю Планк.
	Мъжете се поклониха, а помощникът на Планк добави още едно учтиво чукване на токове в моя чест. Надявах се, че съм се измъкнала благополучно от ямата, която сама си изкопах. Навярно трябваше да послушам съвета на Еймъри и да стоя далеч от неговата лаборатория. Отказвах обаче да стоя настрана от нашата — особено сега, когато взех решение да създам собствен парфюм. Щях да се противопоставя на Анри и дори на баща ми. Нищо нямаше да ме спре да използвам завидния си наследен талант. Щях да стана парфюмерист на всяка цена.


>	8

	_23 декември 1914_
	Месеците идваха и отминаваха, зимен студ скова земята и сега полетата лежаха заспали до следващата пролет. Единствената част от нашия живот, в която не бе настъпило успокоение, бяха оръжията и бомбите на фронта. От време на време пристигаха новини от мъжете, но писмата бяха цензурирани, Феликс може би се бе отказал да пише, защото мразеше ограниченията, а Анри не използваше писалка, ако нямаше нещо важно за казване. Двамата ми братя навярно бяха сключили споразумение да не плашат сестричката си с разкази за войната.
	Еймъри не отговори на писмото ми за Себастиен, очевидно решен да игнорира въпроса ми. Чудех се дали наистина няма нещо за криене, но явно нямаше да науча нищо повече, докато не го видя.
	На вратата на салона се почука и Жана надзърна вътре. Хвърлих й бърз поглед през рамо и забелязах, че изглежда притеснена, но не обърнах внимание.
	— Да, Жана — казах и отново й обърнах гръб, заета с работата си.
	Цяла сутрин подреждах гирлянда от бодлива зеленика и билки над камината във внезапен изблик на енергия, за да създам някакво чувство за празничност. Отне ми часове да се преборя с различните листа и с кукуряка, или зимната роза, както му казваме ние, за да успея да ги прикрепя към гирляндата.
	— Мислиш ли, че е претрупана? — зачудих се и отстъпих, за да погледна резултата от работата си, сложила облечените си в ръкавици ръце на хълбоците. Взирах се най-вече в зелениката. Обикновено харесвах бодливите й листа и чувствената тъмнота на восъчната им зелена текстура, но нейните весели алени плодчета сега ми напомняха за капки кръв, за мъжете на Грас и погубения им живот.
	Бях вплела розмарин — символ на паметта и спомена за нашите мъже. През зимата го пазехме в саксии в една малка оранжерия. Смолистият му, леко тръпчив мирис се засилваше от топлината на огъня и подушвах аромата му по пръстите си заедно с ухайния, подобен на детелина аромат на сушената мащерка, която също бях включила в украсата. Добавила бях и малко естрагон, защото символизираше силата и никое добро френско домакинство не готвеше без неговия анасонов аромат. Усещах пикантния дъх на сладък корен, който идваше от прясно изсушените листа, загрети от топлината в стаята. Всичко това ме утешаваше в момент, когато Анри и Феликс ми липсваха особено много.
	— О, не, мадам. Изглежда великолепно. Придава весел вид на салона — увери ме Жана.
	— Остана ми още лента. Дали слугите ще поискат подобна гирлянда в тяхната всекидневна?
	— Сигурна съм, че ще са ви благодарни. Разведрява мрачното настроение.
	Свалих ръкавиците.
	— За какво ме търсеше?
	— Сеньорита Оливарес е тук, иска да ви види.
	— Грасиела? — Можех да изброя поне шейсет други имена на хора, които бе далеч по-вероятно да ме посетят.
	Жана кимна. Сега разбрах тревожния й израз.
	— Каза ли защо?
	— Заяви, че би желала да ви предаде почитанията си.
	— Разбирам — отвърнах колебливо. Веднага се сетих за Еймъри и забраната му да споменавам името й, зачудих се колко ли би се ядосал, ако разбере, че съм я приела. Но това не беше мой избор.
	— Определено е подранила малко, но ще е невъзпитано да не я приема. Би ли наредила да донесат кафе и дребни сладкиши, моля те? Предполагам, че е сама?
	— Да.
	— Добре — отдъхнах си облекчено. — Въведи я, моля те.
	Жана излезе и аз побързах да сваля престилката си. Наясно бях, че бледозелената ми пола и кремавата дантелена блуза са много семпли, а и не носех бижута, с изключение на сватбената халка, защото днес не очаквах посетители. Смятах, че съм в безопасност, тъй като знаех, че цял ден утре ще има постоянен поток от хора чак до вечерта. В полунощ всички щяхме да се изкачим по хълма до катедралата. Тази Коледа щеше да е доста самотна, но поне щяхме заедно да се помолим за мъжете на Грас. Но Грасиела! Колко неудобно.
	На вратата отново се почука, поех си дълбоко въздух, изнервено пригладих полата си и оправих катарамата на кръста си.
	— Заповядайте — казах с тон, който се надявах да е небрежен.
	Жана отвори вратата и до нея се изправи дребната, но огнено елегантна Грасиела Оливарес. Бях по-висока от нея с цяла глава и все пак тя стоеше невъзмутима пред мен. И защо не? Бях облечена в неутрални цветове, незабележима като църковна мишка, докато Грасиела бе изцяло в пурпурно, театрално съчетано с черни аксесоари — ботуши, ръкавици, кожена яка и маншон. Шапката й беше обточена с пухкава кожа, червилото на устните й бе в тон с облеклото. Беше ослепително колоритна и абсолютно нехайна за отрезвяващата нотка, внесена от войната, която бе накарала повечето от нас да предпочетат по-тъмни и мрачни цветове в облеклото си.
	— Мадмоазел Оливарес — забъбрих пресилено любезно, докато тя прекрачваше прага.
	Изгледа ме внимателно и двете веднага разбрахме, че усмивките ни са изкуствени, а не плод на искрено удоволствие от срещата. Минахме през ритуала на разменените целувки по бузите, без изобщо да се докосваме.
	— Каква приятна изненада — казах, докато се чудех дали някога е влизала във вилата.
	— Исках да ви изкажа почитанията си, мадам Дьо Ласе — заяви дрезгаво гостенката. — Обичайно правя това посещение по време на празниците, макар че сега няма как да поздравя мосю Дьо Ласе.
	Значи бе посещавала къщата и преди. Испанският акцент превръщаше френските й думи в буря от срички. Умът ми първо трябваше да ги различи, за да може да им придаде смисъл.
	Грасиела примигна, докато се напрягах да схвана какво казва. Накрая се усмихнах жизнерадостно.
	— Разбира се, толкова е мило от ваша страна да дойдете. Мога ли да ви предложа кафе?
	— Да, моля. Бих пийнала и капка порто с кафето.
	Усетих вълна от възхищение към дързостта й. Очевидно не я беше грижа за общоприетите правила и какво може да си помислят другите за това, че пие алкохол с кафето си като мъж. Кимнах на Жана, сякаш изобщо не съм била изненадана от искането, наредих й да донесе гарафа с вино и тя излезе с лек поклон.
	— Заповядайте, да седнем до огъня — посочих.
	Гостенката свали шапката си и после се зае с ръкавиците.
	Вероятно не ги бе свалила във вестибюла, защото не е била сигурна дали ще я приема. Бях любопитна да видя бившата любовница на съпруга си от толкова близо. Тъмни, плътни, съвършено оформени вежди се извиваха над очи с формата на бадем и цвят на сладък корен, обрамчени от абсолютно черни мигли, драматично подчертани с туш. Дългият й прав нос завършваше над нацупени плътни устни. Гъстата черна коса бе събрана почти нехайно на тила, но по-светли шоколадовокафяви кичурчета се бяха изплъзнали и тя не си направи труда да ги прибере. Придаваха й разпуснат, чувствен вид, за който завидях.
	Вдигна очи към мен и се почувствах като заек в капан. Тъмните езера на очите й проблясваха с неприкрито любопитство.
	— Нима ви накарах да се чувствате неудобно? — попита ме с изнервяща прямота.
	Реших, че само истината ще свърши работа.
	— Да, всъщност. — Прокашлях се леко. — Подранихте с един ден — добавих неискрено.
	Жената се усмихна лукаво, разтегна алените си устни и ми даде възможност да зърна малките й равни зъби. Вдясно над горната устна имаше бенка. Зачудих се дали Еймъри я намира за привлекателна. Докато говореше, бижутата на китките, шията и ушите й подрънкваха, златото блестеше върху кожата с цвят на индийско орехче. Намирах я за страшно интересна.
	— О, часовете за посещение! — изсмя се гостенката приглушено. — Простете ми. Мразя да съм предсказуема — призна. — Ще пропусна да видя вашия новогодишен пън в целия му блясък — подхвърли и погледна небрежно към огнището с тазгодишния огромен дънер, който щеше да гори до настъпването на Нова година, а сега стоеше там, готов за утрешното запалване.
	Нямах намерение да изпълня традицията тази година, но в един момент с мадам Муфлар решихме, че германската враждебност вече ни е отнела твърде много. Нямаше да й позволим да отнеме и домашните ни ритуали.
	Ироничният коментар на Грасиела ми се стори малко безсърдечен, като се има предвид, че посрещането на тази Нова година носеше специални надежди за всички в къщата.
	— Няма значение — отвърнах с нейния тон, като игнорирах шегата й, — ще хапнем от кралския кейк.
	Тя отхвърли поканата с небрежно махване.
	— О, не, трябва да го опитате, ако откажете, ще донесете нещастие на домакинството — излъгах, — а вие не желаете това, нали?
	— Нима ще го срежете предварително? Струва ми се, че с предназначен за Богоявление.
	Свих рамене.
	— По време на война нищо не е обичайно. Чувствам, че имаме нужда от малко подранила радост.
	Грасиела се усмихна, сякаш впечатлена, че съм в състояние да отхвърля вековни традиции.
	Жана влезе тъкмо навреме, за да не позволи на гостенката да отговори.
	— А, ето го и кафето — казах, когато девойката постави подноса между нас.
	— Да сервирам ли, мадам?
	Кимнах и тя наля в две чаши любимата ми марка кафе. Грасиела се усмихна доволно, изглежда бе впечатлена.
	— Богат бленд, мадам Дьо Ласе.
	— Обичам кафето ми да е със силен шоколадов вкус — отбелязах.
	— Портото ви, мадам — прошепна Жана, като постави до нея мъничка кристална чаша. — Това е светло порто — добави тихо. До чашите ни с кафе постави мълчаливо чинии с миниатюрни целувки, украсени с натрошени бадеми, и пандишпанови сладкишчета, увенчани с фондан. Сложи мъничка вилица до всяка чиния.
	Грасиела вдигна чашата си и завъртя кехлибарената течност и нея.
	— Майка ми беше португалка — изрече. Отпи и кимна. Като че ли одобри портото.
	Гостенката, която досега не бе дала знак, че познава прислужницата ми, сега й кимна бегло. После върна вниманието си отново към мен, докато аз, изненадана от презрителното й отношение, благодарих на Жана. Вероятно си мислеше, че девойката ми разказва тайните й. Вратата се затвори тихо и ние се усмихнахме една на друга, докато отпивахме от 22-каратовите златни ръбове на лиможкия порцеланов сервиз на фамилията Дьолакроа, който бях донесла от родния си дом.
	— Какви очарователни чашки, изрисувани толкова празнично със зеленика и къпини — отбеляза Грасиела.
	— На майка ми бяха. Обичам ги от дете, тъй като заради коледната им украса ги виждам само няколко дни всяка година, и те са толкова изящни. Освен това мисля, че използването на лиможки порцелан вместо майсенския на Дьо Ласе е израз на лоялност*.
	[* Майсенският порцелан се произвежда в Германия, лиможкият — във Франция. — Б.пр.]
	Събеседницата ми се изсмя гърлено.
	— Патриотична до дъното на душата си.
	Усетих пренебрежението зад леко безочливата й забележка. Несъмнено смяташе, че съм истинска лигла.
	— Можете ли да ме обвините, имам двама братя и съпруг на фронта?
	— Не ви обвинявам — отвърна, взряна напрегнато в мен.
	— Така ли?
	Как стигнахме дотук толкова бързо? Как можах да си позволя да я захапя толкова яростно? Нямаше как да взема назад думите си, нито да се престоря, че съм имала друго предвид — не бях толкова напреднала в прикриването на чувствата си. Гледах с нарастващо напрежение как бавно поставя лиможката чашка с нейния позлатен ръб и изящна украса от бодлива зеленика, която толкова й отиваше, в малката вдлъбнатина на чинийката. Мислех, че ще се облегне и ще скръсти ръце, но тя ме изненада, като сви деликатните си пръсти около стойката на кристалната чаша и я вдигна, за да усети възможно най-добре аромата на портото. Всичко това направи, без да изрече и дума, в пълна тишина. Аз също запазих мълчание, като задържах дъха си в очакване на реакцията й. Грасиела потопи отново устни в тъмната кехлибарена течност, след което се облегна и притвори очи за миг.
	— Няма по-хубаво от виното на долината Дуро — промърмори и въздъхна със задоволство.
	Можех да си представя връхлетелите я спомени за майка й. Малцина познават по-добре от мен образите, които вкусът може да предизвика. Чудех се дали да направя опит да се коригирам, или да оставя нещата така и да видя до какво ще доведе моята искреност, затова мълчах и чаках нейната реакция.
	Внезапно Грасиела отвори очи и ме прикова с тъмния си поглед, пълен със смях.
	— Оценявам откровеността ви, мадам.
	— Наистина ли?
	Въздържах се с усилие да не преглътна, макар отчаяно да се нуждаех от някакво действие, с което да облекча нервността си.
	Гостенката кимна, изглеждаше толкова спокойна, колкото аз бях нервна.
	— Смятам, че обществото на Грас прекарва твърде много време, като обсъжда с недомлъвки определени теми, вместо да ги обсъди директно.
	— Така ли правим?
	Не бях сигурна как да продължа. Скачах от въпрос на въпрос, вместо да давам отговори.
	Грасиела се усмихна лениво и зъбите й проблеснаха за миг, беше прозряла мислите ми.
	— Отпусни се, Фльорет, наслади се на кафето си, преди да е изстинало. — Използва първото ми име, все едно сме дългогодишни приятелки. — Не се боря с вас.
	Възненавидях се заради облекчението, което заля тялото ми, толкова жалка бях. За късмет, успях да запазя надменния си тон. Не успеех ли да наложа личността си, тази жена щеше да ме стъпче, сигурна бях.
	— Естествено. Не мога да си представя как бих могла да нося вина, за каквото и да е в твоя живот. Почти не те познавам, Грасиела — парирах я, като използвах малкото й име със същата лекота, с която тя бе използвала моето.
	Събеседницата ми кимна мрачно.
	— Вярно е, ако ме познаваше, щеше да произнесеш името ми така, както го казват в Кастилия, където съм родена. Мисля също, че не познаваш добре и съпруга си… за разлика от мен.
	Облизах устни, с което издадох вълнението си. Феликс ме бе предупредил за този мой навик, но все още не го бях победила.
	— Какво очакваш да отвърна? Знам, че сте били любовници.
	— Не „били“, Фльорет — поправи ме с опасен блясък в очите.
	— Така ли? Като се има предвид, че той замина в сватбената ми нощ, не мога да си представя да използвам друго, освен минало време.
	— Получи ли писмо от Еймъри?
	Дори начинът, по който произнесе името му, беше изпълнен с чувственост. Сложи ударението върху последната сричка и превъртя звука в гърлото си, сякаш опитва вкуса му.
	— Разбира се — отвърнах, леко засегната от въпроса й.
	— И какво ти каза?
	— Грасиела — смръщих се леко, — това е доста лично.
	— Така ли? Ето, погледни.
	Пъхна ръка в платнената чантичка, която висеше на кръста й при пристигането, а сега вече стоеше в скута й. Извади плик. Моментално разпознах хартията за писма на Еймъри.
	— Не мисля…
	— Да, не е възпитано, но е важно. Моля те, погледни го. Имаш позволението ми.
	Не исках да го чета. Знаех, че е опасно да взема плика, тъй като със сигурност имаше за цел да нанесе злина.
	— Една съпруга трябва да знае тези неща — настоя Грасиела.
	_Тези неща?_
	Напомних си, че ако Еймъри се бе оженил за испанската си любовница, всичко в неговия и моя живот щеше да е наред. Може би тази среща щеше да ме освободи от съпружеските ми задължения? Може би това бе началото на процес, който ще доведе до свободата ми? Извадих писмото от плика и с крайчеца на окото си видях, че Грасиела посяга отново към портото. Отпиваше с подчертано удоволствие и наблюдаваше как разтварям страниците. Бележката беше със скорошна дата, прочетох само първите няколко реда, преди отново да сгъна листовете и да ги върна обратно в плика.
	— Скъпа моя, та ти се изчерви — отбеляза гостенката.
	— Срамувам се заради теб, всъщност за това, че ми го показа.
	Беше язвителен отговор и тя с право се ухили на горчивината в него.
	— Не ревнуваш, сигурна ли си?
	Поклатих глава.
	— Огорчена съм, навярно защото трябва да овладея гнева си, че съм унизена. Грасиела, знаеш, че не исках да се омъжа за него, нали?
	— Знам, но все пак те мразех, защото независимо от това го направи. Не може да не си разбрала дори само от няколкото реда, които прочете, какво чувства той към мен.
	— Как бих могла да не разбера? Не знаех, че Еймъри може да е толкова… толкова…
	— Сладострастен?
	— Емоционален — свих рамене.
	Гостенката отпусна назад глава и се разсмя.
	— Емоционален? Толкова си благопристойна, но аз наистина те харесвам, Фльорет. Невинна си. Знам, че женитбата ви беше уредена. Просто ми се ще да бе имала повече кураж.
	Обърнах се към нея и хвърлих писмото, което започваше с неприлични плътски предложения, изречени с обич и духовит тон, който никога не бях чувала от него през всичките години, откакто се познавахме.
	— Бих дала всичко да не съм омъжена за него. Но бях притисната и от двете семейства, както и от дълга към фамилното име.
	— Жалка си!
	— А ти си отвратителна.
	— Защо? Защото не се боя да покажа чувствеността си?
	— Не, защото се подиграваш с това, че съм възпитана и добронамерена. Показваш открито, че си любовница на съпруга ми, и би трябвало да се отнасям към теб със същата враждебност, с която ти се отнесе преди малко към Жана, но все пак ти оказвам уважение. Не можеш да стъпиш на малкия ми пръст като име. Нямаш положение в Грас, освен като играчка на Еймъри дьо Ласе. Може да си богата, Грасиела, но не трябва да ми се присмиваш — предупредих я.
	Тя плесна очаровано с ръце.
	— Ето, така е много по-добре, Фльорет, съскаш и дереш като котка. По този начин е трябвало да се държиш, вместо да позволяваш на мъжете около теб да те принудят на тази женитба с човек, към когото нямаш чувства.
	— Ще ми се да се беше оженил за теб!
	— И на мен! И знаеш ли защо?
	Поклатих глава.
	— Защото го обичам. Не, обожавам го. Презирам се за това колко слаба ме кара да се чувствам и все пак не мога да дишам без него.
	Преглътнах с усилие. Никога не бях чувала някой да говори с такава страст за друг човек. И ми се искаше да разбера какво вижда у него.
	— Превръщам се в диво животно в присъствието на Еймъри.
	Примигнах от срам пред признанието й, но тя отново ми се присмя.
	— Разбираш ли, бих се унижила заради него… дори пред целомъдрената му съпруга. Нарани ли те?
	Запънах се, не схванах смисъла.
	— Когато те облада за първи път, нарани ли те? Еймъри е непредсказуем в настроенията си. Трябва да го знаеш. Може да е груб като лъв, когато взема това, което вярва, че е негово. Никой мъж досега не е събуждал примитивното у мен така, както Еймъри. Не съм била с друг, откакто го срещнах. И никога повече няма да обичам друг.
	— Мразя го — прошепнах тихо с благоговейно възхищение пред нейната сурова изповед. — Не сме били заедно.
	Чутото я изненада, забавлението й угасна в миг. Втренчи се в мен, сякаш търсеше някаква коварна уловка.
	— И защо? Млада си, великолепна си.
	— Камбаните за обявяването на войната ме спасиха — отвърнах.
	— Значи все още си девствена?
	Отворих уста, но не можах да изрека и звук. Беше неудобно да го призная, но не можех и да го отрека.
	— Няма нужда да отговаряш — махна с ръка Грасиела. — Колко интересно.
	— Щастлива ли си? — озъбих й се, защото почувствах нужда да я захапя някак.
	Тя сви рамене.
	— Да. А ти? Подозирам, че изпитваш облекчение, нали? Усмихна се обезоръжаващо и вече изглеждаше като приятелка… толкова близка, че да заговорнича с нея.
	— Ще е лъжа, ако отрека.
	Сега вече Грасиела се разсмя истински.
	— О, Фльорет. Не сме ли жалка двойка? Омъжена си за мъжа, когото аз обичам, а ти мразиш. Жал ми е и за двете ни.
	— Мразиш ли ме?
	— Не, никога не съм те мразила. Съжалявам те. Той не е лесен човек.
	— И все пак продължаваш да го обичаш?
	— Казах ти. Не зависи от мен. Предполагам, никога не си се влюбвала?
	Поклатих глава и се почувствах още по-жалка.
	— Когато се влюбиш, ще разбереш как те поглъща любовта. Като горски пожар е. Всеки път, когато помислиш, че си го овладяла, лумва нова искра, която се разгаря. Тогава всички чувства, които си смятала за угаснали, пламват с нова сила.
	Кимнах одобрително.
	— Ще ми се да познавах този вид любов. Не мисля, че някога ще ми се случи.
	— Понякога е много болезнена.
	— Като твоята?
	— Да. Страдаме заради връзката си. Той ме обича, но не му е позволено да го прави открито. Аз винаги ще бъда само негова любовница, никога няма да ми бъде разрешено да покажа пред обществото какво чувствам. Когато се ожени за теб, светът ми рухна. Исках да си безплодна, та и той да бъде докоснат от същата болка.
	Вдигнах очи към нея, изненадана от силата на думите й.
	— Прости ми. Как бих могла да отвърна на удара? Знаех, че сключва брак с теб само за наследник. Знаех, че иска родословието, което имаш. Не би желал да има деца, които са наполовина испанци — изсумтя презрително. — Моята фамилия не е идеалната за него. Твоята е безупречна.
	Кимнах тъжно.
	— И всички се оказахме нещастни — довърших вместо нея.
	— Вероятно един ден ще изпиташ любовта, която ти описах, но с човек, за когото сърцето ти ще бие по-бързо.
	— Как би могло да ми се случи?
	— Като ми позволиш да остана любовница на Еймъри.
	Беше толкова директна, че дъхът ми спря.
	Грасиела вдигна пръст.
	— Преди да ми дадеш прибързан отговор, просто запомни, че мога да ти спестя доста мъки.
	— Какво искаш да кажеш? — повдигнах озадачено вежди.
	— Еймъри има особени вкусове, когато става дума за секс.
	Опитът ми да съм в крак с нейната прямота пропадна. Изчервих се от откровеността й.
	— Аз изпълнявам всичките му прищевки. Ти дали ще си в състояние?
	Поех си тихичко въздух, за да се успокоя.
	— Дори не искам.
	— Точно така. Докато аз искам, а един мъж трябва да има своето… да речем, удовлетворение.
	Въпреки че се надявах да го избегна, се изкашлях лекичко от неудобство.
	— Извини ме за откровеността. Моята прямота понякога е прекалена.
	Харесваше ми подборът на думите й, а дори не говореше на майчиния си език, което бе още по-впечатляващо. Грасиела бе не само изумително привлекателна, но притежаваше и интелигентност, и остроумие, равностойни на красотата й. Разбирах защо мъжете се влюбват в нея и много ми се искаше да опозная човека, чието име Еймъри ми забрани дори да споменавам.
	— Не, оценявам честността ти — изрекох. — Макар да е неудобна на моменти.
	— Често са ми го казвали — засмя се гостенката.
	— И Еймъри ли?
	— Да, особено той… а и други в течение на целия ми живот. Затова нямам истински приятели. Не си падам по изящния светски етикет. Предпочитам да говоря ясно и да действам открито.
	Посегнах отново към чашата си, за да отпия последните глътки кафе.
	— И не смяташ, че понякога е важно да стъпваш по-внимателно, за да пощадиш нечии чувства?
	Махна небрежно с ръка.
	— Работата е там, че хич не съм добра в това. Поне никой няма да умре, като се чуди какво съм искала да кажа.
	Забележката й ми се стори духовита и тъй като я бе изрекла, докато преглъщах кафето си, прихнах и запратих малко пръски веселие към нея.
	— Може би ще станем приятелки? — засмя се заедно с мен Грасиела.
	— И да споделяме Еймъри?
	Гостенката кимна и видях как защитите й падат, в сърцето й се бе появило късче сдържана надежда.
	— Целият е твой — отвърнах и изобщо не исках да прозвуча пренебрежително. — Нямах право на избор в брака, както вече ти обясних. Няма да преча на вашите отношения, стига те да не унижават публично мен или семейството ми. Ще трябва да сте изключително дискретни. Това е единственият начин.
	Усмихна ми се и аз си представих как протяга ръка над масата, за да стисне моята за тази сделка. Нямаше никакво коварство.
	— Ще ми се да разбера какво намираш у него — добавих.
	Грасиела сви рамене.
	— Научих се да не анализирам любовта. Тя не може да бъде контролирана. Можеш да се бориш с нея, да се въздържаш от допир с нея, да се опитваш да я избегнеш, като се отдадеш на самотно съществувание, но когато някой пресече пътя ти, не можеш да пренебрегнеш чувствата. Те са като някакво спящо и съвсем отделно животно, което живее във всеки от нас, Фльорет… то е диво, похотливо, не знае засищане, винаги иска още.
	— Звучи опасно — подхвърлих и си представих ръмжащ звяр.
	— Любовта е опасна. Тя е наркотик, пристрастяващ като опиума, и няма да разбереш за какво говоря, докато не те завлече в бездната си. Не знам какво е това между мен и Еймъри, защото любовта е невидима за окото. Срещнах го преди шест години. Двайсет и три е добра възраст за брак, но си обяснявах нежеланието му с това, че съм нова, различна. А после осъзнах, че не ме счита за достатъчно добра, но просветлението дойде твърде късно… Вече се бе превърнал в мой наркотик, а аз бях станала неговият. Бяхме зависими един от друг. Никога не съм чувствала семейната обич, която ти си имала през целия си живот… всъщност избягах от Барселона, за да се махна от семейството си и от проблеми, в които не исках да се въвличам. Но се нуждая единствено от Еймъри. Знам, че му давам това, от което се нуждае, при това не само физически, защото запълвам и една особена емоционална потребност у него. Говорим си, той ме разсмива.
	Не можех да си го представя.
	— Правим любов и се преструваме на женени. Той се чувства в безопасност в прегръдките ми, може да е самият себе си. И ако единственият начин, по който мога да го имам, е да съм негова любовница, така да е.
	Започвах да я харесвам още повече, тъй като ми показваше уязвимостта си, и изпитах искрена симпатия, когато си призна за малкото приятели. Заради откровенията й дори почувствах неохотно съчувствие към Еймъри. Беше хубаво да знам, че може да изпитва нежност и привързаност към някого.
	— Грасиела, от този миг нататък сме приятелки и Еймъри никога няма да чуе от мен за разговора ни. Също така никога няма да го питам за теб, защото вече не изпитвам любопитство. Нямам причина, ти беше напълно откровена с мен. Съжалявам, че не можеш да имаш повече, но знаеш какво чувствам, или по-скоро какво не чувствам към него, така че никога повече не се страхувай от моето присъствие. Би могло да се каже, че сме мъж и жена по необходимост, нищо повече.
	Тя стана и взе шапката и ръкавиците си. Протегна ръка.
	— Надявам се един ден, и то много скоро, да намериш любовта, Фльорет. Мисля, че я заслужаваш.
	— Благодаря ти.
	Макар да отговорих учтиво, тихата ми въздишка показа, че се чувствам като затворник.
	— Я виж ти! — възкликна гостенката и се наведе, за да види по-добре чинията, в която бе нейното парче от кралския кейк, украсено със захаросани плодове от Прованс. — Май ми се е паднало бобеното зърно — посочи с грижливо оформения нокът на пръста си към недокоснатия сладкиш. — В Испания му казваме _rosca de reyes_. — Приятно ми стана да чуя родния й език. — В Каталуния е известен просто като торта. Използваме фигурка на Младенеца за украшение.
	— Бобеното зърно е твое — усмихнах се, — това те прави кралска особа за деня.
	— Ти ме накара да се почувствам като кралица днес, Фльорет, благодаря ти. Кой знае, може би свети Никола ще ти донесе любов тази Коледа — повдигна дяволито вежди, за да разсмее и двете ни.
	Целунахме се за довиждане като нови приятелки и изненадахме Жана, която ни видя, щом дойде да изпрати мадмоазел Оливарес. Странно, но докато гледах как каретата на Грасиела се отдалечава, се почувствах още по-самотна, отколкото мислех за възможно. Отнет ми бе дори Еймъри и макар това да ми носеше облекчение, сега се бях изолирала напълно и семейният живот се простираше пред мен под формата на нещастно, бездуховно съществувание.


>	9

	_24 декември 1914_
	Коледа дойде и си отиде спокойно. Положихме усилия празничната вечеря да е весела и като специален дар настоях да сложим масата в голямата трапезария, за да разчупим хляба всички заедно и да се насладим на храната. Двете с Жана бяхме украсили скромна коледна елха. Запалихме свещи, за да спазим празничния дух, а и защото знаехме, че през повечето време мъжете ни ядат на такава светлина в окопите. Като домакиня седях на мястото на Еймъри и гостите — жени и няколко старци, изпълнени с благоговейно възхищение от това, че вечерят в господарския салон, успяха да направят един хубав празник, като вдигаха наздравици за нашите обичани хора, които бяха далеч от дома и се биеха за Франция.
	Кухненският персонал сервира скромна, но вкусна вечеря от седем блюда, съответстващи на седемте скърби на Богородица*1. Порциите бяха малки, но повече от достатъчни. Поканих всички да се насладят на северната треска и охлювите в чесново масло. Мадам Муфлар ни увери, че охлювите са вадени с нов дърводелски гвоздей като спомен за разпятието. Имахме зеленчуци, салати и най-фината тиква, която някога съм опитвала. Пиер сви скромно рамене, когато персоналът го поздрави, че е запазил най-добрата тиква в областта за празничния сладкиш. Всички избухнахме в ръкопляскания, когато той извади три малки купички с жито, което бе посял в тях на четвъртия ден от декември в чест на света Варвара*2. Грижовно ги беше поливал, за да може зърната да покълнат и да пораснат навреме за голямата гощавка в навечерието на Коледа, та да ги постави върху трите снежнобели салфетки. Докато го аплодирахме, всички почувствахме облекчение, защото трите купички на Пиер — символ на Светата троица, означаваха, че следващата година ще имаме добра реколта. Повече рози, жасмин и теменужки… В този момент естественият цикъл на живота ме накара да се чувствам сигурна и в безопасност.
	[*1 Скърбите са сюжети от детството и кръстните мъки на Исус Христос: 1. Симеон посреща Младенеца с пророчеството в Йерусалимския храм; 2. Бягството в Египет; 3. Поучението на младия Христос в храма; 4. Срещата на Богородица по време на носенето на кръста; 5. Пред Разпятието на Голгота; 6. Снемане Тялото от кръста; 7. Погребение Тялото на Спасителя. — Б.пр.]
	[*2 Света Варвара се смята за покровителка на починалите от внезапна смърт, които са нямали време да се покаят и причестят. — Б.пр.]
	Ароматът на селския френски _фугас_, примесен с уханието на портокалови цветчета, ме върна към действителността. Още като дете ме бяха научили, че седемте дупчици в плетката на този плосък хляб символизират седемте отвора на лицето на светото дете, затова бях особено внимателна, когато мадам Муфлар ми го подаде, за да го разчупя. Знаех, че разрежа ли го, ще донеса нещастие за всички нас.
	Жана бе подредила плато със сушени плодове, сладкишчета от нуга и шоколадчета, увити в цветна хартия, и ме забавляваше с обясненията си, че всеки сушен плод и ядка представя цвета на религиозен орден. Не бяхме правили това у нас и се зачудих дали девойката бе помагала с приготовленията в къщата на Грасиела. Сушените смокини били за францисканците, стафидите за августинците, бадемите за доминиканците, и лешниците за кармелитките. Всички хвърляхме корите на мандарините в купа, защото мадам Муфлар възнамеряваше да ги използва за застилане на светите ясли, които Пиер вече бе приготвил в приемната.
	Завършихме десертите с пресни вафли и панирани ябълкови резени, полети с горещо вино с подправки, и вдигнахме чаши към празното място, умишлено оставено в другия край на масата. Не бях сигурна дали нашата френска традиция изисква да има празен стол за неочакван гост, или се връщаме далеч назад към римските времена и почитаме предците си. Ала не се и съмнявах, че тостът ни тази година е изцяло посветен на нашите отсъстващи любими хора и празното място символизира всички мъже на Грас, които не са в града, за да споделят семейната вечеря.
	Запътихме се към черквата, за да прекараме часове в молитви за нашите близки, а после се върнахме по домовете си и запалихме коледния пън — знак, че слънцестоенето вече е отминало.
	Харесвах странната си логика, че липсата на новини от братята ми означава, че са живи и здрави. Повечето хора биха мислили обратното, но ако трябва да съм честна, никак не ми допадаше перспективата да получа известие, че някой от тях е ранен. Ужасявах се при вида на всяка официална телеграма, която можеше да ми донесе още по-лоша новина. Колкото и странно да звучи, бях решила да се чувствам благословена от мълчанието… макар да имах две писма от Еймъри. Нито веднъж не ме попита как се чувствам. Простих му, навярно защото не го обичах и липсата на внимание от негова страна значеше твърде малко за мен. Затова пък ако Феликс не се интересуваше от моето състояние, бих се засегнала дълбоко.
	И така, седях на бюрото си, пишех неискрено писмо на Еймъри и отчаяно се опитвах да му придам някакво чувство. Обърнах се за вдъхновение към първото му послание от средата на август и го прочетох отново с известно горчиво чувство от началните му редове. В ума ми те звучаха снизходително, защото не можех да изтрия от съзнанието си спомена за нощта, когато бе заминал, след като ми бе разяснил, че бракът ни е стратегически. Нямах право да се чувствам засегната и наистина не се чувствах така, но имах усещането, че съм хваната в капан.
C>
	Скъпа Фльорет,
	Най-сетне намерих миг, в който да ти драсна няколко думи. Вероятно се чудиш как съм след толкова много време и отговорът е, че се чувствам отлично и съм в отлично настроение.
	Толкова много неща се случиха през тези няколко седмици. Но не трябва да те отегчавам с ежедневието ни, защото голяма част от него е досадна и никоя съпруга не трябва да споделя непретенциозния мъжки свят.
C$
	Затворих очи от възмущение и си поех дълбоко въздух. Навярно дори татко, човек от предишното поколение шовинисти, лоялни на Франция, би приел много по-радушно една женска гледна точка, отколкото Еймъри някога би го направил.
C>
	Подозирам, че вестниците те държат в крак с новините, и не се съмнявам, че цялото женско население на Грас се е зарадвало да прочете как нашите славни полкове са били изпратени с фанфари от родните си градове. Децата са размахвали национални флагчета, а възрастните са надавали окуражителни възгласи.
	Тъжно е, че нашите мъже бяха толкова набързо изпратени от Грас и лишени от тази празничност, но всички се отзоваха бързо в казармите и не мисля, че сред призованите има кръшкачи. Момчетата изглеждат прекрасно в тъмносините си униформи и всеки е горд с името на Грас. Полковникът произнесе отлична и проникновена реч, преди да тръгнем на краткото си пътуване към границата. Щастлив съм да кажа, че дадох тон за първата ни вдъхновяваща „Марсилеза“ пеенето на химна накара всички ни да се почувстваме обединени и безстрашни. Бошите* ще проклинат деня, в който решиха отново да нахлуят в нашата свещена земя.
	[* Презрително френско прозвище за германците, възникнало по време на френско-германските конфликти през XIX век. — Б.пр.]
C$
	„Боиш“, не бях чувала това прозвище за германските нашественици, но беше неизбежно да се появят присмехулни прякори за враговете. Зачудих се как ли германците наричат нас, французите, и умът ми пак се отплесна в друга посока.
	Продължих да чета, за да намеря правилния тон, към който трябва да се стреми една предана съпруга.
C>
	Веднага щом Италия показа, че няма да вземе страната на врага ни, бяхме преместени на север. Едва ли би могла да си представиш колко много влакове са необходими, за да транспортират полка ни, но аз отново рискувам да те отегча. Тъй като съм офицер, ми е осигурен някакъв комфорт, но повечето ни бедни съграждани пътуват в конски вагони. Това обаче не намалява ентусиазма и момчетата продължават да пеят и да играят карти.
	Не мога да повярвам, че бяха необходими цели два дни непрекъснато пътуване, за да стигнем до фронта. Видът на колоните от червени панталони на всеки перон на всяка гара е невероятен стимул за морала ни. Франция наистина изпраща цвета си, за да победи омразния враг.
	Жени, деца и старци ни приветстваха и аплодираха, като ни предлагаха всякакви местни деликатеси. Сигурен съм, че няма да ни липсва хубава храна. Една възрастна жена ми предложи печено пиле за пътуването. Когато влакът потегляше на бавното си пътуване на север, оставихме зад себе си радостни хора, които ни пожелаваха на добър час и викаха „Към Берлин!“. Щом стигнахме местоназначението си, сформирахме редиците и започнахме дългия марш.
C$
	Забелязах, че премълчава къде е това местоназначение, и го отдадох на цензурата.
C>
	Напоследък валя и сме благодарни за пелерините, които със сигурност ни предпазват по-добре от шинелите на онези с червените панталони. Деля стая в изоставена къща с един от събратята ми офицери. По-възрастен е от мен, нарича се Луи и е от Изер. Много любезен човек е и съм сигурен, че скоро ще станем близки приятели. Той посочи, че ако се отлича в предстоящата битка, вероятно ще получа повишение, защото това е нормално по време на война.
	Предполагам, че хората се чудят, а също и ти, но не се очертават отпуски дори и в далечно бъдеще. Нямам и най-бегла представа кога отново ще те видя, ала вярвам, че ще се справиш с домакинството в наше отсъствие.
	Скоро ще влезем в битка и съм убеден в успеха ни. Може дори да си подсвирквам с уста „Au claire de la lune“*, когато поведа мъжете триумфално напред.
@	Твой предан,
@	Еймъри
	[* На лунна светлина (фр.ез.); френска народна песен от XVIII век. — Б.пр.]
C$
	Би трябвало да се почувствам горда. Възвисена. Но чувствах само скръб, защото Еймъри явно се радваше на целия театър на войната. Очевидно се смяташе за непобедим и подозирах, че преувеличава поведението на войниците, които понасяха ежедневно тежестта на несгодите. Чудех се колко ли мъже могат да се поберат във вагон за осем коня и неизбежно започнах да си представям миризмата на контейнерите и на онова, което е останало от предишните ползватели. Как ли миришеше с натъпкани вътре двайсетина мъже, чиито цигари и храна дават тоя принос за тази поразяваща смесица от миризми?
	Докато четях посланието на Еймъри, се разсейвах и по друга причина — погледът ми несъзнателно прехвърчаше към виолетовото мастило върху плика на писмото от брат му, което пазех в писалището си. Ключ от бюрото имах само аз. Посланието все още ми се струваше взривоопасно, ала така и не бях напреднала с разкриването на истината от първия път, когато го прочетох.
	Засега изпитвах по-скоро любопитство, но не и страх. Еймъри бе потвърдил, че няма да получи отпуск, така че нямаше нужда да се притеснявам за неизбежните съпружески задължения в спалнята. При все това трябваше да открия — и то скоро — какво крие Себастиен. Върнах се към моето писмо и се опитах да предам чрез думите си ежедневието ни в Грас възможно най-образно. Предположих, че дори най-скучните ни занимания ще повдигнат духа на съпруга ми, защото от последната му бележка научих, че гази калта на ранната зима в окопите.
	Разгърнах второто му послание. Таях надежда нещо в него да ми помогне да съчиня по-жизнерадостен текст, който да го зарадва и да му покаже, че е в мислите ни, но скоро си спомних колко по-горчиво е това писмо. Вече бяха влезли в битки с врага и дори грандиозните фантазии на Еймъри бяха поугасени от реалностите на войната. Колкото и сурово да звучи, изпитах облекчение, че гледа по-реалистично на трудностите, пред които са изправени той и войниците му. Надявах се това да го направи по-предпазлив.
C>
	Скъпа Фльорет,
	Оптимист съм, доколкото човек може да е оптимист при дадените обстоятелства, и милото ти писмо повдигна духа ми. Пристигна впечатляващо бързо и трябва да поздравя нашите френски пощенски служби, които очевидно функционират много добре във военни условия.
	Въпросите ти във връзка с бизнеса ще трябва да почакат, но те предупреждавам да внимаваш с хора, които предлагат съвети. Войната скоро ще свърши и аз ще взема необходимите решения, когато се върна у дома.
C$
	Стомахът ми се присви при повторното прочитане на този ред.
C>
	Следиш ли новините? Появиха се отвратителни съобщения за Петнайсети корпус. Негодниците, които пишат тези лъжи, трябва да са тук, на фронта, за да видят как храбрите ни войници падат в изпълнение на дълга си.
	Нашият полк получи бойното си кръщение в тази война в атака срещу бошите, които побягнаха пред нас.
	Поведох момчетата си напред към целта ни по една долина. Сигурен съм, че всички в Грас щяха да са толкова горди, колкото бях аз, докато гледах как войниците ми не се огъват пред лицето на яростния вражески огън. Ще ме последват и в ада, сигурен съм, решени са да вървят след мен, където и да ида. Не искам да се безпокоиш за моята безопасност — всички знаят, че съм неуязвим за вражеското оръжие.
C$
	Оставих листа на писалището. Самоувереността на Еймъри заслужаваше възхищение и си напомних, че ако тя му помага на се държи храбро пред войниците и го пази от раняване, то би трябвало да изпитвам благодарност, вместо да се отнасям с презрение към нея.
C>
	Артилерията на ботите намери позициите, които заехме след първоначалната ни неустрашима атака. Страхливите ни врагове се изпокриха в траншеите зад оръдията си и ни нанесоха големи загуби. Спомняш ли си колегата ми офицер Луи? Тъжен съм, но и горд да кажа, че той беше един от безстрашните ни хора, заслужили славата на полето на честта.
	Самият аз получих лека рана в рамото, но отказах да отида в палатката на лазарета. Ще ми мине. Слугата ми вдига шум и прави всичко възможно да ми осигури удобства, но повече ме занимава мисълта за направата на окопите в близост до гората, така че да сме по-малко изложени на обстрел и по-подготвени за играта на бошите. Благодарение на позицията си няма да чувстваме липсата на дърва за огрев и ще сме на топло през зимните месеци. Ранните сутрешни часове вече са доста хладни.
C$
	Поклатих глава. Дали омаловажаването бе преднамерено, или просто не съзнаваше колко дразнещо звучат думите му? Сякаш умишленият му опит да представи страданието като нещо тривиално би могъл някак да увеличи собственото му величие.
C>
	Скоро ще пристигнат англичаните, за да застанат рамо до рамо с нас в битката за обратното извоюване на онова, което ни бе откраднато!
	Моя скъпа Фльорет, призовавам те да не вярваш на всичко, което четеш във вестника. Бъди уверена, че героичните ти момчета държат фронта. Оръдията на бошите може да са мощни, но те не могат да прекършат планинските егери.
@	Твой предан,
@	Еймъри
C$
	Осъзнах, че бързо губя интерес към писането на отговор днес. Липсваше ми вдъхновение, за да подбера правилните думи, а и предателските ми мисли вече бягаха далеч от моя съпруг. Жасминовата реколта беше успешна, жените на града намериха у себе си неподозирани нови сили и решимост да изпълнят ролята, която преди играеха техните мъже. Под мое ръководство бе произведено количество жасминов абсолют, което навярно бе равно, ако не и повече от най-добрия ни добив. Но не смятах да се хваля с постижението — струваше ми се неподобаващо в отсъствие на мъжете. Имах подозрения обаче, че Анри ще бъде очарован от новината, защото тя означаваше допълнителни франкове в касите. Вече бях писала на него и на Феликс за продукцията на Дьолакроа за 1915 година.
	Взрях се в жалкия си опит за послание. Бях написала обръщението и изблика си на възхищение от храбростта и жилавостта на планинските егери. Вероятно можех да съобщя, че с господин Планк вече се разбираме, че реколтата на Дьо Ласе навярно засенчва тези от миналите години и че очаквам с особено нетърпение да видя как ще се развият полетата с разсадените нови теменужки и рози, които растяха до късна есен. Знаех, че когато зимата разпростре мразовития си студ над земята ни, полетата ще заспят, но тези прелестни ранни цветя ще са готови да избухнат в ярки цветове, щом дойде времето на пролетното топене на снеговете. Първо ще се появят виолетките и края на април, а след тях и розите.
	Можех да извикам във въображението си аромата и на двете цветя, като просто си ги представя. Знаех точното ухание, което се носеше с полъха на вятъра над поле от нашите теменужки. Тъкмо замижах и вирнах брадичка, за да уловя парфюма на розите ни, когато на вратата на салона се почука.
	Отворих очи, с леко покашляне прочистих гърло и вдигнах отново писалката.
	— Влезте — изрекох, като се престорих, че съм заета с писането на писмо.
	Появи се прислужница и направи лек поклон с поглед към отрупаното ми с листове писалище.
	— Извинявам се за прекъсването, мадам — започна с разтреперан глас.
	Вдигнах учудено вежди, което не й вдъхна кой знае колко кураж.
	— Къде е Жана? А мадам Муфлар?
	Горката се разтрепери още повече от въпросите ми.
	— Е, няма значение, очевидно са заети със задачите си. Какво има?
	Всъщност, ако трябва да съм честна, приветствах нахлуването й.
	— Аз съм Елиз, мадам.
	Сега вече я познах.
	— М-мосю Дьо Ласе се завърна от фронта — запелтечи момичето. — Хората са много развълнувани. Някои от тях го следват нагоре по хълма към къщата. Изглежда напълно изтощен.
	Изпуснах писалката от изненада.
	— Какво! Защо не ми каза веднага? — възкликнах и подскочих като ужилена. Беше глупав въпрос, тя току-що бе влязла, но думите изскочиха автоматично, породени от тревогата ми. — Бързо! Помогни ми да се отърва от това — наредих й, докато свалях работната си престилка.
	Еймъри си бе у дома? Защо не изтича веднага горе, защо не даваше шумни разпореждания? Елиз каза, че бил изтощен. Навярно бе твърде уморен да мръдне от камината. Със сигурност искаше да ме види в по-добър вид от този, в който бях сега. Носех семпла синя рокля, която бе много по-практична от деликатните материи на другите ми дрехи и далеч по-удобна. Предполагам, че най-малкото, което можех да направя за него, бе да се появя в приличен вид. Външният вид бе всичко в къща като тази. Мислите ми се мятаха насам-натам. Само след минутка бързо закопчавах копчетата на семпъл костюм, който се състоеше от дълга светлосива пола и късо плюшено болеро върху фина дантелена блуза с висока яка — облекло, далеч по подходящо за една радостна жена, която поздравява съпруга си, завръщащ се от война. Посегнах към дългия наниз перли с диамантена закопчалка, който бе трогателен сватбен дар от Анри.
	— Изглеждате прекрасно, мадам — прошепна прислужницата.
	— Благодаря ти, Елиз. Прости ми грубостта, но бях шокирана от новината.
	През главата ми мина нова мрачна мисъл.
	— Ранен ли е? — попитах внезапно, загледана в огледалото, докато оправях немирна къдрица. Пощипнах бузите си за малко червенина.
	— Да, мадам.
	Завъртях се рязко и я погледнах изненадано.
	— Колко е зле?
	— Диша трудно. И ръката му… е превързана. Все още кърви.
	Ясно, това обясняваше неохотата му да дойде и да ме намери сам.
	— Добре. — Мразех се заради моменталното чувство на облекчение, че няма да е в състояние да настоява за съпружеските си права. Неясното предупреждение на брат му, което само допреди миг не представляваше непосредствена заплаха, сега зае почти целия ми ум.
	„Писмото на Себастиен!“ Обърнах се и заключих писалището, после напъхах ключа, който бях свикнала да нося на верижка, висяща от колана ми, на безопасно място в дълбокия джоб.
	— Добре, хайде да вървим. Къде е мосю Дьо Ласе?
	— В утринната стая, мадам Фльорет.
	В желанието си да го видя по-скоро, минах почти тичешком покрай Елиз и се втурнах през двойните врати в утринната приемна.
	— Еймъри!
	До прозореца с изглед към спускащите се по хълма къщи на Грас стоеше непознат мъж, който се обърна и ме погледна.
	Отворих уста, после я затворих и мисля, че след това отново я отворих, озадачена от вида на тъмнокосия, тъмноок мъж, който бе поне с глава по-висок от съпруга ми. Как би могъл някой да ги обърка? Беше все едно да сбъркаш ароматната лавандула с пикантния портокалов цвят, бяха толкова различни. Еймъри бе със светла коса, набит. Този мъж беше строен, висок, гъстата му коса бе насила укротена, оформена в лека вълна нагоре от пътя, и бях сигурна, че до края на деня от спретнатата му прическа няма да е останала и следа. Навярно изглеждах като риба на сухо, която отчаяно иска да се върне обратно във водата.
	— Мадам — изрече мъжът, докато се обръщаше с очевидна болка. Все пак намери сили за една усмивка, която си проби път през шока и стопли сърцето ми.
	— Кой сте вие? — промърморих. — Казаха ми, че мосю Дьо Ласе си е у дома.
	— И е точно така — отвърна меко. — Е, може би всъщност не е истинският ми дом, макар адвокатите да казват, че е.
	— Себастиен?
	Непознатият кимна.
	Обърнах глава при шума от стъпки на вратата зад мен.
	— Елиз, ами… това е братът на съпруга ми.
	Върнах поглед към госта ни.
	— Съжалявам, качването ви по хълма несъмнено е било изпреварено от мълвата. Останахме с впечатлението, че Еймъри се връща.
	Мъжът кимна с разбиране.
	— Да, трябваше да съм по-конкретен. Боя се, че хорските приказки пътуват по-бързо от мен.
	— Повече от добре дошъл сте тук — изрекох радушно, за да намаля неудобството, което явно чувстваше. — Позволете да ви предложа нещо освежително след пътуването. Какво ще кажете за кафе?
	— Предполагам имате чай, нали, мадам? — зачуди се с ентусиазъм.
	— Семейство сме все пак — усмихнах се. — Наричайте ме Фльорет. — Сигурна съм, че можем да ви предложим чай.
	Погледнах към Елиз, която с леко кимване потвърди, че имаме.
	— Лично аз обичам зеления, а ти, Себастиен? — попитах. Предположих, че не би искал да използвам официално обръщение към него.
	— Черен чай с мляко ще бъде просто прекрасно, Фльорет, защото не се срещаше често по местата, от които идвам — отвърна гостът.
	Френският му беше почти съвършен. Долових леко странен ритъм, сякаш езикът бе по-скоро изучаван, а не майчин.
	Кимнах на Елиз и й прошепнах да побърза. Тя направи реверанс, затвори вратите и по всяка вероятност се затича да изпълни нареждането ми. Не бях помръднала от влизането си и сега се почувствах смешна, застанала така неподвижно пред вратата.
	— Съжалявам — започна Себастиен, като пое от мен отговорността да води разговора. Сви рамене. — Нямах избор, трябваше да посоча адрес, на който отивам. Виж, имаш ли нещо против да седна, в противен случай просто ще припадна?
	Най-накрая възвърнах самообладанието и маниерите си.
	— О, извинявам се — посочих към канапето.
	— За какво? Ти си най-красивата гледка, която съм виждал от доста време. Вече се чувствам излекуван.
	Сигурна съм, че се изчервих.
	— Имаш ли нужда от помощ? — зачудих се на глас, приковала поглед в превръзката на ръката му.
	— Място за сядане и чай ще са достатъчни засега, благодаря — ухили се. Забелязах, че на лицето му се появи болезнена гримаса, докато куцаше към канапето с помощта на бастуна си. — Прости ми лошата форма, в която се представям.
	Все още не беше седнал.
	— Радвам се, че дойде.
	Отидох при него и го целунах по двете страни, почувствах боцкането на покаралата му брада. Миришеше на сапун, но униформата му имаше неприятен дъх — остър мирис на кръв, земя, барут и дезинфектант. Долових обаче и една очарователна нотка, скрита под тези не толкова приятни миризми. Съсредоточих се върху нея.
	— Миришеш на лавандула.
	— Слава богу. Мислех, че мириша толкова зле, колкото изглеждам, макар да се изкъпах, честна дума, но униформата ми…
	— Моля те, не се притеснявай. Радвам се, че си жив и здрав.
	— Това е… антисептикът — направи жест към превързаната си ръка. — Лавандуловото масло е добро за изгарянията, от които пострадахме. Имах намерение да си купя нови дрехи, но…
	Хванах здравата ръка на Себастиен и му отправих най-сърдечната си усмивка.
	— Ние сме семейство — казах, за да спре да се тревожи. — Срещнахме се най-сетне. Добре дошъл… или може би трябва да кажа добре дошъл отново у дома?
	Забелязах, че макар вече да се бяхме отдалечили един от друг, той не пускаше ръката ми.
	— Не мисля така. Никога не съм бил тук, освен в корема на майка ми.
	И двамата се усмихнахме тъжно при тези думи. Писмото стоеше между нас, хванатите ни ръце бяха мостът, по който трябваше да мина скоро, но имах нужда да разчистя другите неотложни въпроси.
	— Чувал ли си се с майка си наскоро?
	Себастиен се отпусна предпазливо в креслото, като дишаше тежко.
	— Чух се с братовчедка ми. Майка е починала скоро след пристигането ми във Франция.
	— О, не… — изрекох с изтънял глас. Надявах се да избегна още едно извинение, но беше твърде късно, просто не успях да се удържа. — Съжалявам.
	— Няма защо. Беше болна от доста време. А и вярвам, че след моето заминаване за фронта и при този напълно полудял свят тя е била повече от щастлива да слезе от сцената, макар и с накуцване.
	Кимнах с разбиране.
	— Като говорим за накуцване, притеснен съм, че се появих в този вид. Всъщност се възстановявам от рана в гърдите, а не в крака.
	— Господи, чувам, че се задъхваш, като дишаш. Откога е раняването?
	— Е, това е дата, която няма да забравя. Стана на 31 октомври. Бях в Шато дьо Уж на изток от Ипър. Командирите на Първи и Втори полк го ползваха като обща главна квартира.
	Поклатих глава, запленена от странните имена.
	— Това е в Белгия, нали?
	Гостът кимна.
	— Генерал Ломакс и генерал Монро бяха на съвещание. Както и да е, беше около един часът или малко след това, когато германската артилерия започна да ни обстрелва. Имаше няколко директни попадения.
	Поех си дълбоко въздух, беше едновременно ужасяващо и вълнуващо — първото ми истинско впечатление от битките, защото Феликс ме пазеше от действителността и в писмата си споделяше само забавни случки. Не ми беше ясно как успява да запази хумора си по време на война, но ме караше да се усмихвам и да плача едновременно. Междувременно Анри ми бе писал само за да помоли за допълнителни чорапи и да отговори на няколко мои въпроса във връзка с бизнеса.
	— Да не искаш да кажеш, че и двамата генерали са загинали?
	— Не, и двамата бяха ранени, но не съм сигурен дали генерал Ломакс някога ще се възстанови, ако трябва да съм честен. Мнозина бяхме ранени, малцина умряха.
	— Какво правехте там?
	— Историята е малко дълга — усмихна се мило.
	— Бих искала да я чуя, докато чакаме чая.
	— Добре, но ще трябва да ми простиш задъхването.
	Преди да настоя да не се напряга, Себастиен продължи:
	— Бях на път за насам всъщност, исках да видя теб и Еймъри.
	Кимнах, как бих могла да забравя. Бях сигурна, че рано или късно ще стигнем до писмото, но щеше да е неучтиво веднага да насоча разговора към него.
	— Франция обяви война и аз се оказах в капан в Париж. Пътувах с английски документи, но естествено френският ми произход можеше да бъде доказан. Представих се в кметството, само че не бях изкарал полагаемите се две години задължително военно обучение. А и май не им се сторих достатъчно французин — усмихна се. — Помислих си за Чуждестранния легион, но реших, че ще се изсмеят на химик, който иска да се присъедини към тях.
	Сърцето ми подскочи при думите му.
	— Колко любопитно, че си избрал професия като на баща ти.
	Нещо в погледа му ми подсказа, че не е случайност.
	— Поддържах връзка с посолството ни, разбира се, и получих телеграмата за смъртта на майка, докато вечерях в резиденцията на посланика. От този момент нататък животът ми излезе от релси. Нямаше смисъл да се връщам обратно в Англия, защото знаех, че армията ни вероятно вече подлежи на мобилизация. Освен това подозирах, че ще е невъзможно. В Париж беше пълен хаос. Британия обяви война на четвърти и след това младо и старо се втурна да участва. Именно посланикът и друг приятел, който работи в посолството, ме включиха като преводач.
	— Вдъхновяващо!
	— Какво да кажа, службата не изискваше военно обучение, препоръчителните ми писма бяха добри, предполагам, че връзките също помогнаха. А колкото до фамилното ми име… — Сви рамене.
	— То говори само по себе си? — предположих тихо.
	Себастиен се усмихна.
	— Благодарение на него успях да мина през най-основните проверки за сигурност. Наистина нямаше смисъл да се връщам у дома, щом можех да се хвърля във войната незабавно и да бъда от полза.
	— Значи те пратиха директно в Белгия?
	— Господи, не! Нямаше нищо толкова вълнуващо. Изпратиха ме в Булон сюр Мер за няколко месеца. Работех на пристанището, помагах на британците, които пристигаха, да се разберат с французите, с които имаха работа.
	— Толкова зле ли беше? — разсмях се.
	— Ами, мисля, че английската армия, която пристигаше предимно от Фолкстоун, имаше отчаяна нужда от преводачи. Както и да е, накратко, имах късмета случайно да срещна свой втори братовчед по майчина линия. Беше старши офицер на път за фронта и щом му се оплаках от скучната си работата, той ме прикрепи към по-висш ешелон. Преди да мигна, се озовах на Изток, където имаше доста повече действие. В деня, когато бях ранен, работех като преводач. В Ипър имаше главно френски части, но се намираха и англичани, както и мъже от всички краища на Британската империя, отзовали се на призива да вземат оръжие в ръка. Така че работата ми бързо обхвана австралийци, новозеландци, канадци, индийци, хора от Африка…
	Думите му се загубиха в лек пристъп на кашлица.
	— Австралийци… Колко надалеч са заминали, за да се бият за монарха си. Дори не съм сигурна, че знам къде се намира Нова Зеландия — признах.
	Себастиен прихна, което предизвика нов пристъп на кашлица.
	— По-близо до Австралия, отколкото до нас.
	— Значи от другата страна на Земята — казах, без да прикривам копнежа в гласа си да видя тези далечни места. Знаех, че гостът ми ги е посещавал.
	— Прекрасни хора, страшно корави мъже, които много обичат да се смеят… особено един на друг. Спомням си, че превеждах английско съобщение на френски, когато бомбата удари.
	— Значи си по болници оттогава?
	— Да, бях във френска военна болница до място, наречено Поперинге, в близост до железопътна линия и снабдителна станция. Раната в гърдите не бе толкова тежка, че да изисква връщането ми в Англия, но ме направи негоден за служба за известно време. Освен това прихванах инфекция и когато се оказа, че капацитетът на дробовете ми е намален и имам нужда да подишам чист въздух, а също и да престана да заемам така необходимото за други войници легло, докторите просто приеха предложението ми. Позволих си свободата да предложа да се възстановявам във Франция с моето семейство, което живее на юг.
	Вдигнах вежди и той побърза да ме успокои:
	— Това беше измислица, просто дребна лъжа, но ме доведе тук. Имах чувството, че им тежа. Надявам се, че не съм твърде дързък?
	— Не, не, изобщо не си. Видя ли се с Еймъри? — попитах. — Но навярно това е нелепо предположение предвид ситуацията. Не мога да си представя през какво сте минали всички вие, защото никой нищо не ми казва.
	— Най-добре е да останеш в неведение, ако трябва да съм честен. Чух за Еймъри от други хора. Разбирам, че е изключително… — търсеше подходяща дума — вдъхновяващ за хората си.
	— Сигурно си горд с него?
	На лицето му се изписа типичната френска гримаса на съмнение.
	— Не съвсем, макар че ти определено можеш да се гордееш. Ние сме братя само по кръв… и само това. Никога не сме се виждали.
	— Толкова е странно, нали?
	— Странно е, разбира се.
	— Изненадана съм, че не си посетил Грас през всичкото това време.
	— Исках, но се съмнявах, че ще бъда добре дошъл. Чувствам се повече англичанин, отколкото французин, и все пак френската част у мен е доста силна. Искам да я изследвам.
	Преди да успея да кажа още нещо, вратата се отвори и този път се появи мадам Муфлар, забързана да надзирава сервирането на чая.
	— А, върнахте се — казах в прилив на фалшиво оживление, за да преодолея чувството си на ужас от невидимото, но осезаемо присъствие на Еймъри и брака ни, натежало между мен и госта. Наясно бях, че светският разговор е приключил и трябва да пристъпим към писмото. — Мадам Муфлар, това е Себастиен дьо Ласе, моят девер.
	— О, господине! — възкликна икономката и се поклони. — Колко хубаво е да ви видим. — В тона й долових леко страхопочитание. — Градът не спира да говори за пристигането ви.
	Представих си как горката мадам Муфлар е трябвало да тича към дома, когато е чула новината.
	— Добре дошли в Грас, мосю Себастиен. Аз… служих на майка ви…
	Очевидно й беше трудно да продължи и сведе поглед. Помислих си, че ще трябва да се притека на помощ, за да прикрия неудобната пауза, но тя вдигна поглед и се усмихна.
	— Тя ни липсва, господине, липсва на всички, които работихме за нея в младостта си.
	Лицето му светна.
	— Благодаря ви. За съжаление, трябва да ви съобщя, че майки ми се спомина наскоро.
	Мадам Муфлар ахна.
	— Беше твърде млада, но ракът я отнесе. Напуснала ни е в съня си, както разбрах. Но щеше да е щастлива, че я помните, сигурен съм — добави мило. — Отишла си е бързо. С минимум страдание — увери я Себастиен.
	— Благодаря ви, мадам Муфлар, аз ще налея — намесих се.
	Икономката се поклони и излезе заедно с прислужницата.
	Усмихнах се на госта и той въздъхна облекчено.
	— Никога не е лесно — изхриптя събеседникът ми, после вдигна поглед и се разведри. — Както и да е, това тук си е направо глезене след болничния чай — отбеляза и загреба щедра лъжичка от захарта, която навярно е била оскъдна по местата, където е бил. — Французите не си падат много по чая и не знаят как да го запарват.
	— Това не е комплимент, нали? — попитах шеговито.
	Вдигна ръце, превръзката му беше почти комична заради огромния размер, който придаваше на лявата му ръка.
	— Не, не. Чаят просто е институция в Англия, сигурен съм, че знаеш.
	— Да, знам. Радвам се, че се научих да пия чай, но предпочитам по-деликатните ориенталски марки. Какво ще кажеш за малка закуска?
	— Вероятно по-късно. Благодаря. — Облегна бастуна си на стола и със здравата си ръка пое чинийката и чашата, които му подадох.
	Усмихна се, а след това се разтърси от ужасяващ смях.
	— О, извинявам се. Ето. — Взех чая обратно, сложих чинийката на подноса и върнах чашата в ръката му. — Така е по-добре, нали?
	— Много по-добре. Забравил съм удоволствието да пия чай от порцелан. — Въздъхна, отпи глътка и се усмихна, затворил очи, за да усети вкуса на чая. — Толкова е хубав, какъв е?
	— Подозирам, че са ни сервирали руски караван, смес от черен и китайски чай.
	— Благодаря — промърмори с все още затворени очи.
	— Колко зле са мъжете ни на фронта?
	Вдигна клепачи и те разкриха горската зеленина на очите му. Освети я лъч зимно слънце, проврял се в сутрешната стая, за да ни подлъже, че златистата му светлина може да ни стопли.
	— Не би могла да си го представиш, а аз не мога да намеря правилните думи, с които да опиша ужаса. Мисля, че огненото чистилище, с което ни плашеха като деца, е доста по-приятно място от живия ад на окопите. — Поклати глава, потънал в спомена. — Плъхове, безкрайна кал, безжалостно бомбардиране, вода до колене…
	— Съжалявам — промълвих.
	Миг-два продължихме да отпиваме от чая си в мълчание.
	— Радвам се, че дойде — повторих.
	— Много мило от твоя страна. Налага се да докладвам къде съм. Искат да са сигурни, че не симулирам, но едва ли ще се оправя, преди дробовете ми да заработят както трябва. В началото явно си мислеха, че се опитвам да клинча.
	— Да клинчиш? — Наведох се към него от любопитство. — Какво е това?
	— Ами, когато получиш сериозна рана без фатални последици. Такава, която ще те отведе у дома, разбираш ли. Сигурен съм, че мнозина от мъжете мечтаят за това. Има войници, които предпочитат да прострелят ръката или крака си, за да бъдат изпратени за лечение у дома, вместо да прекарат още един ден на фронта. Но командването схвана играта. Всеки заподозрян в подобно прегрешение отива на съд и може да бъде разстрелян като предател. Няколко души вече бяха екзекутирани.
	Погледнах го със зяпнала уста.
	— За предателите дори лечението е в отделни палатки. Докторите и медицинските сестри не се чувстват задължени да ги лекуват с особена милост. Разбирам и двете гледни точки, но трябва да кажа, че само човек, който е бил на фронта, може истински да разбере как един иначе храбър мъж може да поеме по този път.
	— Но тези подозрения бяха свалени от теб, нали?
	Погледна ме с кривата си стеснителна усмивка, която явно бе винаги готова да озари лицето му. Намирах я за изключително привлекателна.
	— Да, но едва след като ме подложиха на изтощителен разпит, защото някой си беше решил, че аз като цивилен може да бъда подведен да издам местонахождението на нашата щабквартира. Смешно, но в наши дни всеки е подозрителен. Как то и да е, реабилитираха ме и навярно много помогна това, че в средата на ноември в областта пристигна Двайсет и трети полк на планинските егери.
	— Полкът на Еймъри.
	— Да. Изпратих му известие, но той не дойде на посещение. Убеден съм, че ме избягва умишлено.
	— А братята ми? Те са в Двайсет и четвърти, но мисля, че двата полка се присъединиха към една и съща дивизия.
	— Така е — кимна Себастиен. — Но не ги видях, съжалявам. Не ми е минало през ум да потърся момчетата Дьолакроа. А и не бих ги познал, ако случайно ги срещна.
	— Разбира се — отговорих, като скрих разочарованието си.
	Напълних отново чашата му и този път той си сипа мляко, но не и захар.
	— Трябва да сменим тази превръзка. Колко зле е раната от долу?
	Махна със здравата си ръка и отново отпи от чая с лакома припряност.
	— Има войници в много по-лошо състояние от моето, но точно в момента не бих бил полезен никому, докато не се излекувам. Изгаряне е. Използвам този проклет бастун само защото отказвам някой да ми помага да ходя.
	— Раната на ръката ти сълзи — отбелязах очевидното.
	— Да, лоши маниери.
	Погледнах го и примигнах, почудих се дали не е помислил, че го укорявам, но видях само още една усмивка. Засмях се заедно с него.
	Отпихме от чая си едновременно, като огледални изображения. Приятното мълчание ми се стори смътно заплашително заради начина, по който светлината падаше върху очите на Себастиен, впити неотклонно в мен.
	— Еймъри е направил изключителен избор.
	Размърдах се от неудобство.
	— Изборът не е точно негов. Еймъри има любовница и мисля, че е много привързан към нея. Той и брат ми Анри взеха стратегическо решение, а аз бях топката, която си подхвърляха по време на преговорите.
	— Ще ми се да бях тук, за да те уловя.
	Хвърлих му изненадан поглед, а той се усмихна.
	— Просто заиграване с топката като метафора.
	Прихнах. Все повече ми напомняше на Феликс. У него имаше нещо също толкова обезоръжаващо и шеговито.
	Френският ти е отличен.
	— Майка бе готова на всичко, за да е сигурна, че ще е на нивото на английския ми. Нае учител от Париж, който ми стана близък като чичо. Живееше с нас, пътуваше с нас, остаря до нас. Ползвах френски всеки ден от живота си, още откак проговорих. Всъщност вкъщи общувахме само на френски.
	— Божичко, била е решителна жена.
	— Да. Но мотивите й не бяха толкова благородни, колкото си мислиш.
	— Какво искаш да кажеш?
	— Майка ми имаше твърдото намерение да ми осигури половината от империята Дьо Ласе.
	Почувствах как нещо стяга гърлото ми.
	— Разбирам — изрекох задавено и си спомних, че френският закон не позволява деца да бъдат лишавани от наследство.
	— Подозирам, че адвокатите от двете страни на морето, което разделя двете ни нации, не са спирали работата си, докато баща ми е бил жив.
	— Значи си тук, за да отправиш предизвикателство към Еймъри?
	На лицето му се изписа огорчение.
	— Първо, позволи ми да те уверя, че причината да съм тук не е финансова, Фльорет. Не споделям намерението на майка си. Не ми пука за дълбоките каси на Дьо Ласе.
	— Станал си химик — прекъснах го, сякаш тези три думи щяха да взривят мита, в който той сам се обвиваше.
	— Да, химик съм. Но трябва ли да бъда съден заради това? Интересувах се от медицина, ако искаш истината.
	Потръпнах вътрешно заради привързаността си да го осъдя.
	— Виж, семейството на майка ми е богато, а аз съм единственият мъжки наследник в него, така че навярно по време на отсъствието си съм наследил значителна сума.
	— Тогава защо тя е предявила иск към империята Дьо Ласе от твое име, след като вече две десетилетия не живее тук?
	— За наказание, предполагам.
	Изрекох думата наум.
	— Кого е искала да накаже?
	— Баща ми.
	— Защо тогава преследва Еймъри? Съпругът й отдавна е мъртъв.
	Истината седеше наблизо като напрегнат гост, който настоява да вземе участие в разговора ни. Отчаяно исках да се включи, но някак си усещах, че Себастиен предпочита да я представи, без да бърза. Опитваше се да обрисува фона, да ми даде необходимата предистория. Несъмнено смяташе, че е изключително важно да науча тези неща, преди да взриви истинската бомба. Добрите маниери ме възпряха да разперя ръце от нетърпение. Същото въздействие имаха напрежението в милия му глас и тъгата в одухотворения му поглед. Не можех да намеря и грам прилика между него и Еймъри. И все пак нещо в упоритата брадичка — може би трапчинката й, ми напомни за стария мосю Дьо Ласе от семейните снимки, които бях виждала напоследък из къщата им. Нямаше съмнение за родословието му, но беше странно колко различни са с Еймъри. Навярно брат му приличаше на майчиния си род, но тъй като в къщата нямаше нито една картина или снимка на майка им, не можех да съм сигурна.
	Изправих рамене.
	— Предполагам, че са те отгледали с омраза към баща ти.
	Гостът кимна.
	— Вероятно сега, когато знаеш повече за него, го презираш още по-дълбоко?
	— Не, намразих майка си, задето е крила тайната си толкова дълго и я сподели с мен чак сега, с което я направи моя отговорност, мое бреме.
	Едва не изплюх чая, който отпивах в момента.
	— Извини ме?
	— Да, правилно ме чу. Научих истина от миналото. В действителност, макар да се ужасявам от баща си, напълно одобрявам действията му отпреди двайсет години.
	Разбрах, че вече сме се изправили пред бездната на историята, заради която бе настоял с Еймъри да не сключваме брак, но исках да го оставя сам да ми я разкаже. Не биваше да го насилвам. От болката в изражението му личеше, че му струва огромно усилие да се изправи пред истината.
	— Еймъри знае ли?
	— Не, още не знае нищичко от това.
	— Защо?
	— Защото е тема, която човек не разисква по друг начин, освен очи в очи! Достатъчно е да кажа, че той израсна с презрение към мен. Бях детето, което отне любимата му майка.
	— Любима? — Не можех да повярвам, че го казва. — Майка ти го заряза.
	— И го обожаваше през всеки миг, в който бяха разделени. Обичаше го повече, отколкото някога е обичала мен.
	Ръцете ми трепереха, когато поставих чинийката с чашата на масата.
	— Но ти се канеше да дойдеш на венчавката, нали? Защо би дошъл за брат, който те мрази, каквито и да са тайните ви?
	— Не дойдох във Франция заради него. А заради теб.
	Бях прочела някъде, че страхът е чувство, което изпитваме почти винаги във връзка с бъдещи събития. В този момент разбрах идеята напълно. Каквото и мрачно послание да носеше Себастиен, не исках да го знам.
	Усетил страха ми, той продължи:
	— Но постъпих възпитано и го предупредих, че идвам, за да се подготви.
	— Изпрати и подаръци.
	— Само като прикритие, както ти обясних.
	— Стига вече — прошепнах. — Стига заобикалки. Трябва да ми кажеш.
	Той кимна.
	— В живота си не съм се изправял пред по-неприятна задача. По-лоша е дори от това да застреляш човек, когото не познаваш и с когото нямаш личен спор. Беше въпрос на оцеляване, той или аз, но отново бих натиснал спусъка, ако така бих избегнал задължението да ти кажа истината.
	— Но е невъзможно да се избегне, така че свали товара от плещите си, Себастиен, защото се страхувам, че сърцето ми няма да издържи дълго на напрежението.
	— Нищо от това не е твоя вина — обърна се с нежен поглед към мен.
	— Нищо от кое?
	— Фльорет, Еймъри е…
	Себастиен пребледня.
	— Кажи го. Еймъри е?
	Странно, но в главата ми се появи мисълта, че съпругът ми е бил женен за Грасиела. Отхвърлих я с възмущение. Еймъри може и да бе грубиян, но имаше гордост и чувство за дълг. Способен бе да заобиколи закона, както направи с нашите брачни документи, но едва ли би го нарушил.
	В този момент брат му се изправи с усилие, премести се да седне до мен и взе ръката ми. Усетих топлата му суха кожа до моята и през ума ми профуча мисълта, че каквото и да каже, вероятно никога няма да се чувствам в такава безопасност както в този миг. Видях как преглътна.
	— Скъпа Фльорет… Еймъри е твой полубрат.


>	10

	Заля ме студена вълна, сякаш в мен внезапно се отвори воден шлюз, който ме наводни и заплашваше да ме удави. Сигурна съм, че минаха години, преди да проговоря, че Себастиен с часове е държал нежно ръката ми в търпеливо очакване на моята реакция.
	— Себастиен — прошепнах, вгледана в чертите му, толкова ъгловати и различни от бруталното лице на Еймъри. — Как е възможно?
	— Моята майка и твоят баща… — пое си дълбоко дъх той.
	— Не! — прекъснах го яростно. Опитах се да отхвърля ръцете му, без да ме е грижа за физическото му състояние, и той трепна от болка — Не се осмелявай да говориш за баща ми по такъв начин. Нито го познаваш, нито разбираш семейството ми. Ти дори не си французин! — бръщолевех ядосано и отчаяно се дърпах от него и думите му, но той не ме пускаше.
	— Чуй ме — изръмжа, търпението му вече се изчерпваше, желанието да свали бремето на истината от плещите си надделя над страха от споделянето на ужасяващата тайна. — Това е факт. Имам доказателство, трябва единствено да разгледаш няколко стари фотографии, за да видиш семейната прилика, и още по-добре, използвай науката на Ландщайнер и направи изследване на кръвта ни.
	— Изследване на кръвта? За какво говориш?
	— Четох за това. Има няколко типа кръв, което е безспорно доказано. Открити са преди повече от десетилетие. Подозирам, че ти и Еймъри ще имате еднаква кръвна група поради…
	Пренебрегнах научните обяснения, само ме объркваха още повече.
	— Имаш доказателство? — озъбих му се. — Що за доказателство?
	Успя да намери още търпение у себе си и не показа, че е обиден от тона ми или от това, че го прекъснах.
	— Мама е запазила писма. От баща ти. Но има и нейни, изпратени до него. Връщал ги е, навярно защото не е могъл да понесе мисълта да ги унищожи. Те представляват не само уличаващо, но и неоспоримо свидетелство за станалото между родителите ни. Има и болнични доклади, и…
	— Спри, спри, моля те!
	Струва ми се, че запуших уши като дете, но той продължи да говори и аз чувах въпреки нежеланието си. Посегна и свали едната ми ръка, не оказах съпротива.
	— Фльорет, не искам да убивам илюзията, която си създала за семейството си. Съзнавам колко високо мнение имаш за баща си.
	— Тогава не казвай нищо повече — помолих го.
	— Не мога да мълча. Ужасно ще е да пренебрегнеш думите ми. Омъжила си се за собствения си брат.
	Догади ми се. Трябваше да затворя очи и той милостиво запази мълчание, докато аз се опитвах да се възстановя от шока. Вероятно бе взел отново ръката ми в своята, защото бавно осъзнах, че една загрубяла, наранена длан обхваща моята нежно, сякаш е малко птиче.
	— Дишай — прошепна ми. — Дишай дълбоко.
	Себастиен започна да брои, аз вдишвах и издишвах, а той продължи да брои тихо, докато стигна десет. Привлекателната дрезгавина на гласа му ме успокои.
	— Достатъчно. Ако продължиш, ще ти се завие свят — предупреди ме.
	— Ще ми се да можех да изпадна в безсъзнание — изрекох през зъби.
	— Истината ще чака да се събудиш — отвърна той. В тона му имаше огромно съжаление, което, признавам, намерих за утешително, защото бяхме двама в нещастието.
	Имал бе повече време да смели този ужас, но несъмнено историята бе не по-малко противна и за него.
	— Остави ме да кажа всичко. Чуй го такова, каквото е, а после заедно ще разработим план. Моля те, помни, че нито ти, нито Еймъри, сте виновни. Вината е на четиримата ни родители, които са крили истината от нас.
	— Казвай тогава — заповядах, изненадващо и за мен самата.
	Себастиен си пое дълбоко въздух, който профуча през гърдите му като акорд на старо пиано с дупка в капака. Беше на една възраст с мен и близнака ми, но макар да бе висок колкото мен, имаше стройна конструкция. Феликс бе още по-висок и внушителен заради по-широкоплещестия си вид, ала в загадъчно спокойните маниери на госта ми несъмнено имаше нещо могъщо. В стая, пълна с мъже, сред които и хубавия ми брат, Себастиен несъмнено би привлякъл вниманието и не би останал незабелязан, поне не и от мен. Сгорещих се при тази мисъл и знаех, че скоро ще се изчервя, но се надявах предателската руменина да се ограничи до шията, скрита под блузата ми. Умът ми блуждаеше, навярно за да избегне ужаса на неговото разкритие. Сплетох пръсти и се насилих да усмиря ръцете си, за да стоят спокойно в скута ми. Опитах да се съсредоточа.
	— Мама е обожавала баща ти — започна Себастиен. — Доколкото разбирам, чувството е било взаимно. От леглото, което впоследствие се оказа смъртното й ложе, тя ми разказа, че уреденият й брак с Арно дьо Ласе е бил отвратително нещастен. Видяла го за първи път чак на сватбата им в Грас. На хартия — от неговите писма, а и по мнението на други хора техният съюз се очертавал като много успешен. Но когато го срещнала на живо само осем седмици преди официалната венчавка, открила, че има твърде малко неща, които биха ги направили щастлива двойка. Каза ми, че той незабавно проявил надменност, арогантност и пренебрежение към английския й произход, макар тя да се гордеела със своята нормано-френска кръв. Смятам, че е трябвало веднага да избяга обратно в Англия, но явно хората от нейното поколение не са правели такива неща — човек се сблъсквал с трудностите и намирал начин да се справи с тях. Останах с впечатление, че семейството й е настоявало за този брак и едва ли би подкрепило връщането й.
	Въздъхна леко, после прокара пръсти през косата си, за да я разроши и да й даде разрешение да щръкне в предпочитаната от нея посока.
	— Разбира се, знаех, че това е мнението само на едната страна, но според майка ми, когато били насаме, Арно се отнасял към нея с пренебрежение и поддържал любовница. Това вгорчило техните отношения още преди официалното обявяване на брака им.
	Имах чувството, че описва Еймъри. Само че пред хората старият мосю Дьо Ласе беше очарователен, в компания водеше приятни, интересни разговори. Себастиен явно разбра накъде потече мисълта ми.
	— Ако мнението ти за баща ми е различно, бих добавил, че възрастта може да е смекчила ръбовете, но не и желанието му за отмъщение. Твоите и моите родители са били големи приятели. Майка казваше, че са били известни като квартета на Грас в първите години след сватбите им. Родословните линии и на двете фамилии са били безупречни и древни.
	— Баща ми? — Имах нужда да чуя истината.
	Себастиен кимна, насочваше се натам и очевидно искаше да ме отведе внимателно до най-лошото.
	— Майка призна, че незабавно е била привлечена от баща ти, когото срещнала в деня на пристигането си в Париж. Майка й била англичанка, баща й — наполовина французин, но не е имала никакви роднини тук, разполагала е само с френското си име, Маргьорит Бюмон. Баща ми е помолил твоя да я придружи до Грас. Вярвам, че се е влюбила в него много преди да изрече брачната клетва. Що се отнася до майка ти, мисля, че той още не я е познавал.
	Свих рамене, но той продължаваше да чака, затова отговорих така, както се полагаше:
	— Ами… срещнали се случайно според приказките. Татко бил в Париж на посещение при роднини, майка ми била на гости в града и заедно с приятелка излизала от хотела, когато вятърът отнесъл чадъра от ръцете й. Било свирепа зимна сутрин и татко се спуснал да й помогне, да върне чадъра, който се бил обърнал наопаки и бил стъпкан от няколко коня, докато той го преследвал надолу по улица „Сен Лазар“. — Усмихнах се тъжно. — Било любов от пръв поглед и за двамата, застанали навън под дъжда. Така ми представяха романтичната им приказка. Знам, че са се срещнали през януари 1885, венчали се през пролетта по настояване на родителите си… майка ми е била майска булка. Анри се родил следващата година. — Свих рамене при неговата изненада. — Помня дати.
	— Нямам намерение да променям историята, но смятам, че баща ти и майка ми са станали любовници, макар да са разбирали, че никога не биха могли да са заедно. Обществото не би им разрешило, семействата им биха се възмутили, тъй като майка вече е била обещана и подготовката за сватбата е била и ход.
	Почувствах се смазана от думите му. Падаха върху мен като тъпи, болезнени удари.
	— Родителите ти навярно наистина са се влюбили от пръв поглед и любовта им сигурно е била чиста, но преди това той е трябвало да се откаже от майка, трябвало е да продължи живота си, да намери жена, с която да го сподели, с която да изградят семейство, макар Еймъри да се е родил три години по-рано.
	— Имаше навика да посещава леля си и чичо си в Париж всяка Коледа — промърморих напълно безсмислено.
	Себастиен кимна мило, сякаш знаеше, че за да ми помогне да мина през болката, да приема действителността, е необходима много нежност.
	— Връзката им е започнала към края на декември 1882 — поясни и затвори пропастта между нас с внимателния си глас. — Еймъри е заченат тогава, увери ме майка, но любовната им история е продължила и през целия януари 1883. Родителите ми са сключили брак през февруари.
	— Но тогава е валял сняг! Сигурно е било смразяващ студ — отбелязах с надеждата, че това е моят спасителен път, защото никое момиче от Грас не би се съгласило на сватба през зимата.
	Той знаеше това, усети опита ми да отрека истинността на историята му.
	— Майка каза, че е било истинска битка да склони Арно на зимна венчавка. Знаела е, че вече е бременна, знаела е, че иска детето на Виктор Дьолакроа — мъж, когото обожавала. Била е решена да запази тайната за произхода на бебето и да го отгледа като дете от брака си. Каза ми, че винаги е имало преждевременно родени деца и никой не би се усъмнил.
	— Брат ми и аз също сме родени преждевременно. Но трябва да са били изключително внимателни да не ги видят, нали?
	— Разбира се. Майка ми разказа и за това. Баща ти бил избран за неин настойник и те се криели зад това положение, но пред хората били изключително предпазливи. Живеела в неговата къща с няколко прислужнички, наети специално за нея, но едва ли е било особено трудно да намерят възможност да прекарат известно време заедно… насаме.
	Не исках да мисля за това, звучеше толкова грозно. Да крадат време, да крадат целувки, да се прокрадват в леглата си. Моят баща! Потръпнах от отвращение, но дали всъщност не бе заради собственото ми отчаяние?
	— Значи е знаел, че Еймъри е негов син?
	Себастиен кимна.
	— Без съмнение. Писмата, които са си разменили, свидетелстват, че е знаел. А и майка ми е признала, че й се иска да има кураж да отмени женитбата. Но била млада, ужасена от случилото се, от това какво би си помислило за нея собственото й семейство, от това как би се отразило на репутацията на двете семейства, ако истината излезе наяве. Баща ти я е обичал, но се е съобразил с решението й да се омъжи за Арно дьо Ласе. И щом тя го направила, е трябвало да пази тайната им и да продължи собствения си живот. Едва ли им е било лесно, след като семействата са били толкова близки.
	— И после татко срещнал майка ми — добавих.
	— Да. Три години по-късно един вятърничав чадър го събрал с момиче, в което се влюбил, с което можел да има щастливо семейство.
	— Не допускаш, че Еймъри може да е син на Арно? — Опитах се да задържа погледа му с мълчалива молба да се съгласи.
	— Майка е страдала от гаденето, характерно за бременността, още преди сватбата. Знаела е, но не е можела да разкрие нищо пред никого.
	— Нямало ли е някой от семейството й с нея?
	— Не. Дошла е сама във Франция. Била най-малката от три дъщери, баща й бил много болен, майка й се грижела за него, докато той чезнел. Брат й се съгласил да я отведе до олтара, което и направил, както ми казаха, но пристигнал няколко дни преди венчавката. Едната й сестра била бременна, другата кърмела малкото си дете, така че и двете не били на разположение. Чичо ми Джералд побеснял, че го завличат в мразовития зимен Грас, тъй като очаквал пролетно пътуване.
	— Какво е казала на хората?
	— Не съм я питал, но предвид очевидните й способности да се прикрива, навярно е твърдяла, че няма търпение да се омъжи за Арно, тъй като много държи на него.
	Прехапа устни, с което показа, че макар да говори искрено, ме му е лесно да ме наранява.
	— Представи си положението — продължи. — Било е в началото на осемдесетте години на деветнайсети век.
	Направи гримаса, сви възмутено устни като стара мома и аз усетих как в гърлото ми истерично се надигат мехурчета смях, но бързо задуших изблика. Минавах през кошмар и макар нервният смях да бе приемлива реакция, нямаше да ми свърши никаква работа. Трябваше да запазя гнева си, ако исках да оцелея. В това време Себастиен продължаваше да говори.
	— Ако изобщо може да е някакво утешение, майка призна, че в живота й няма по-щастливо време от седмиците, които е прекарала в къщата ви преди венчавката. Знаеше ли, че е живяла у вас?
	Поклатих глава.
	— Никога не съм чувала.
	— Е, предполагам, че за всички е било болезнено да го споменат. Баща ти е бил изключително щедър към нея.
	— Твърде много, както изглежда — прекъснах го злобно.
	— Несъмнено. Но тя ми каза, че баща ти е бил очарователен, внимателен, щедър към всички, които среща, особено жените.
	Усетих паренето на сълзи, но отказах да плача заради това. Знаех какъв е бил баща ми, нямах нужда една непозната да ми разказва за него.
	— Майка го описа и като изключително привлекателен мъж — добави Себастиен.
	Кимнах тъжно.
	— Виждала съм снимки от младите му години. Изглежда като Феликс.
	— Мама имаше негова портретна снимка. Прилича на теб в мъжки вариант. От него си наследила тъмната си красота.
	Прозвуча дрезгаво, погледът му беше бездънен. Несъзнателното привличане, което усещах към него, се засили.
	— По-добре да продължиш.
	Кимна, отмести поглед и въздъхна.
	— Смятам за важно да подчертая и ти да приемеш, че татко ти е станал баща на Еймъри, преди да се ожени за майка ти, докато е бил все още сам и не е дал обещание никому.
	— Ако се опитваш да го оневиниш, боя се, че това не помага казах сурово.
	— Така е, но поне не хвърля сянка върху отношенията между твоите родители. Майка ми е била невярна на годеника си, но баща ти, каквото и да мислиш за него, не е бил неверен на майка ти. Еймъри се ражда, преди родителите ти да се оженят, преди майка ти да забременее с Анри.
	— Но е бил нечестен към Арно. Каквото и мнение да имаш за баща си, двамата са били приятели. Ако историята ти е вярна, баща ми се е държал по срамен начин.
	— Любовта е сляпа, а понякога и жестока — промълви Себастиен.
	Подсмихнах се подигравателно при това романтично излияние. Нямаше да оставя двамата ни прегрешили родители да се отърват толкова лесно.
	— И така, баща ти ли е разкрил връзката им?
	— Да, години след това. Еймъри вече е бил на четири, терминът на майка с мен е наближавал, трябвало да ме роди след шест седмици, но внезапно всичко излязло наяве. Не можа да ми обясни точно как е станало… предполагам никога няма да разберем истината, защото и четиримата вече ги няма, но мисля, че е била грозна сцена. Каза ми, че я е ударил и е беснял в продължение на часове, а накрая заплюл нея и семейството, което първо отворило дума пред него за брак между тях. Изгонил я бременна с мен. И след това съвсем естествено дошла враждата между двете ни фамилии. Приятелството било прекъснато. Конкуренцията в бизнеса станала брутална за известно време и постепенно се превърнала в лична омраза между двамата мъже.
	— Разбираемо е.
	— Напълно. И все пак са успели да запазят всичко в тайна.
	— Изненадана съм.
	— Трябва да повярваш — кимна Себастиен. — Според майка ми и до ден-днешен нито един слуга не знае, че във вените на Еймъри не тече кръвта на Дьо Ласе. Единствената причина, поради която е била принудена да издаде тази близо трийсетгодишна тайна, е твоята сватба.
	— Ами избухналият скандал? Никой ли не ги е чул, не е казал нещо?
	— Майка ме увери, че татко проявил типичната за него изобретателност. Отишли в лятната вила, която сме имали високо и планината. Баща ми изпратил цялата прислуга на пикник, за да каже на майка, че знае тайната й. Именно тогава й съобщил — така, както е лежала в напреднала бременност, насинена от ударите му, че никой никога не трябва да чуе истината.
	Изкривих лице от отвращение, татко никога не би вдигнал ръка срещу човек, да не говорим за собствената му съпруга.
	Себастиен кимна, засрамен от признанието.
	— Уредил бил всичко, преди да й каже за разкритията си. Още същата вечер я отвели в Ница, после в Париж, а оттам — обратно в Лондон.
	— И никой не се досетил?
	— Много внимавал къде я удря. Предполагам, трябва да съм благодарен, че не е решил да нарани и мен — детето, което носела. Сигурен е бил, че тя няма да каже на никого, за да не изложи себе си или баща ти на укори. Кой знае за какво са се споразумели с Арно, но тя е била изпратена без сантим от неговото богатство, без поглед за довиждане и единствено с дрехите, с които е била в онзи момент. Дори не й позволил да се сбогува с Еймъри.
	— Не би наранил дете. Ти си бил негов.
	— Очаквали са да съм момиче. Смятам, че майка някак е успяла да го внуши на баща ми, за да й позволи да замине с нероденото им дете. Навярно се е страхувала, че ще я затвори някъде, докато се родя, а после ще й отнеме и мен.
	Сви рамене.
	— И все пак ти си истински Дьо Ласе. Как ли би се държал баща ти, ако беше научил за връзката по-рано и в корема на майка ти е бил Еймъри.
	— Наистина не ми се мисли. Ужасяващо е дори само това, че й е посегнал.
	Никога не бих оправдала насилие, от какъвто и да е вид срещу жена, но разбирах — макар да не бих признала пред Себастиен — как един нестабилен човек, изпълнен с гняв, че мъжествеността му е поставена под въпрос, а фамилното му име би могло да бъде опетнено, може да удари съпругата си.
	— Историята, с която живяхме всички, е, че майка ти е заминала на пътешествие, отчуждила се е от семейството и никога не се е върнала. Винаги е звучала странно, но татко не говореше за това.
	— Баща ми разпространил напълно приемливата история, че е заминала да се лекува на минералните извори в Бат заради трудности с бременността. А после, че съм болнаво момче, което е лъжа — поясни с крива усмивка, — и поради това тя трябвало да остане в родината си. Водела ме в Шотландия заради по-чистия северен въздух, където можела да се наслаждава и на обичта си към рисуването на акварели. Представял е редица причини и хората навярно ги приемали само защото той ги е казвал. Изглежда, никой в града не се е осмелявал да му противоречи, най-малкото баща ти, който е бил виновникът за всичко. Истината разбила сърцето на майка ти и тя отнела живота си.
	— Какво? — От устата ми изскочи нещо като пищящ шепот и ококорих от ужас очи при думите му.
	Зърнах лицето си в огромното огледало в позлатена рамка над бюфета. Изглеждах като призрак — пребледняла, със загубили цвят и почти безкръвни устни. Имах чувството, че не с останало нищо здраво, на което да се облегна.
	— О, господи, Фльорет… — Помръкналият израз на лицето му показваше огромното неудобство от разкритието.
	— Майка ми е починала от плеврит — изговорих внимателно. Оглеждах всяка дума, за да съм сигурна в яснотата й, сякаш бих могла да я превърна в истина, ако я произнеса отчетливо.
	Себастиен поклати бавно глава. Чувствах необходимост да протестирам, не можех да се предам толкова лесно, макар дълбоко в себе си да знаех, че казва истината. Нямаше причина да нахлува в живота ми с тази лъжа.
	— Така ни каза татко — настоях безсмислено и почти успях да възвърна нормалния си тон. — Той…
	— Лъгал те е, Фльорет. Какво друго би могъл да направи? Истината е била толкова болезнена, а и той се е споразумял с родителите ми да пази тайната кой е Еймъри. Майка ти не е искала… не е могла… Навярно е обичала съпруга си толкова много, че не е била в състояние да приеме истината за миналото му, както и за предателството на най-близката й приятелка. Мама много плака, защото след всичките тези години продължаваше да има чувството, че майка ти е гледала на тайната им връзка като на предателство, макар да не е познавала баща ти по онова време. Смяташе, че криенето на тайната я е убило, а не самата тайна.
	— Съмнявам се, че майка ти би могла да види нещата от гледната точка на моята майка. И все пак мама е продължила да пази ужасната им тайна — казах и поклатих невярващо глава.
	— Не е точно така всъщност. Отказала е. Разграничила се е от любовната им афера и от бащинството на Еймъри по единствения начин, който е намерила за възможен. Била бременна с теб и Феликс, когато разбрала за историята. Родени сте по-рано от нормалното, както знаеш, и според майка ми това вероятно се дължи на шока от разкритията. Разбрах от нея, че сте родени в осмия месец и положението било много драматично. Не е било ясно дали ще оцелеете и двамата, или само единият от вас. Появили сте се и майка ти си е дала още малко време, за да е сигурна, че двете новородени ще оживеят и ще израснат здрави и читави.
	Спря и сведе поглед.
	— И после? — Знаех, че видимо треперя.
	Себастиен си пое дълбоко въздух.
	— После поканила баща ти на пикник. До известна степен заимствала начина, по който моят баща се е отнесъл със съпругата си, само дето тя не е била толкова груба и е била далеч по-емоционална при разкриване на предателството.
	— Било е точно това — изрекох с разтреперан глас. — Не се опитвай да го омаловажаваш.
	— Предателство на баща ти по отношение на моя — да, но не и към майка ти. Напомням ти, че не я е познавал по време на аферата.
	Поклатих глава, сякаш за да отрека рационалността на думите му.
	— Те са лъгали, Себастиен, в продължение на години. Еймъри е тяхната лъжа. — Знаех, че просто се опитва да направи нещата по-лесни за мен. — Но довърши отвратителната си история, моля те!
	След новината за самоубийството на мама имах чувството, че дъхът ми минава през начупено стъкло, преди да стигне до дробовете. Болеше ме да дишам, бяхме страхотна двойка в бляскавата всекидневна на Дьо Ласе — Себастиен с неговото хриптене и аз с мъчителното си дишане.
	— Отишли в Прованс, високо в планината, и майка ти се хвърлила от една скала пред очите на съпруга си. Баща ти изфабрикувал историята, че се подхлъзнала и паднала от ръба, тъй като била изтерзана от болки и много объркана от бременността и раждането на близнаци. Семейният доктор несъмнено е бил принуден да заяви, че майка ти е имала проблеми след раждането. Тя несъмнено е показвала признаци на меланхолия, но хората го отдавали на следродилните настроения. Не знаели, че тя просто не е в състояние да се справи с разкритието, че съпругът й е баща на детето на най-добрата й приятелка. Прислугата потвърдила очевидното падане и градът приел историята за трагичния инцидент. Превърнала се в истина, но била лъжа. Майка ти се самоубила, за да покаже на баща ти дълбочината на отчаянието си.
	Взирах се безмълвно в него. Не исках да повярвам на думите му, но всичко започваше да добива смисъл и да попълва празнини, та изглеждаше безсмислено да поддържам надеждата, че може да греши.
	— Преди да ме попиташ — изрече Себастиен, — майка знаеше всичко това, защото твоята майка й писала, обвинила я и обяснила какво смята да направи… От най-добри приятелки се превърнали в смъртни врагове. Искала е майка ми да се чувства отговорна за смъртта й, за разбиването на семействата, за цялото огорчение и мъка.
	— Обвиняваш ли я?
	Тонът му остана равен.
	— Не обвинявам никого. Фльорет, мисля, че само родителите ми са знаели какво изпитват. Никой, освен тях няма право да обвинява или да чувства вина.
	— Много великодушно от твоя страна, Себастиен.
	Пое удара, без да трепне.
	— Имах много повече време от теб да размишлявам над деликатното им положение. Едва ли можем да си го представим.
	— Аз мога! Ако всичко, което ми каза, е вярно, не бих могла да гледам на баща си както досега.
	— Не трябва…
	Скочих рязко и го погледнах в лицето.
	— Не си позволявай да ми казваш как да реагирам или да мисля! До гуша ми дойде от мъже, които си въобразяват, че знаят по-добре от мен какво изпитвам.
	Себастиен наведе глава.
	— Прости ми. Просто смятам, че е лесно да се хвърлят камъни.
	Отидох до прозореца и се загледах в терасираните поля по склона, лишени от цвят, но изумително красиви в голата си зимна премяна.
	— В този случай не съм съгласна — отвърнах рязко и дъхът ми замъгли прозореца, през който гледах.
	Обърнах се към него и видях, че ме наблюдава напрегнато с наранено изражение.
	— Знаели са, че допускат огромна грешка, и сега виждаме резултата от егоистичната им похот. Твоят живот е разрушен, Еймъри цял живот е мразил майка си, без да знае, че тя го обича, животът на мама е погубен заради любовно разочарование, бракът ми трябва да се анулира… И само помисли как ще кажа на съпруга си защо! Запазването на тайната им засяга нашето поколение и можеше да застраши дори следващото.
	— Знам, че си ядосана, но какво трябваше да направя? Да те оставя да продължиш и да имаш дете от Еймъри?
	Зави ми се свят от погнуса и не можах да отговоря.
	Себастиен продължи:
	— Видях писмата. Посланията от баща ти до майка ми, в които разказва за мъката си от загубата на своята съпруга, за начина по който я е загубил, за ужаса му, че остава с три невръстни деца на ръце, две от които бебета.
	Продължавах да въртя глава безсмислено, за да отрека думите му.
	— Прочетох писмата, защото и аз имах нужда от убеждаване.
	— Може да е лъжа.
	Надеждата ми беше толкова нелепа, но кой може да ме обвини?
	— Кой лъже и с каква цел, Фльорет? Да виждаш тук финансова изгода? Едва ли. Не, това бяха дълбоко емоционални писма, изпълнени с отчаяние. Връзката му с майка ми е била основана на безпомощна страст, химическо привличане, ако ми позволиш да го сведа до това. Той я е обожавал и тя него. Но когато в живота му се е появила майка ти, е намерил стабилността на истинската любов. Почти вярвам… — Погледна ме колебливо.
	— Какво?
	Поклати глава със съжаление.
	— Струва ми се много вероятно майка да е искала татко да узнае истината.
	— Защо, за бога? — Трябваше да забия нокти в дланта си, свита в юмрук, за да не изкрещя думите в лицето му.
	Устата на Себастиен сега бе права, болезнена линия.
	— Баща ти явно е бил очарователен мъж, изключително привлекателен за много жени. Вероятно мама се е надявала да го преживее, но накрая е преценила, че ако тя не може да го има…
	— И майка ми няма да може?
	Видях как отпуска рамене нещастно.
	— Било е трагедия. И макар всичко да е станало заради нейните машинации, мисля, че бързо е започнала да съжалява за невъзможната си любов към Виктор Дьолакроа и за своята роля в самоубийството на майка ти.
	Усетих, че отново започва да ми се гади. Трябваше да избягам от мисълта за самоубийството, да накарам Себастиен да продължи злокобната си история.
	— И какво е станало, след като баща ти е открил истината?
	— Както вече обясних, той изпъдил майка ми в деня, когато се изправил срещу нея и тя признала, че го е направила рогоносец. Но й наложил сурово наказание. Задържал Еймъри. Нямало да й позволи да замине от Грас със скъпоценния спомен за баща ти и тяхната страст, а и никога не би се лишил от своя наследник, дори във вените му да не тече неговата кръв. Искал е това момче, дал му е всичко, отгледал го е като свой собствен син. Да не забравяме, че преди да научи истината, е обичал искрено Еймъри. Не му е пукало, че мама е в напреднала бременност. Вярвал, че второто им дете ще е момиче, а една дъщеря би била безполезна за него. Баща ми е искал наследник.
	— Чакай… чакай!
	Скочих и започнах да кръстосвам стаята, за да потуша отново надигналото се гадене. Наложи се да отворя прозореца и да си поема студен въздух.
	— Фльорет — повика ме Себастиен меко.
	Внезапно се оказа зад мен, беше пресякъл с куцане килима, за да ме прегърне. Почувствах се добре. Завъртях се в ръцете му и го оставих да ме подържи още миг, миг на споделено отчаяние.
	— Съжалявам — прошепна той.
	Поведе ме обратно към канапето, сякаш бях инвалид. Движех се като старица и войната, женитбата ми, моят живот, всичко ми се стори толкова далечно, когато той продължи да ми разказва онова, което бе научил от майка си на смъртното й легло.

	* * *

	Седяхме в мълчание, свързани от ужаса на думите му. Не една, а две страшни тайни бяха разкрити. Внезапно почувствах радост, че всичките ни родители са мъртви, но товарът сега бе легнал на нашите плещи.
	— Себастиен, аз наистина получих писмото ти вечерта след сватбата, но се чудя дали изобщо щях да му повярвам, ако бе пристигнало по-рано.
	— Е, така или иначе е закъсняло.
	— Да, боя се, че е така.
	— Вие успяхте ли…
	— Не — прекъснах го енергично, усетила напрегнатия въпрос, преди да го изрече. — За щастие, не! Пристигна заповедта за мобилизация и Еймъри, верен на себе си, не можа да пропусне възможността да поведе атаката. Дори мисълта за първата брачна нощ не го отказа да сложи униформата и да яхне коня… за мое облекчение.
	— Тогава манията му за величие е била благословия.
	— Бяхме на ръба.
	— Обичаш ли Еймъри?
	Свари ме неподготвена.
	— Аз… какъв странен въпрос.
	— Ще го приема за „не“.
	Ядоса ме заради искрицата смях, която долових в погледа му, докато отпиваше от чашата. Чаят отдавна бе изстинал.
	— Няма да приемаш нищо! Това е ужасно предположение.
	— Така ли? Мислех, че сме искрени един с друг.
	— Смятам, че тук за един ден се размениха прекалено много откровени приказки между двама непознати.
	— Права си — отвърна. — Разстроих те достатъчно — отбеляза съвсем справедливо и се наведе непохватно, за да остави чашата си.
	Нацупих леко устни, но се предадох и му помогнах.
	— Дай на мен.
	Себастиен се усмихна.
	— Благодаря и отново те моля да ми простиш. Държах се неучтиво.
	— Държиш се като близнака ми всъщност. Феликс намира хумор във всичко, дори и в най-мрачните ситуации.
	— Харесва ми.
	— Бихте се разбирали много добре. Но има моменти, когато се бъркате в живота на другите и забавлението на техен гръб е неподходящо.
	Погледът му помрачня и на лицето му се изписа загриженост.
	— Фльорет, понякога хуморът се използва по-скоро като защита, отколкото като нападение.
	Кимнах, знаех, че Феликс често прибягва до смеха, защото така му е по-лесно да се изправи пред действителността.
	— Както и да е, това е моят живот, Себастиен, и аз наистина се чувствам застрашена.
	— Трябваше да те защитя.
	— Така казваш и в писмото си.
	В този момент между нас се възцари изключително неловко мълчание.
	Гостът се надигна на крака с тих стон, последван от лека кашлица.
	— Ще тръгвам, Фльорет. Съжалявам, но не можех да оставя нещата в това положение и миг повече. Радвам се, че стигнах до теб преди…
	Аз също се изправих.
	— Но сега стовари бремето върху мен. Сега аз трябва да нося цялата тази мрачна истина.
	— Той ще иска наследник.
	Затворих очи и си поех дъх.
	— Носиш ли писмата?
	— Едва ли искаш да…
	— Определено смятам да го направя. Името на татко е опетнено от черни инсинуации. Искаш да анулирам женитбата си. Дотук чух само думи от трето лице. Предполагам, не си дошъл невъоръжен, без доказателството, което твърдиш, че притежаваш.
	— Писмата са у мен.
	— Добре. И как си се добрал до писма, принадлежали на баща ми?
	— Предполагам, че ги е пазел по сантиментални причини.
	Забелязах, че е изключително внимателен при подбора ми думи. Явно не искаше да издаде подозрението си, че татко е запазил обичта си към майка му дълго след раздялата им.
	— И после поради някакво моментно настроение й ги е върнал и е оставил на нея решението дали да ги унищожи.
	— Тогава ги искам. — Постарах се погледът ми да е толкова твърд, колкото неговия. — Няма да им направя нищо. Искам да видя почерка на татко, да чуя гласа му в ума си, докато чета думите към майка ти. Така е честно предвид новините, които донесе, нали?
	— Честно е, но ще те нарани още повече.
	— Какво би могло да ме нарани повече от разкритието, че майка се е самоубила? Че е избрала смъртта пред живот с децата си. Какво би могло да ме разстрои повече от факта, че бащата, когото съм обожавала, е живял в лъжа?
	— Той не е…
	— Напротив, Себастиен. Бил е наясно, че Еймъри е негов син. И сега знам защо всеки път, когато се споменеше за сродяване на двете ни фамилии, намирах съюзник в негово лице. Докато беше жив, татко не даваше и дума да стане за брак между мен и Еймъри, макар всички да смятаха, че този съюз ще излекува стари рани, ще събере двете големи семейства и ще защити богатството на областта. Мислех, че го прави заради старата вражда и конкуренцията в бизнеса, но проблемът е бил в общата кръв на наследниците.
	Не бях забелязала чантата, до която гостът докуца в този момент. Изглежда, я бе оставил върху по-отдалечена маса, преди да вляза в стаята. Сега я отвори и извади голям плик.
	— Това са писмата на баща ти. Само три са. Последното е изпратил след погребението на съпругата си. — Подаде ми пакета. — Тук са и посланията на майка ми до него, както и бележката на твоята майка до моята.
	Преглътнах.
	— Ще ти ги върна, разбира се.
	— Те са твоето доказателство. Твоето спасение от брака.
	Изправих рамене и се насилих да се усмихна.
	— Трябва да отседнеш тук, докато си в Грас.
	— Може би е по-добре да не го правя. Единствената причина да излъжа началниците си бе да стигна до теб, преди Еймъри да е получил отпуск. Мисля да се върна…
	— Замълчи, Себастиен. Ти си наш гост… ти си Дьо Ласе, имаш пълното право да отседнеш в дома на семейството си. Не искам и да чувам за отсядане на друго място.
	Отидох до камината и дръпнах бродирания шнур, който звънеше в помещенията на прислугата в задната част на къщата.
	— Мадам Муфлар ще се радва да приготви стая за теб.
	Върнах се при него, целунах го по двете бузи и несъзнателно се насладих на усещането от боцкащата му брада.
	— Довиждане, Себастиен, извини ме, моля те. Усещам, че ме обзема главоболие.


>	11

	Преди да се зачета, в писмата, ги помирисах. Да, вероятно звучи странно, но за мен мирисът е от изключителна важност. Всеки аромат произлиза от нещо материално, от нещо реално и има история, която ми разказва. „Дегустирането“ на ухания е моят начин да отправя първичен поглед към света. Поглеждам с очи чак след като съм успяла да извлека информация чрез обонянието си.
	Подуших първо писмата на татко. Бяха написани на любимата му моравосиня хартия и още преди да вдигна плика към носа си, знаех, че ще усетя виолетките. Беше странно мъж да избере подобно деликатно ухание за хартията си за писма, но аз бях отгледана с този аромат и никога не ми е хрумвало да подложа на съмнение женствената нотка, която се носеше из татковия кабинет в деликатен противовес е тютюнът, който пушеше. Винаги съм мислила, че го е избрал заради парфюма на майка ми. И сега не се усъмних в избора му, но открих, че се питам дали този аромат не се е превърнал в символ на нещо специално и скъпоценно между тях двамата.
	Дали щях да го усетя върху хартията след всичките тези години? Вдишах силно през носа, за да се доближа до мъжа, когото съм си въобразявала, че познавам; единственият мъж, за когото съм вярвала безрезервно, че е безгрешен. Навярно само човек с изостреното обоняние на нашето семейство би могъл да усети аромата на виолетки след толкова време. Но, да, ето го, нежен, подобен на пудра, намек за сладка добродетел, която се надсмива над онова, което Маргьорит и татко са изпитвали един към друг. Когато затворих очи отново и вдъхнах още по-дълбоко, долових и една скрита нотка на меланхолия. Има ли по-тъжно ухание от това на виолетката? Съмнявам се. Да стоиш сред поле от виолетки, означава да вдъхваш обещание за печал — тъжна сладост, нежна като целувка, само че безрадостна. За мен теменужките ухаят на безнадеждност.
	Отворих писмата и започнах да чета.
	Думите — пламенни думи, които говореха колкото за страст, толкова и за любов — нахлуха в потока на мислите ми и осъзнах, че никога няма да ги забравя. Баща ми, най-ценният учител и наставник в живота ми и гигант в съзнанието ми, бе сведен до своя лъжлива сянка. Предполагам, че не би трябвало да реагирам по този начин, но любовните думи към Маргьорит някак си го смаляваха и аз усетих нарастващо чувство на ужас и пустота. Исках да е мой кумир, а безпомощното му обожание към някаква си непозната помрачаваше ореола му.
	Преди всичко мразех факта, че я е обичал. Може да е детинско и егоистично, но го усещах като лично предателство, сякаш привързаността му към нея е кражба от чувствата, които са били предназначени само за нас, децата му.
	Маргьорит, разбира се, е била отчаяно влюбена. Нямаше никакво съмнение. Докато уханните писма на татко бяха изпълнени с мили успокоения и утешения, нейните горяха от любовна мъка, пулсираха от травмата заради нещастния й брак и физическата раздяла с баща ми, когото не е можела да вижда след пропъждането си: „С радост бих предпочела да живея с болката да те гледам с Флора, отколкото с болката да не те виждам изобщо“.
	В по-ранните си писма говореше нежно за Еймъри, за миговете на прилика с татко, а по-късно споменаваше, че любовта към този отнет син я кара да чувства още по-дълбока връзка с баща ми, въпреки че в онзи момент морето вече ги е разделяло. Споделяше страховете си как ще отгледа детето, чието раждане очакваше. Изненадах се колко убедена е била, че ще е момиче. Навярно го е желаела искрено, защото жестокият й съпруг би проявил по-малък интерес към женски потомък. В нито едно писмо не споменаваше за срам от аферата им или за реакцията на семейството й. Сякаш бе живяла в своя вселена, в която е съществувала само любовта й към Виктор Дьолакроа, в която са имали значение само той, тя и Еймъри.
	Доверяваше подозрението си, че… „за жалост, той ще израсне като един Дьо Ласе, с жестокия си баща за пример Арно ще го научи да е горд, суетен, безжалостен. Това са качества, които не ценя, и горещо се моля кръвта да надделее над възпитанието, защото знам, че в твоето тяло няма и едничка костица зло“.
	За разлика от нея, баща ми, чийто спокоен, закачлив тон чувах съвсем ясно в главата си, сякаш избягваше да говори за Еймъри. Прелистих назад, за да видя датата на посланието, което четях, и да — беше написано след раждането на Анри. Значи по това време ергенските дни на Виктор Дьолакроа не само са били зад гърба му, но е имал и законно дете… син… така важния наследник на трона. Беше се появил новият престолонаследник и бе узурпирал всичките му чувства… дори тези към незаконното му дете и някогашната му любовница. Тя вече не го впечатляваше с романтичните си празнословия, тъй като до него е сияела Флора Сейнт Джон. Почти не си спомнях майка си, но ако е била толкова красива, колкото свидетелстваха няколкото фотографии и портрети из къщата ни, тогава татко навярно напълно е загубил ума си по нея… бил е омагьосан от мама. Това би обяснило… как да го нарека? Не пренебрежението, а по-скоро отчуждението му от Маргьорит. Едва ли е било умишлено, но все пак той е бил женен мъж, и то щастливо женен по това време. Междувременно Маргьорит се бе отдала на самосъжаление заради изгубената си любов — една отминала любов, която вече не е съществувала от гледна точка на баща ми. В съзнанието й връзката им все още е била жива, но подозирам, че татко спокойно и непреклонно се е отдалечавал от нея, вероятно с надеждата, че потокът от писмата й постепенно ще пресъхне.
	И тогава в малката купчинка, завързана с панделка, се появи писмото, от което се ужасявах най-много. Дъхът ми спря. Различен почерк този път, различна хартия, с дата две години след раждането ми.
C>
	По времето, когато четеш това, Маргьорит, аз ще съм мъртва и сега те обявявам за своя убийца. О, ръката ти може да не ме е покосила собственоръчно, но независимо от това кръвта ми ще е по дланите ти.
C$
	Какво яростно словесно нападение. Красивата крехка жена, както бях свикнала да мисля за майка си, бе изляла толкова свиреп гняв, та сигурно дори Арно дьо Ласе би се гордял с нея, ако бе видял писмото. Кой би имал нужда да сипе удари, когато би могъл да сипе изречения с такава категорична сила? Прочетох писмото й през сълзи, наклоненият й красив почерк трептеше пред очите ми, защото не спирах да плача. По същество казваше на Маргьорит, че не е достатъчно силна да понесе болката от предателството на двамата души, които е обичала най-много в живота си.
C>
	Моите скъпоценни Феликс и Фльорет вече са здрави деца и мисля, че ще се развиват добре от тук насетне, докато аз чезна. Време е да загася свещта, която напразно се опитваше да осветява пътя ми през непреодолимия мрак. Но на теб, коварна Маргьорит, пожелавам да живееш дълго и нещастно, с пълно съзнание за страданието, което причини.
C$
	Това беше злобно. Захвърлих писмото, защото не исках да се докосвам до страниците, изпълнени с ужасяващи чувства. Усещах се несъзнателно въвлечена в тази омраза, докосната от срама и лъжите. Сега те бяха мое притежание и щяха завинаги да бродят из ума ми. Еймъри все още не знаеше нищо, но последствията за нашата женитба и моя живот бяха огромни.
	Този път жлъчката се надигна с бясна решителност и изобщо не бях в състояние да спра експлозивната й ярост.

	* * *

	След пречистването, една баня и кратка почивка се почувствах по-добре и излязох в градината. Имах необходимост от свеж въздух, макар да беше толкова студено, че тревата хрущеше под краката ми. Но бях добре облечена и решена да усетя вятъра по лицето си, сякаш той би могъл да издуха демоните от ума ми.
	В къщата се усещаше напрежение. Навярно слугите ме наблюдаваха и се чудеха как е минала срещата с блудния син. Никой не знаеше ужасната информация, която бе донесъл, но новината несъмнено се бе разнесла из цялото домакинство и не бих се учудила, ако клюката вече се бе понесла от града към околните села. Фамилията Дьо Ласе беше твърде добре известна и важна, та новината за завръщането у дома на отдавна загубения син да не предизвика развълнувани клюки и да не се превърне в перфектната тема за разгорещени дискусии над сутрешното или следобедното кафе из домовете на заможните граждани. Не се и съмнявах, че много жени вече посягат към писалките и листовете си за писма, за да отправят покана за сутрешно кафе към новодошлия. Той несъмнено ще е интригуващ, ще е изгодна партия за брак, мислеха си навярно… а и беше мъжка компания, от която всички отчаяно се нуждаехме напоследък.
	Точно сега не исках никой да вижда настроението или изражението на лицето ми, затова се запътих възможно най-далече от къщата и спрях чак когато стигнах до билковата градинка с ниска ограда, където не бе останала много растителност. Оказах се в компанията на няколко стръка рошава мащерка в съседство с прорасло стъбло на розмарин, което едва се крепеше право, и туфа рукола.
	Предвид обширността на имението бях изненадана да видя обекта на клюките облегнат нещастно на отсрещната стена. Върху него падаше тънък слънчев лъч, сякаш небесните ангели го жалеха заради отвратителното положение, в което е изпаднал, и го къпеха в топлината си така, както никой друг не би могъл. Ясно беше, че и братът на Еймъри е дошъл тук в търсене на свеж въздух и усамотение.
	Въпреки унинието и прегърбената фигура, бинтовете и бастуна той изглеждаше елегантен, особено сега — явно току-що излязъл от банята и без мръсната униформа. Превръзката му придаваше героичен вид, а съсипаното му изражение уби желанието ми да го обвинявам за болката, която ми донесе. Беше ясно, че страда не по-малко от мен. Очаквах да го видя с цигара, но здравата му ръка бе пъхната дълбоко в джоба.
	Чу чакъла да проскърцва под краката ми и вдигна очи. В погледа му имаше толкова мъка, че ме заля чувство на вина и желание да оправим нещата между нас.
	— Фльорет, как си?
	— Както се очаква — отговорих с равен глас, докато приближавах към него. — Ти изглеждаш освежен обаче. Всичко ли беше наред?
	— Напълно. Не бих могъл да се надявам на повече. Прислужницата ти Жана настоя да вземе униформата ми за пране. — Подръпна сакото си. — Нямам представа откъде дойдоха тези дрехи. На Еймъри ли са?
	Поклатих глава.
	— Еймъри е по-нисък и едър от теб. Тези са на брат ми… на Феликс. Надявам се, че не сме били нахални?
	— О, не. Изключително благодарен съм. Но ще сложа униформата си, щом я изперат.
	— Може би ще се наложи да мине през тази процедура няколко пъти — заядох се. — Как се чувстваш?
	— Всичко ме боли.
	— Може ли да ти предложим нещо за болката?
	Себастиен се ухили.
	— Нещо смешно ли казах?
	Направи жест към близката пейка:
	— Да седнем.
	Не исках да сядам, но се съгласих. Предпочитах да съм любезна и да запазя контрол. Той седна на почтено разстояние от мен.
	— Не споменах ли, че съм химик? — Каза го с ироничен тон, защото и двамата знаехме, че го е споменал. Отстъпих с усмивка. — Мога да се погрижа за болката си. Но бих предпочел да се погрижа за твоята. Прочете ли ги?
	Кимнах, но гърлото ми се сви, не можех да изрека и дума.
	— Ще ми се да можех да ти го спестя.
	— Опита се.
	— Трябваше да положа повече усилия.
	Въздъхнах дълбоко.
	— Какво ще правя сега?
	Изненада ме, като положи длан върху моята. В жеста имаше нещо изключително трогателно — опитваше се да стисне ръката ми през превръзката си, за да ме утеши. Забелязах, че върховете на пръстите му стърчат през бинтовете и така ранената му ръка изглежда още по-зле.
	— Пръстите ти са посинели — отбелязах.
	— Нямах представа колко студено е навън. Мислех си, че ние, англичаните, сме калени.
	Изсумтях презрително.
	— Ти си само с шал, а изглеждаш така, сякаш притежаваш някаква вътрешна издръжливост. В същото време аз треперя като слабак.
	— Себастиен, ти си в отпуск, за да се възстановиш от сериозно нараняване. Аз съм здрава, ти далеч не си. Позволи ми да се погрижа за теб. — Изненадах се от лекотата, с която предложението изскочи от устата ми.
	Тъмните му очи, които чак сега осъзнах, че не са зелени, а буреносносиви, подобни на неспокойно зимно море, бяха загубили шеговитостта си.
	— Можеш да правиш с мен каквото искаш — изрече решително той.
	В погледа му имаше толкова гореща настойчивост, че извърнах очи.
	— Ами… — започнах с весел тон, за да прикрия внезапното си смущение.
	Заля ме вълна от неочаквано удоволствие, която избухна дълбоко в стомаха ми като дъжда от цветни фойерверки, организирани от Еймъри в сватбения ни ден. В изненадата от това усещане забравих думите, които се готвех да изрека. Себастиен не запълни неловката пауза, докато се опитвах да измисля какво да кажа, но по всяка вероятност разбра внезапното ми неудобство. И мълчаливо ме остави да страдам.
	— Да започнем с намирането на подходящо палто и лечебна супа — предложих най-накрая. — Татко винаги е твърдял, че пилешкият бульон има магически лечебни свойства — добавих, вътрешно ужасена от безсмисленото си дрънкане.
	Той се засмя леко, явно доловил обърканите ми емоции.
	— Виж, Фльорет, тук съм заради теб. Няма да те оставя да минеш през това сама.
	— Благодаря ти — и наистина го мислех, — но не виждам как би могъл да помогнеш.
	— Няма да му позволя да те тормози.
	— Нали не предполагаш…
	— Израсъл е в сянката на баща ми. Всеки, който си позволява да бие бременна жена, е насилник… меко казано. — Вдигна ръка. — И за миг не оправдавам поведението на майка. Срамувам се от нея, но да не забравяме, че и двамата ни злодеи са били неженени, когато връзката им е започнала. Грехът им се състои в това, че не са я признали.
	— Ами прелюбодеянието? — Прозвучах толкова превзето, но майка ми се беше самоубила заради това. Усещах със сърцето си, че имам правото да се чувствам засегната и да бъда моралистка.
	Той ме прикова с морскосивите си очи.
	— Това е груба дума. Сигурен съм, че нито един от родителите ни не е виждал близостта им в тази светлина.
	— Не са били прави. Виж само болката, която са причинили и която сега, четвърт век по-късно, засяга всички нас.
	— Сигурен съм, че ако знаеха последствията, биха ни ги спестили.
	Беше толкова спокоен и великодушен към всички в тази драма, че ме ядоса още повече.
	— Какво искаш да кажеш, Себастиен? — сопнах се.
	Дръпнах ръката си рязко изпод грубата тъкан на превръзката му и веднага се засрамих заради болезненото му потрепване. Заболя го, но не издаде и звук.
	— Искам да кажа, че докато човек не е изживял същото, не може да знае какво е да изпитваш такава страст.
	— Аз никога не бих се държала така.
	— И си абсолютно сигурна?
	Втренчих се гневно в него.
	— Разбира се, че съм сигурна! — Чух тона си на прекален светец и хич не му се зарадвах. — Нима можеш да си представиш свят, в който този вид поведение е прието?
	Сега вече просто се заяждах, търсех начин да се измъкна от положението.
	Себастиен вдигна тъмните си вежди и чертите му, които и без това не бяха твърде симетрични, придобиха онова леко криво изражение, което му придаваше израз на постоянно притеснение или на дълбока тъга, както беше в момента.
	— Мога да си представя свят, в който някой несъзнателно се влюбва в друг и съвсем естествено губи яснота на преценката и мисълта. — Прокашля се лекичко. — Била ли си някога влюбена, Фльорет? С онази любов, която кара човек да се чувства безразсъден, безотговорен и неукротим?
	Въпросът ме изненада и смути.
	— Не. — Казах истината и се почувствах неловко, че мога да отговоря толкова категорично. — Ами ти? — не пропуснах да ударя на свой ред.
	Прие въпроса ми по-скоро сериозно, а не като атака, и сбърчи вежди в размисъл. Накрая поклати глава.
	— Не, досега не.
	Преглътнах нервно.
	— Какво искаш да кажеш с това „досега“?
	Поколеба се, после изкриви устни във Феликсова усмивка. Бяха така ясно очертани, сякаш художник си бе дал труда да ги изрисува с изключително голямо внимание.
	— Искам да кажа, че като взема предвид целия си живот до този момент, мога честно да заявя пред теб, че не знам какво представлява онова главозамайващо чувство, за което хората пишат поеми.
	Себастиен сви рамене и аз си помислих, че обяснението му е твърде дълго. Усетих, че между нас се надига едно леко странно ново напрежение и едва ли си въобразявах.
	Опитах се да се справя с това напрежение, като предприема изкусна според мен смяна на темата.
	— Знам какво ме притеснява, нямаш нито брада, нито мустаци. — Казах го и в същия миг ми се прииска оградата на билковата градина да се срути върху мен и да ме спаси от по-нататъшното излагане.
	— В британската армия не е позволено лицево окосмяване. Всички войници трябва да са гладко обръснати. Отдавна отминаха годините на пищните бради — обясни той и махна с непревързаната си ръка.
	Усетих, че се усмихвам, защото предишната неловкост бе отминала.
	— Предполагам, че братята ти и Еймъри са гладко обръснати като мен.
	Изобщо не можех да си ги представя така.
	— Феликс не би се зарадвал на още една грижа. Веднага би пожелал да се премести във флота, макар че му прилошава дори в лодка за разходка.
	Себастиен се засмя, потърка брадичката си и чух дращенето на прораслата му брада.
	— Трябва да се обръсна, може да ме изправят пред военен съд дори за толкова — отбеляза.
	Знаех, че се шегува. Изправих се.
	— Така, хайде да ти намерим по-топли зимни дрехи и малко лечебна супа. — Сега вече трябваше да му отправя истинска покана, за да не изглеждам невъзпитана. — Ще се присъединиш ли за вечеря, Себастиен?
	— С удоволствие.
	— Добре. — Зачудих се защо се чувствам виновна, все едно пристъпвам в опасна територия. — Ще се видим довечера. Мадам Муфлар ще се погрижи за всичко.
	Кимна, взе ръката ми отново и я целуна леко, докато изказваше учтиви благодарности. Смутих се, а Феликс винаги е казвал, че когато съм смутена, изричам първото, което ми хрумне.
	— Откъснал си мащерка?
	Себастиен се разсмя на странността ми.
	— Да, минутка, преди да дойдеш. Нима я усещаш?
	— Разбира се. Подуших я още като дойдох. Ароматът й стоеше между нас през целия разговор.
	— Наистина ли?
	— Да, долавям и сапуна, който все още се носи от измитата ти коса, мога да помириша в дъха ти чая, който пихме…
	— Чакай, Фльорет. Какъв е номерът?
	— Няма номер. — Свих рамене. — Не свиря добре на пиано и знам, че учителката ми изпадаше в отчаяние пред неспособността ми да шия, без да се овържа цялата в конци, готварските ми умения имат нужда от много работа, макар че вкусът ми е на много високо ниво… обаче съм наследила таланта на татко.
	— Притежаваш дарбата на парфюмериста? — възкликна, изпълнен със страхопочитание.
	Вирнах нос комично, изненадана от своя толкова шеговит жест пред непознат.
	— Да. Близнакът ми също. Но понеже той е мъж, това го прави „Носа“, а аз съм просто… — Направих гримаса, докато търсех подходящите думи. — Ами, да кажем, че братята ми са доволни да се въртя около тях.
	Гледаше ме смаяно, докато говорех, но после изражението му стана безизразно и той насочи разговора към не толкова спорна тема.
	— Харесва ли ти мащерката?
	— В храна или парфюм?
	Обмисли въпроса ми.
	— Второто.
	Кимнах, щастлива, че се озовах на позната територия, където се чувствам стабилна. Предишната тема моментално бе станала опасна, защото не ми се искаше да разкривам съкровените си желания пред брата на Еймъри.
	— Разбира се, че я харесвам. Тя придава на парфюма земен, но някак си искрящ нюанс… висока зелена нотка, която разказва за хълмове и древни гори. Мисля, че може да формира една от най-ярките бази за мъжки одеколон, без да доминира.
	Слушаше внимателно и се усмихваше. Накрая сбърчи вежди.
	— Защо мъжки?
	Погледнах към небето, поех отново дъха на смачканата мащерка и го прекарах през спомените си.
	— Защото притежава дървесна нотка, която допълва подходящо мъжкия мирис.
	— Затова ли върви добре с месо?
	— Вероятно — отговорих предпазливо.
	— Какъв е моят мирис?
	— Като на ловец. Излязъл, право от гората.
	Себастиен отметна глава и се разсмя, после зави като вълк.
	— Ще ти изпратя нещата за бръснене — добавих за довиждане, преди да се завъртя на пети и да си заповядам да не тичам.

	* * *

	Останах в кухнята да надзиравам готвенето на вечерята и дори помогнах, като откъснах необходимите подправки от гърнето с билките, макар да бях сигурна, че Клотилд би предпочела да не се въртя из кухнята.
	— А вие, мадам? Какво ще ядете? — попита ме тя в опит да прикрие раздразнението си, че кухнята е претъпкана с хора.
	— И аз ще хапна супа, а вероятно и малко от твоя вкусен хляб, който подуших, че печеш тази сутрин.
	— Разбира се, мадам. Ние французите ядем хляб с всичко, не е ли така? — сви рамене Клотилд. Очевидно опитът ми за комплимент беше неуспешен.
	— Има ли нещо, което те притеснява? — Не можех да й позволя да се държи грубо с мен. Един господ знае какви ги говореше зад гърба ми. Видях, че хвърли бърз поглед към строгата мадам Муфлар, която поклати глава.
	— Простете ми, просто досега не съм слагала мащерка в супите си.
	— Аз обаче я харесвам — възразих.
	„Сега пък защо се изчервих? Дали забеляза?“
	— А и… по това време на годината изборът на билки е твърде ограничен.
	— Да, но имам магданоз в парника, мадам. И мисля, че той е по-подходящ.
	— Просто опитвам нещо ново — вметнах толкова небрежно, колкото се осмелих. — Мирише интригуващо, не мислите ли?
	— Интригуващо ли, мадам? — повтори готвачката с престорена невинност.
	— Е, ще ви оставя — усмихнах се към нея и кухненската помощничка.
	Мадам Муфлар много удобно бе обърнала гръб към мен.
	— Вечеря в седем? — провери Клотилд.
	— Вечеря за двама в седем, да, моля.
	Помислих си, че тази игра на думи е забавен начин да им кажа довиждане, но очевидно персоналът в кухнята не бе в настроение за шеги.
	— Благодаря ви — добавих и забързано се изнесох, за да охладя червенината на страните си.
	„Какъв палячо съм! И защо се изчервих при споменаването на мащерката?“ — помислих си. Навярно можех да си внуша, че е заради топлината на кухненската печка, но си спомних за устните на Себастиен върху ръката ми… Всичко бе някак още по-чувствено заради кожената ръкавица, която ни разделяше. Беше напълно допустим жест — учтивост, целувка между некръвни роднини, но защо тогава бях с чувството, че има нещо нередно, че тази целувка насред аромата на мащерка е донякъде открадната?
	Древните цивилизации тачели това средиземноморско растение с елипсовидни къдрави листа и мъничък лилав цвят заради ползите му. В една от прашните книги в татковата ботаническа библиотека прочетох, че е една от първите свещени билки. Точно така, спомнях си много добре пасажа. Беше свързан със средновековна рецепта, в която мащерката беше основен елемент „за да се постигне състояние, при което се виждат елфите“. В онзи момент думите ме бяха развеселили, все още ми беше забавно, но това не отнемаше нищо от елегантността на уханието, с което са били балсамирани фараони, а римляните са пречиствали жилищата си. В по-късни времена стръкче мащерка са получавали кръстоносците като символ на смелостта им. Това деликатно растение, което често расте в диво състояние из градините около Грас, крие изненадващо силен аромат… Със слабия си чеснов послевкус то е основен елемент в кулинарията ни и същевременно е важна съставка на фамилните ни парфюми. В първия миг неговият аромат изглежда женски заради своята свежест, но все пак аз смятам, че е дълбоко мъжки поради дървесната му пикантност. Мисля, че от сега нататък винаги ще ми напомня за Себастиен.
	Тъй като мащерката бе един от малкото антисептици на бойното поле, не е учудващо, че дори превръзката му миришеше слабо на нея. И очите му бяха с цвета на мащерката — неопределено тъмнозелено като листенцата й, които бяха металносиви от долната си страна. Да, ако трябва да опиша Себастиен с растение, мащерката би му подхождала много добре… с аромата си… не стремителен и груб, а с по-мека, женствена страна. И с цвета също. И с разнообразните си употреби. И с присъствието си… важно в толкова много аспекти, но без да крещи за внимание и награда. Подобно на мащерката във всяка една билкова градина, Себастиен позволяваше на по-показните растения да обявят присъствието си с повече цвят, с по-големи листа и по-силен аромат. И все пак пчелите се тълпят върху мащерката. Историята показва, че мъжете, които се отдават на духовното, на медицината и ритуала, ценят мащерката. И макар тя на пръв поглед да е скромна и невзрачна, при малко взиране става най-красивата билка… с нейните пръстенчета от мънички цветове.
	Усмихнах се на себе си. Не исках да се замислям за растение, подобно на Еймъри, но за миг, точно преди да се взема в ръце, ми хрумна забавната мисъл, че той е като кожата на ръкавицата, която бе единствената преграда между мен и неговия брат. Не биваше да размишлявам над привлекателността на Себастиен обаче. Мислите в тази посока бяха твърде близо до безнравствеността и на границата с изневярата. Колко жалко, че не се беше появил по-рано! Женитбата с него не би представлявала проблем и щеше да е безкрайно по-приятна за мен. Охладих бузите си с ръце, ядосана, че дори допускам подобна мисъл в главата си.
	Имах нужда от разсейване. В складовете цареше тишина. Дестилираното масло беше извлечено и постепенно засилваше аромата си, стъклените панели — измити, изсушени, прегледани за пукнатини и драскотини, бяха прибрани в очакване на следващото лято. Дори основната работа по полетата бе свършена. Почвата се бе вледенила и почиваше, а двете фабрики стояха обяснимо тихи, след като работата в тях бе приключила и мъжете бяха на фронта.
	Наближаваше четири следобед. Можех да се разходя, да ида до градския площад и да проверя за писма, защото жената, която доставяше пощата ни, беше много стара и доста бавна с велосипеда. Можех да й спестя едно качване до къщата, ако имаше писмо от братята ми. Щях да прочистя и главата си. Позвъних и след минутка Жана се появи на вратата.
	— Мисля да се разходя до града.
	— Разбира се — каза тя и влезе, за да вземе подходящото палто и аксесоари към него. — Желаете ли да ви придружа?
	Пъхнах ръце в палтото и тя ми помогна да го наместя на раменете си.
	— Благодаря ти, ще се оправя и сама. Просто ми се прииска една бърза разходка. Доста време не съм излизала от къщата. Щях да ида и до имението на Дьолакроа, ако не беше празно и затворено за зимата.
	— Да. Не ходете там. Винаги съм мислила, че къща с чаршафи върху мебелите е депресираща гледка.
	— Само докато братята ми се върнат — усмихнах й се.
	Девойката ме погледна със съчувствие. Всички се опитвахме да се подкрепяме и да поддържаме висок дух, затова криехме постоянната си тревога, че тези, които обичаме, няма да се върнат от фронта.
	— Имаш ли новини от годеника си?
	Тя поклати глава и се усмихна храбро, докато завързваше елегантно шала ми.
	— Започвам да мисля, че е по-добре да нямаш новини, отколкото да получиш телеграма, мадам.
	— Много мъдро подхождаш.
	Бързо бях развила умението да сипя думи и да не казвам нищо смислено, тъй като често се налагаше да утешавам жените в къщата и в града. Нямаше значение, че съм млада и без много опит. Новото ми положение на омъжена жена от елит означаваше, че сега от мен се очаква да проявявам самообладание и да ободрявам другите. Тъжната истина бе, че бях неспокойна като всички останали и сенките под очите ми, прилични на синини, свидетелстваха за лош сън и тревоги. Най-вече се притеснявах за Феликс.
	Излязох от къщата и чакълът на алеята за колите захрущя под краката ми. Изпитах облекчение, щом стъпих върху износения калдъръм на тесните градски улички. Когато навлязох в пресечките, които водеха към главния площад, от къщите над мен се понесоха топлите поздрави на жени, надвесени от балконите. Спомних си, че Наполеон е посетил Грас преди почти век, разправяха, че хората са го посрещнали с виолетки — любимото му цвете. Но сега имах нужда да прогоня тези красиви венчелистчета от мислите си. Въпреки това образът им се носеше в ума ми и те сякаш се сипеха върху мен и се задържаха здраво като при екстракцията.
	Цветето — цветът му, мастилото, писмата, ме върнаха към лъжливия ми баща, към коварната му любовница и мъртвата ми майка, към моя груб и арогантен съпруг, а после и към Себастиен, който пишеше с писец, натопен в пурпурно мастило. Завих покрай познат ъгъл и се усмихнах за поздрав на няколко жени, но умишлено отминах забързано… Мислите ми бягаха от всички стари грехове. Само Себастиен беше безупречен в чист и намеренията си.
	Минах покрай една от чешмите, където деца пиеха от чучура и се пръскаха с вода. Усмихнах се, разроших косата на едно от тях и то отстъпи със смях, без да съзнава тежкото положение на Франция или пък моето.
	— Здравей, Юго! — разроших косата му отново.
	— Извинете, мадам Дьо Ласе — прокашля се притеснено той и хвърли смутен поглед към приятеля си.
	— Как е майка ти?
	— Справя се, мадам. Изпълнявам задача, която тя ми даде.
	— Има ли новини от баща ти?
	Жорж, бащата на Юго, беше един от нашите най-добри градинари на рози.
	Момчето поклати глава.
	— От известно време няма. Тя много плаче, мадам.
	Знаех, че имам дребни монети в джоба, и ги извадих.
	— Вземи, Юго, изпълни задачата си и после купи нещичко за сестрите и братята си… може би малко сладкиши.
	Изсипах парите от шепата си в ръката му, бяха приблизително два франка в дребни сантими. Не беше голяма сума за мен, но за Юго и семейството му бе значителна. Момчето ококори очи, когато видя монетите. Не исках да го притеснявам, затова махнах с ръка и му казах да побърза, за да не кара майка си да чака.
	Юго докосна шапката си за довиждане, струва ми се все още малко смаян, и побягна, когато му кимнах. Отбелязах си наум да се погрижа за майките на по-големите семейства. Веднага взех решение, че фамилиите Дьолакроа и Дьо Ласе могат да осигурят стоки от първа необходимост за тези жени, които се борят отчаяно за оцеляването на децата си. Хляб, мляко, сирене… основни неща. Да, по-късно през деня щях да говоря с мадам Муфлар, за да подготвим списък.
	Стигнах до оживения площад и осъзнах, че твърде отдавна не съм виждала колоритната му архитектура. Къщите бяха боядисани главно в оранжеви тонове, за да стоплят квадратната площ, засенчена от високи сгради. В този студен ден капаците на прозорците бяха затворени, но пастелните им зелени и сини цветове създаваха чувство за приказност и веселие в тази зимна сцена на голи дървета, ледени сенки и хора с измъчени физиономии. Днес слабото слънце огряваше мързеливо само най-високите етажи и ги оцветяваше в огнено оранжево. Движението по градския площад не бе толкова оживено, колкото би било, ако присъстваха и мъжете. Дърветата бяха оголели, а клоните им се протягаха нагоре в простичка молитва към небесата. Издигаха се като неустрашими стражи около площада, като символ на мъките на мъжете ни, които бодърстваха срещу врага на фронта. Малцина граждани седяха по масичките и пиеха по нещо — разбира се, никой не пиеше алкохол, нито пушеха, нямаше и смях. Ала точно липсата на млади мъже ми позволи да го забележа толкова лесно.
	Себастиен обикаляше с накуцване, загледан във витрините на магазините. Изглеждаше видимо притеснен, че е тук, а не на фронта, макар очевидното му куцане и ранената ръка да отговаряха на всеки незададен въпрос. Вдигаше учтиво шапка, когато се разминаваше с минувачи, и накрая спря при фонтана, за да погледа усмихнато децата, които пускаха книжни лодки, и двойката момчета, които се преструваха, че стрелят един срещу друг. Въздъхнах при тази невинност, малчуганите смятаха, че войната е игра, че ще има победител и всеки ще е щастлив накрая. За тях идеята, че Франция ще се завърне обратно към нормалния живот, изглеждаше напълно естествена. Възрастните около тях обаче си даваха сметка, че плащат за войната с жестока валута: живота на синове, братя, бащи… любовници. Упрекнах се при последната мисъл. Дали някога и аз щях да си имам любовник? Човек, чието докосване — или дори само мисълта за неговото докосване — ще ме вълнува? Спрях поглед на Себастиен. Наблюдавах го тайно от преддверието на магазин за платове и изпитах усещането, че съм крадец на дребно… сякаш като не му се обаждам, задигам нещо от него. Една клиентка ми хвърли възмутен поглед, защото й се наложи да се провре покрай мен, за да влезе, но когато осъзна от кого се възмущава, бързо отмести очи. Наложи се да откъсна поглед от тъмнокосия чужденец, който заемаше прекалено много място в ума ми, и да се извиня на дамата пред мен.
	— Пардон — промърмори тя. — Добър ден, мадам Дьо Ласе.
	— И на вас, мадам Рьонери. Извинете ме, просто ми се ще на нашия площад да има повече мъже — обясних и потръпнах от тъга. — Много е жалко, че зад всеки заминал мъж има останала поне една жена, а често и повече, които тъгуват заради неговото заминаване… Майки, съпруги, сестри, дъщери, племеннички, внучки — въздъхнах.
	— Мосю Дьо Ласе и прекрасните ви братя ще се завърнат като герои, мадам, сигурна съм — успокои ме тя с далеч по-мило изражение.
	— Да се надяваме, че всички мъже на Грас са живи и здрави, включително мосю Рьонери — отвърнах.
	И двете знаехме, че се самозалъгваме, защото новините, които получавахме, показваха колко ожесточени са боевете. Наскоро бяхме чули, че един от синовете на Пиер е тежко ранен и лежи в болница, безпомощен и навярно умиращ, а имаше поне още десетина смъртни случая, за които Жана бе чула в града. Разменихме заговорнически усмивки, докато мадам Рьонери влизаше в магазина, а аз се почувствах задължена да напусна входа. Насочих отново вниманието си към Себастиен, който сега беше в центъра на площада и се готвеше да ритне топка към три момченца, впечатлени, че един мъж е готов да се включи в играта им.
	Смееше се заедно с тях, досега не бях виждала толкова открито изражение на лицето му, сякаш само за миг стана един от тях — отново безгрижно дете, забравило раните. Представих си самотното му детство, навярно бе прекарал голяма част от него в мисли за баща си, за брат си и защо са разделени. Може би трябваше да изпитам подобно съжаление и към Еймъри, но не успях. Сигурно защото така и не забравих и не простих неговото ужасно поведение в навечерието на първата ни брачна нощ.
	Сега, когато бях излязла от прикритието си и Себастиен гледаше в моята посока, едва ли можех да се преструвам, че не го виждам. А и той очевидно вече ме беше забелязал. Подразних се, че това ми достави удоволствие. Вдигнах облечената си в ръкавица ръка за поздрав и се усмихнах извинително. Той се сбогува с приятелите си по игра и с куцане се плъзна по леда към мен.
	— Внимавай. Какво правиш тук, вместо да си почиваш? — скарах му се и тогава забелязах, че раната му отново е просълзила през превръзката. — О, Себастиен!
	— Съжалявам — промърмори, докато гледаше смутено към петното.
	— За какво? Не ти ли я смениха?
	Той сви рамене.
	— Очевидно не много добре. Хайде — прозвучах като разтревожена майка, — татко винаги казваше, че ако искаш нещо да бъде свършено добре, трябва да го свършиш сам.
	— Мъдър човек, но не ми позволявай да те задържам, вероятно имаш работа.
	— Бях се запътила към пощата, за да видя дали има нещо за мен.
	— Е, нека те изпратя дотам. Може да са получили новини.
	— Надявам се на нещо от Феликс. Но как е ръката ти?
	— Скъпа Фльорет, раната ми е нищо в сравнение с това, което става с нашите войници на Източния фронт. Аз наистина съм най-големият късметлия.
	Заради нещо в погледа му усетих, че забележката му изразява повече, отколкото казваха голите думи.
	— Но си тук, за да се възстановиш, затова най-малкото, което можем да направим, е да се грижим добре за теб.
	Себастиен кимна, сякаш за да признае, че се предава.
	— Бих ти предложил ръката си, ако можех — изрече и погледна към превръзката си.
	— Знам.
	— Щеше да ми е приятно да се разхождам с теб под ръка.
	Закашлях се смутено и се усмихнах. Нямаше лесен или подходящ отговор на тези думи, затова замълчах.


>	12

	Вървяхме спокойно, без да се докосваме, но съзнавах, че привличаме неприкритото любопитство на жените в града, Представих Себастиен на доста от тях, някои вече бяха чули, че деверът ми най-накрая е пристигнал у дома, други бяха изненадани да го чуят. Естествено, всички бяха приятно заинтригувани от присъствието му. По-младите незабавно бяха привлечени, защото беше неженен, очевидно богат и фамилията му бе Дьо Ласе. Все едно бяха открили златно кюлче. И двамата се притеснявахме от положението и ни отне доста време да стигнем до пощата.
	— Да, мадам, за вас има писмо от мосю Дьолакроа.
	Несъзнателно плеснах с ръце от радост.
	— Знаех, че ще се зарадвате — увери ме старият обичан началник на пощата с извинителна усмивка. — Щом може да пише, значи е добре — прошепна, докато потупваше ръката ми.
	Познаваше ме от бебе. Зачудих се какво ли мисли за смъртта на майка ми. Опитах се да си представя как татко разправя на всички за усложненията след раждането и въвлича дори лекаря на мама в лъжите си… Щях веднага да се отправя към клиниката и да поискам от доктора да ми каже истината, ако не беше починал миналата година. Дали някой знаеше, че татко е писал писма на най-добрата приятелка на майка и че синът на тази най-добра приятелка е бил негов, а не на мосю Дьо Ласе? Усетих как гневът отново ме завладява.
	Все пак взех омачканото писмо, сякаш е най-скъпоценното ми притежание на този свят, и почувствах как неприятното настроение отминава заради огромната радост, че имам новини от брат си. Погледнах към Себастиен и размахах плика.
	— Радвам се — каза той усмихнато.
	— Благодаря, мосю! — провикнах се през рамо и целунах писмото, за да покажа на началника на пощата колко много означава то за мен.
	Имах чувството, че писмото от Феликс ще прогори дупки в джоба ми, но бях твърдо решена първо да спра кървенето ми Себастиен. По пътя към дома дадох няколко сантима на едно от градските момчета и го помолих да отиде до семейния ни лекар и да му предаде молбата ми да ни посети утре.
	— Повтори съобщението, моля те, Луи — настоях.
	Хлапето прилежно повтори на глас думите ми. На лицето на Себастиен се изписа леко притеснение.
	— Наред съм, Фльорет, моля те…
	— Не. Загубата на кръв е опасна по ред причини. Като химик го знаеш много добре. Във всеки случай искам раната ти да бъде прегледана от професионалист. Докторът навярно е на визитации в момента, затова нека поне сменя превръзката и да почистя раната ти.
	Продължихме в мълчание нагоре по хълма и неочаквано изпитах чувство за лекота от разходката със Себастиен. Не знам защо се получи така, но нямаше нужда да разговаряме. Мълчанието ни беше приятно.
	Когато излязохме от града и тръгнахме през откритите поля, той въздъхна:
	— Представям си колко красив е Грас през лятото.
	— Трябва да го видиш, за да повярваш. През изминалата година имахме една от най-добрите реколти.
	— Какво ще правите с маслата?
	Свих рамене.
	— Аз съм жена, ако не си забелязал — отговорих закачливо.
	— Всъщност забелязах — отвърна в тон с шегата ми.
	Не удържах усмивката си.
	— Не правя нищо, без да ми нареди някой мъж.
	Себастиен примигна смаяно.
	— Но ти си Дьолакроа по сърце и Дьо Ласе по име. Дори само това те поставя в ново положение.
	— Нова порода жена? — предположих нехайно.
	Спътникът ми спря с напрегнато изражение на лицето.
	— Имаш умение, за което другите могат само да мечтаят. Фльорет, ти си парфюмерист.
	Навъсих се.
	— Кажи го на Анри или пък на Еймъри, който на практика ми забрани да доближавам фабриката. Химиците от лабораторията на Дьо Ласе гледат на мен като на натрапник, когото трябва да понасят. Не биха споделили нищо с жената на началника си.
	— Тогава промени нещата — настоя той.
	Ахнах.
	— Ще ми се да видя как ще го направиш.
	— Добре.
	— Какво искаш да кажеш?
	— Ами, едно добро дело заслужава друго добро в отплата. Ти ще смениш превръзката ми, а аз ще променя света, в който живееш.
	— Не разбирам — сбърчих вежди в недоумение.
	— Хайде да направим парфюм.
	— Какво?
	Съзнавах, че изглеждаме смешно, щръкнали отстрани на пътя и загледани изненадано един в друг. Определено можеше да развържем езиците на клюкарите в града. Всички можеха да ни видят. Но някак си не ме беше грижа. Думите на Себастиен запалиха у мен нещо, което имаше нужда само от искрица мъжко одобрение.
	— Чу ме. Не знам колко време ще остана тук, може би седмица или две, затова да не се мотаем, а да се захващаме за работа. Сигурно имаш идеи.
	— Идеи? С хиляди.
	— Тогава кажи една. Какво става в момента… имам предвид във фабриката?
	— Ами почти нищо. През зимата главно почистват и ремонтират съоръженията. Но мисля, че Анри успя да получи една пратка от Далечния изток точно преди светът да полудее.
	— Какво е внесъл?
	— Ами, обичайните неща — отвърнах небрежно.
	Бе толкова приятно да говоря на любимата си тема с човек, който е заинтересуван. Слушаше ме съсредоточено и въобще не обърна внимание на възрастната двойка, която ни приближаваше. Аз стрелнах с очи старците и когато погледнах отново към Себастиен, видях, че продължава да ме слуша внимателно. Погледът му имаше обезоръжаващото свойство да съкращава дистанцията между нас. Макар да стояхме на прилично разстояние един от друг, съсредоточеното му внимание създаваше у мен странното усещане, че сме притиснати един до друг. За малко да проявя неучтивост и да оставя възрастните хора да отминат, но се усетих навреме да отклоня очи от спътника си и да ги поздравя ведро. Те промърмориха нещо в отговор и продължиха бавно пътя си към града, облечени безупречно, хванати под ръка, облегнати един на друг.
	— Не са ли прекрасни — погледна с възхищение Себастиен след тях.
	— Мосю и мадам Венс. Тя е над седемдесет, той е на осемдесет и една. Имаше навика да се обръща към татко с „момче“, когато говореха. — Усмихнах се при спомена. — Мосю Венс и синовете му са най-добрите производители на виолетки в областта, както сигурно си се досетил.
	Ето пак. Това цвете. Направо ме преследваше.
	— Защо би трябвало да се досетя? — Лека присмехулна усмивка озари лицето му.
	Свих рамене смутено.
	— Май трябва да се отуча да мисля, че всеки може да подуши ароматите, които усещам.
	— Да, Фльорет — захили се Себастиен. — Трябва. Зима е, а ти подушваш пролетни виолетки по дрехите на този старец.
	Пъхнах невидим кичур коса зад ухото си с нервен жест, който използвах винаги когато ме уловят натясно. Но тонът му беше мил и прихнах.
	— Всъщност навярно подушвам много отминали пролети по дрехите му.
	— Изумителна си — поклати глава той.
	Изрече го тихо и аз едва долових думите, преди лекият вятър, винаги подухващ над откритата част от пътя, където бяхме спрели, да ги улови и отвее надолу към долината. Погледите ни се срещнаха, впиха се един в друг и почувствах, че се създава нова връзка… забранена връзка. Пред очите ми се появи картина на изранените пръсти на Себастиен, преплетени с моите — с бяла, безупречна кожа, недокосната от рана. Бях сигурна, че лицето ми е пламнало заради въображаемата сцена, но още по-опасен бе огънят, който почувствах в слабините си и от който се изчервих още по-силно.
	— Съжалявам, не трябваше да говоря толкова открито — бързо реагира спътникът ми.
	— Не, не, много приятно е. Искам да кажа… много е мило от твоя страна, че… — Изобщо нямах представа какво се опитвам да кажа.
	Помогна ми да изляза от неловката ситуация, като върна разговора на безопасна тема.
	— Напълно сериозен съм относно предложението да направим парфюм. Ще има с какво да се занимавам, а и ще ми помогне да компенсирам недоволството от това. — Погледна мрачно превързаната си ръка. — Имаме на разположение две лаборатории и неограничени количества суровина. Аз съм твоят химик и с радост очаквам да чуя инструкциите ти. Нека впрегнем в работа тази твоя дарба. Престани да се въртиш унило из къщата — видно е за всеки, че това не ти харесва, и започни да вършиш неща, които ще помогнат на Грас и ще повдигнат духа на мъжете. Сега те са на фронта и се борят да запазят спомена за дома.
	Вгледах се в него с чувството, че става някакво чудо, не бях в състояние да отговоря.
	— Няма да се опитвам да обясня през какво минават войниците. Това не е кавалерската война от ланшните дни, при която военачалниците водят преговори на бойното поле. Тази е жестока и кървава. Смъртта е внезапна и покосява десетки мъже наведнъж. Мнозина умират по-скоро, заради това че лекарите и хирурзите не са в състояние да се погрижат достатъчно бързо за всички ранени, отколкото от самите рани. Мъже, повалени от треска, измират самотни в мръсните окопи от болести вместо в славни битки. Снайперисти се прикриват страхливо, прицелват се и убиват мъже от засада вместо лице в лице, в открит бой, както са правели предците ни. Всичко е безмилостно, бездуховно, невъобразимо страдание.
	Преглътнах, емоционалната вълна ме заливаше като неумолим прилив, втурнал се към брега.
	— Когато мъжете на Грас се завърнат, няма да ги познаеш. Ще са се променили външно, но ще са се променили и тук. Докосна гърдите си и жестът му беше изключително трогателен, защото в сърцето си знаех, че казва истината.
	— Затова нека направим парфюм, който да напомня за нашите храбри мъже, така че жените с гордост да го носят в тяхна чест.
	Овладя емоциите си, сребристият блясък в очите му потъмня и той отново се превърна в спокойния Себастиен. Сякаш отпусна хватката си и невидимите ни пръсти се разплетоха.
	— Семейството ти ще се гордее, а мъжете от Грас ще се въодушевят, когато научат, че жените им са усвоили нови умения и могат да направят дори парфюм.
	Сега той наистина ме изненада, тъй като внезапно сграбчи рамото ми.
	— Фльорет, светът се управлява от мъже, които вземат глупави решения, обявяват войни и разрушават живота на хората, които представляват. Но ако тази война постигне нещо, то ще е да докаже на света, че жените са разчупили оковите, сложени им от мъжете. Чувала ли си за Емелин Панкхърст?
	Хвърлих поглед към ръката на рамото ми и той веднага я отдръпна. Нямах намерение да го укорявам, просто не бях сигурна, че такава проява е подходяща на публично място… или където и да е, разбира се. Почувствах липсата на ръката му веднага щом я свали и взе бастуна, който преди това бе подпрял на бедрото си. Облегна се с усилие на него, сякаш бе поел нова тежест. Можех да се закълна, че все още усещам топлината на дланта му през палтото си — проникваше през плътната вълна, минаваше през по-тънката тъкан на роклята ми, за да докосне кожата ми като съкровено, интимно парване. Тази картина замъгли съзнанието ми и осъзнах, че заеквам, докато казвам:
	— Аз… да… ами, знам, че е замесена в политически вълнения. — Опитах се да възстановя самообладанието си.
	— О, не само. Сигурен съм, че организацията й ще доведе до огромни промени както за женското движение в Англия, така и зад граница. И независимо дали я харесваш, или презираш, тя се бори за правата на жените.
	— Не разбирам какво искаш… — започнах, но спрях и се вгледах в лицето му.
	— Искам теб.
	Изрече го толкова настоятелно и изразително, че замръзнах. Със сигурност забеляза объркването на лицето ми, вероятно дори страха ми, защото видях да прокарва ръка през вечно разрошената си коса, докато бързаше да обясни думите си.
	— Искам да кажа, че хората в този град гледат изтъкнатите фамилии и очакват те да ги водят. И ако тези фамилии се състоят само от жени на този етап, тогава бремето на отговорността пада върху теб.
	Примигнах.
	— Поведи ги — настоя Себастиен. — Вашият парфюмерист е на фронта. Така че ти трябва да поемеш ролята му.
	— Не мисли, че не съм си мечтала за това. — Поклатих глава. — Но не мога да го направя, защото когато Феликс…
	— Когато брат ти се върне, светът ще е различен. Знам, че хората не могат да си го представят, но всеки, който е бил на фронта, го знае. Щом Феликс се върне у дома, можеш да откриеш в негово лице съюзник, готов да работите заедно. Фактът, че си станала парфюмерист, може да предизвика по-малко изумление, отколкото си мислиш. Жените вече са поели голяма част от товара за поддържането на Франция и подозирам, че Англия ще последва този пример, щом започнат да свикват новите набори войници… което със сигурност ще стане догодина.
	— Аз… това винаги е било най-съкровеното ми желание — изрекох, сякаш се бе отворила врата към най-голямата ми мечта.
	Себастиен едва ли би могъл да пропусне копнежа в гласа ми — така, както аз ясно го чух да казва нещо друго само преди минути. Беше го прикрил добре с вихрено обяснение, но и двамата бяхме изненадани и ужасени от неговата откровеност.
	— Това „да“ ли е?
	Беше много лесно да престъпя прага, докато гледах широко отворените очи и окуражаващата усмивка на лицето му.
	— Да.
	Разбирах, че с влизането през тази врата стъпвам в подвижните пясъци на живота — можех да си представя ужаса на Анри, гнева на Еймъри. Феликс със сигурност щеше да се забавлява, но подозирах, че дори той би се зачудил на новата храбра роля, която Себастиен предвиждаше за жените в този бъдещ свят от представите му.

	* * *

	Върнах се в стаята си и седнах на леглото, без да събличам палтото си. Стоях дълго, отпусната на мекия матрак, преди да започна да дърпам пръстите на ръкавиците, за да ги сваля от ръцете си. Но вършех това несъзнателно, защото умът ми бе съсредоточен върху две теми, на пръв поглед несвързани една с друга, и все пак толкова дълбоко обвързани, че не можех да ги отделя една от друга. И най-притеснителното от всичко беше, че и двете хвърляха обикновено подредения ми ум в хаос. Всичко изглеждаше точно така, както го бях оставила. Като се има предвид, че съм безкрайно разхвърлян човек, Жана полагаше доста труд, за да поддържа стаите ми подредени. Това, което никой не можеше да види или докосне, беше подреденият ми ум. Бях от хората, които стриктно разпределят живота си — навярно последица от способността ми да складирам информация, и по-специално спомени, но най-вече миризми, разбира се.
	Въпреки този талант и в пълен контраст със спретнатата и подредена стая умът ми скачаше хаотично във всички посоки. Сякаш бях разсипала кутия със сачми за лагерите, които ползвахме във фабриката. Проблясващи мисли — съвсем като онези малки сребристи топчета, се пръскаха неконтролируемо. Колкото повече се опитвах да овладея мислите си, толкова по-хлъзгави ставаха те, решени на всяка цена да ми се изплъзнат.
	И така, съгласих се да направя парфюм. Това не е дребна работа. Сама по себе си предизвикателство, постъпката ми щеше да изглежда и като юмрук, размахан в лицето на обществото. Щях да пренебрегна всички правила, според които живеем. Щях да привлека светлините върху себе си — нещо, от което татко би се ужасил, но лоялността ми към него бе толкова разклатена, че бих преодоляла тази бариера, макар зад нея да виждах десетки други препятствия.
	Далеч по-зле стояха нещата с думите, които случайно се изплъзнаха от устата на Себастиен. Чух го много добре. Както и той. И двамата се бяхме дръпнали, както човек се дърпа от отровна змия, зърната в тревата.
	„Искам теб“ беше казал. И в края на изречението имаше точка. Беше завършено. Интонацията бе спаднала на втората дума. Значи бе завършил онова, което е искал да каже, макар да изглеждаше като неволен, почти… механичен отговор на моето запитване. И все пак успях да зърна за миг суровата откровеност на чувствата му. Бързо възстанови самообладанието си и незабавно промени посоката, сякаш е следвал някаква своя мисъл и е спрял след втората дума… но смущението на двама ни — а и споделената вина — бяха очевидни.
	Вълнението, събудено от този мъж, и изострената ми чувствителност към него бяха изключително неуместни. От всички мъже, които биха могли да ме накарат да затая дъх, да им хвърлям крадливи погледи, да ги подслушвам, дори да мисля за тях съвсем целенасочено… той беше най-опасният избор. Братът на съпруга ми! Братът, от когото Еймъри се интересуваше толкова малко, та дори не си направи труда да изчака идването му за венчавката ни. Фактът, че беше обявена война, нямаше никакво значение, Еймъри просто не се интересуваше от Себастиен.
	Внезапно разнородните ми страхове започнаха да се сливат в едно. Сякаш след като ги бях разпалила в ума си и бях разтопила разхвърляните им елементи, успях да ги превърна в една обща тревожност. Себастиен не беше брат на съпруга ми, нали? Всъщност беше полубрат на моя полубрат.
	Изпаднах в паника. Минаваха минути, а аз се взирах в килима, съсредоточена върху венеца от цветя по ръба му. Улових се, че отново играя детската игра да откривам различни форми в листенцата… лице, дракон, ангел. Бях готова на всичко, само и само да избегна мислите за страха си.
	Накрая станах, свалих палтото и започнах да крача напред-назад из стаята. Защо се чувствах така? Защо можех с изумителна точност да си представя и да опиша извитите като пера мигли на Себастиен, които просветваха като полумесеци и очертаваха отчетливо опушените му очи? Как можех да направя това с лекота и в същото време да не мога — казвам самата истина — дори да си представя очите на Еймъри, да не говорим за по-неуловимите му черти. Сини ли бяха? Като че ли мътносини като мръсен фонтан.
	„Кой го е грижа? — помислих си с гневна яснота. — Не мога да се отнасям с Еймъри като със свой съпруг. Да мисля за други мъже, не означава, че го предавам или му изневерявам.“ Но дори при тази изненадващо ясна мисъл усещах как вината се строява като армия от войници в стомаха ми и по целия път нагоре, а пълководци бяха капитаните Срам и Ужас, които крещяха пронизително в ума ми.
	Когато преди около половин час пристигнах обратно в къщата, затънала в позора си, изобщо не спрях долу. Толкова бързах да се кача и да обмисля това, за което бях дала съгласие, че зарязах Себастиен с икономката. Не знам как й е обяснил бягството ми, но тъй като притежаваше остроумието на Феликс, съм сигурна, че е измислил нещо подходящо и забавно, за да отклони евентуални подозрения.
	Облегнах се на вратата, докато развързвах шала си, и после го захвърлих при палтото и ръкавиците, които лежаха на леглото. Бях ужасена от срамните мисли за Себастиен и се опитвах да се убедя, че разговорът ни и времето, прекарано заедно, са невинни. Срещата ни може да е била случайно съвпадение, но със сигурност нямаше нищо наивно в осъзнатия ни стремеж един към друг.
	Налагаше се превръзката му да почака, докато се успокоя. Грабнах писмото на Феликс, развълнувана да чуя новини от него, но и същевременно доволна, че ще ме отвлече от хаотичните мисли. Внезапно те ми се сториха жалки, като си спомних от кое място във Франция ме поздравява това писмо. Нямах търпение да търся ножа за писма, за да го отворя както трябва, и почти разкъсах страниците в бързината.
C>
	Фльорет!
	Каква изненада да те чуя отново толкова скоро. Сигурно четеш мислите ми, защото си мислех за теб тази сутрин, докато се влачехме по поредния кален път. Радвам се, че си толкова далеч от шума на оръдията. Опитах се да поиграя на детската ни игра и да си представя какво мисли другият, но успях да си представя само тишината, в която се будиш. Завиждам ти за нея, но знам, че няма да ми се сърдиш. Сутрините ти започват с птичи песни. Нас обаче ни буди яростното ръмжене на оръдията на бошите. Осмелявам се да твърдя, че френските са по-мелодични дори за глухар като мен.
	Както и да е, пиша, за да ти съобщя, че Еймъри е тук!
C$
	При тези думи дъхът ми замря. Сега всички бяха заедно, без да подозират, че носят една и съща кръв чрез татко. Отблъснах противната мисъл и се съсредоточих върху Феликс и огромното ми облекчение, че е жив и здрав.
C>
	Да ти кажа честно, нямах представа, че ротата му е разположена толкова близо до днес следобед, когато влезе в столовата, докато аз и Анри се наслаждавахме на оскъдната си храна. Войната очевидно много му допада, защото изглежда изключително елегантен. Не знам как успява да е толкова спретнат. Е, можеш да си спокойна, че битките и свежият въздух изобщо не са му навредили. Аз обаче забелязвам, че униформата ми внезапно е станала доста широка, а дори и нашият пухкав Анри вече има очертани скули.
C$
	Разсмях се, макар да знаех, че прави всичко възможно да придаде шеговит оттенък на положението им. Дори само от беглото описание, което Себастиен сподели с мен, знаех, че дните на Феликс са неприятни и ужасяващи.
C>
	Вярно е, че краката ми са постоянно възпалени от безмилостното маршируване. Можеш ли да си представиш, че аз, човек, който рядко е изминавал повече от няколко километра, и то при лов на фазани, сега съм в състояние да извървя десетки километри за един ден, като нося и цялата си екипировка? Героично, нали… надявам се, че си скочила на крака и ме поздравяваш.
C$
	Усмихнах се отново, но не задълго. Беше започнал с това весело въведение, за да приема по-леко описанието на битките.
C>
	Боевете са сурови и за известно време врагът имаше превес. Бяхме принудени да изоставяме мъртвите си на бойното поле, без да им направим прилично погребение, което измъчва сърцата ни повече, отколкото бихме признали на глас. Всичко, което бяхме в състояние да направим за нашите ранени, беше да им предложим нищожна грижа, но мнозина от тях вероятно са попаднали в ръцете на врага.
	Вчера обаче прогонихме отчаянието и не само върнахме офанзивата, но и спряхме армията на германския престолонаследник. Артилерията на врага се опита да смаже духа ни още щом напуснахме позициите си, но ние продължихме напред, без да обръщаме внимание на тътена и фонтаните пръст, докато снарядите избухваха около нас. Ротите следваха дадените заповеди, сякаш са на парад пред главнокомандващия. Бошите едва ли са пропуснали да забележат, че няколко снаряда не са в състояние да потушат пламъка на планинските егери, когато се бият за обичната си родина.
	Тези германци са добри войници и техните командири си знаят работата, но когато ги приклещим, те веднага вдигат ръце и започват да викат „kamerade“*. Как биха могли да знаят, че съм приятел? Бих предпочел да изглеждам суров в битките. Утре ще сложа огледалце в джоба си. Щом се спусна към врага, ще спра и ще се огледам, за да видя дали не се усмихвам.
	[* Приятел (немски език). — Б.пр.]
C$
	Разкъсвах се от безпомощност — Феликс правеше всичко възможно да ме развесели и аз го обичах още повече заради отчаяната му потребност да ме защити от най-лошото.
C>
	Скъпа сестричке, много ли ще те е срам от мен, ако ти кажа, че не съм се къпал поне от две седмици? Мириша отвратително. Вероятно само смрадта ми ще е достатъчна, за да се предадат германците. Вчера пленихме цяла немска болница! Горките копелета изглеждаха толкова жалки в походните си легла. Но бяхме внимателни с ранените. Германските доктори ни увериха, че ще се грижат за нашите хора с не по-малко усърдие, отколкото за своите, което е окуражаващо, като знаем колко много ранени оставихме на бойното поле.
	Сърцата ни са със семействата на тези, които паднаха. Като техен офицер имам тежкия дълг да пиша на майките и съпругите и да им обяснявам как Луи или Максимилиен са срещнали съдбата си, затова знам, че ще ми простиш, задето пиша толкова рядко. Това е тъжен дълг, но съм сигурен, че за скърбящите жени ще е утеха да знаят, че любимият им човек е умрял, за да може Франция да се освободи от игото на кайзера.
	Съжалявам, че не само неустрашимите ни войници плащат цената на това варварско нашествие. Покрай пътищата влачат крака редици мизерстващи наши съграждани, избягали от селата, които сега са окупирани от врага. Домовете им са разрушени, добитъкът им е избит и сега те живеят по пътищата и мъкнат вързопи с малкото покъщнина, която са успели да вземат със себе си.
	Малките деца трябва или да вървят или да бъдат носени от претоварените си майки или от по-големи братя и сестри. Вече видях прекалено много гладни дечица, които нямат обувки на краката си. Отчайващото положение на тези невинни души е най-покъртителната гледка в тази грозна война.
	Подобни гледки вдъхновяват нас, защитниците на нашата любима родина, още по-решително да изпълняваме задълженията си. Междувременно моят първостепенен дълг е инспекцията на краката. Да, разбира се, аз съм генерал-губернаторът на гангрената по краката! Почти мога да видя как се смееш, скъпа ми сестричке, но трябва да си наясно, че инспекцията на краката е най-важният момент от деня и основна част от задълженията на офицера, така че приемам ролята си много сериозно. Както разбираш, аз съм не по-малко героичен от Анри и без съмнение от твоя наперен съпруг, защото — нека се изправим лице в лице с истината — никой друг не би се приближил толкова близо до толкова много крака, гъмжащи от мръсотия и инфекции, както аз и моите многострадални колеги инспектори по краката!
C$
	Тук беше нарисувал пръчковидна фигура, която стиска носа си и пада възнак. С няколко линии на писалката си бе успял някак си да улови комедията в незавидния си дълг. И макар да съзнавах, че умишлено отклонява вниманието ми от ужаса, не успях да спра изблика на смях, който бързо премина в сълзи на съчувствие. Отправих молитва всички ангели, които бдяха над обаятелния Феликс, да продължат да го закрилят, да го запазят жив и здрав и да го върнат у дома при нас.
	Прочетох последния ред с щастлива въздишка.
C>
	Малко сапун ще бъде приветстван като най-хубавия дар от твоите ужасно мърляви братя. И двамата ти изпращаме обичта си.
@	Феликс
C$
	Все още със сълзи в очи, сгънах писмото и се засмях тихичко. Зачудих се дали Анри и Феликс ще се сближат повече сега, когато всеки от тях имаше грижата за живота на другия, а не просто за доброто му име в обществото. И двамата обичахме Анри, но предполагам фактът, че сме близнаци, ни правеше отбор от двама щастливи съюзници, а неговата непреклонна решимост да се надува при всеки възможен случай успяваше да се пребори с всяко наше добронамерено намерение да го включим в тима.
	Между редовете на шеговитото послание прозираше отрезвяващата реалност на войната, но поне знаех, че двамата ми братя — а и Еймъри — засега са живи и здрави, което ми вдъхна сигурност и прогони хаоса от ума ми.
	Писмото на Феликс ми помогна да погледна положението си с нови очи. Вече бях в състояние да си напомня, че съм голяма жена, отговорна за себе си, и трябва да търся собствено решение на проблемите. Вниманието на Себастиен и срамните ми чувства към човек, когото бях срещнала едва сутринта, внезапно ми се сториха нелепи… дори смешни. Още по време на вечерята щях да се справя с тази ситуация и да проведа блестящ разговор, с който да отвлека вниманието от неудобната тема и да го насоча към идеята да направим парфюм заедно. Нямаше да позволя тази възможност да ми се изплъзне. Всъщност, подтикната от приказките на Феликс за храброст и доблест, реших да направя парфюм за жените на Франция, който те да носят в чест на своите мъже. Щеше да е горд аромат, който ухае на победа.
	Кимнах, щастлива да си представя как триумфално размахвам флаконче с нещо, което се нарича „Победа“. Името беше ужасно, но засега вършеше работа, затова посегнах към първите базови нотки, които щяха да са основата на моя героичен аромат. Ухилих се доволно.
	— О, не, „Героика“… така ще го нарека! — изрекох на глас в тишината на стаята.
	Името ми звучеше добре и си представих хиляди френски жени, които всеки ден патриотично се пръскат с парфюма в чест на своите мъже. Сбърчих вежди в размисъл. Дори „Патриот“ би свършило работа. Нямах търпение да кажа на Себастиен, идеята да направим наш парфюм вече не изглеждаше безплътна като звездното небе високо горе… нито несъстоятелна и неясна. Предизвикателството внезапно ми се стори разумно, здраво закотвено в земята, с великолепна възможност да бъде отгледано и да даде плод — подобно на засаждане на резник от роза, за който се полагат грижи от израстването му до зрелостта на първите пъпки, за да избухне в цвят и ароматно съвършенство. Да, тази метафора ми хареса.
	Обзелото ме вълнение прогони предишната вина. Нямаше смисъл да се срамувам от това моментно момичешко увлечение. До вечерта щях да се съвзема и да съм само очарована от вниманието омъжена жена, която не търси нищо повече от учтива размяна на приказки. Сега умът ми вреше и кипеше от възможности за парфюма и чувствах, че новите ми отношения със Себастиен може би наистина биха могли да се превърнат в работещо партньорство, ако си наложа да не обръщам внимание на присъствието му.
	Та аз дори като момиче не бях изпитвала безразсъдството, което виждах у приятелките си, когато залитаха по този и онзи. Бях твърде разумна, или по-точно — разсеяна, затънала в собствените си мисли. Играех с мирисите в ума си, за да ги комбинирам в хармонично цялостни аромати.
	С вълнуващото усещане за предстоящо приключение и най-накрая стъпила на пътя, за който мечтаех още от детството си, напъхах тъмната сянка на Еймъри в най-дълбокото кътче на ума си. Щях да се изправя и пред нея, но не сега.


>	13

	Не можех повече да чакам прислугата. Къде бяха изчезнали всички по това време? С усилие спрях да пляскам раздразнено с ръце. Сега вече вярвах на твърдението на татко, че второто ми име би трябвало да е Нетърпение вместо Северин, защото само за десет минути вече бях отрупала един поднос с необходимите неща и стоях пред стаята на Себастиен.
	Поколебах се, преди да почукам. Защо така? Някъде дълбоко в гърлото си усетих стягане. Отхвърлих мисълта и отдадох напрежението си на факта, че се намирам в необичайна ситуация — бях в крило на къщата, където обикновено не стъпвах.
	И тогава вземането на решение дали да почукам бе свалено от плещите ми, защото Себастиен отвори вратата и примигва озадачено на прага.
	— А, ти си била!
	Подносът в ръцете ми се наклони обезпокоително от изненадата, че ме хванаха пред вратата, все едно надничам през ключалката.
	— Ами…
	— Носиш нови бинтове, ти си добра душа, благодаря ти — спаси ме Себастиен както винаги, но аз усетих измамно бодрата нотка в тона му.
	Със сигурност бе точно толкова изненадан да ме открие пред вратата си, колкото аз, че ме хвана да се въртя отпред, вместо да вляза като нормален човек.
	— Очаквах да дойде някой от прислугата.
	— Не можах да почукам заради подноса — казах, щастлива, че изкопах правдоподобно извинение.
	— Чух някакъв шум — обясни той без никаква необходимост, но отговорът му поне ми подсказа, че е смутен не по-малко от мен. — Ъъъ… да го сложим ли тук? — предложи и избута от масата ленената покривка с дантелена украса.
	Беше крайно време да спазя обещанието, което си дадох сама — да се взема в ръце и да покажа уменията си да водя лек светски разговор.
	— А, стаята ти е много приятна — казах, щом подносът се оказа в безопасност върху масата. Тонът ми беше приятелски, без да е твърде интимен. Налучкала бях правилната нотка. Завъртях се към прозореца. — Значи гледа към…
	— Билковата градина и тази страна на долината — отговори гостът отново без нужда. Бях до прозореца, така че и сама можех да видя. — Изглежда доста самотно място — продължи Себастиен.
	— Да, така е през зимата. — Възненавидях учтивия тон на разговора ни.
	Внезапно осъзнах, че преди, когато говорехме за парфюма, тази неловка вежливост отсъстваше. И двамата бяхме изпълнени със страст и копнеж. При този спомен мислите ми се объркаха. Ако трябва да съм честна, усетих, че отново изпитвам страст, но не към парфюма, а към Себастиен. Осъзнаването на този факт ме свари неподготвена и предизвика фойерверк от нови тревоги в мен. Никога преди не бях имала силни чувства към човек извън семейството и това изтръпване, неловкост, стягане на гърлото, както и неспособността ми да изрека и дума, бе абсолютна новост за мен. Докато бях горе в стаята си, все още под влияние на писмото от Феликс и на новата перспектива, която то откри пред мен, мислех, че преувеличавам увлечението си по този мъж. Но сега разбрах, че емоциите са истински и на практика нямам никакъв контрол над тях. Не бих могла да наложа волята си над нещо, което е толкова спонтанно и естествено като дишането.
	Обърнах се, като внимавах да не поглеждам към Себастиен, който ме очароваше с тъмната си красота, независимо от унинието, куцането и ранимостта си. Опитвах се да държа погледа си върху безопасни предмети и внимателно избягвах леглото със светлосиня дамаска.
	— Как ли са нарекли тази стая? — зачудих се на глас.
	— Нямам представа, но ми казаха, че е декорирана от майка ми — повдигна иронично вежди събеседникът ми.
	Разсмях се.
	— Явно е била от любимите й — допълни.
	— Е, определено е притежавала отличен вкус — изрекох, докато оглеждах чудесните нежносиви и бледосини цветове, които на фона на пръснатите из стаята златни декорации бяха смело оставени непозлатени. Изчистените бледи тонове създаваха спокойна и ведра атмосфера, която подхождаше много добре на Себастиен. О, божичко, застанал бе прав, с навити ръкави и разкопчана яка на ризата, а аз, колкото и да исках, не можех да отлепя поглед от него. По ръката му личаха нежни тъмни косъмчета, те отвлякоха вниманието ми от вдъхновената палитра на майка му и го насочиха към неговата китка и _трикветрума_ й, който изглеждаше странно крехък, щръкнал самотно там. Единствената причина да знам термина беше, че Феликс веднъж бе счупил ръката си при падане от кон. Много добре си спомням как многократно се опитвах да произнеса медицинското име на кокалчето на китката му, докато докторът обясняваше на татко в какво се състои нараняването на близнака ми. Харесваше ми странният начин, по който думата се търкаляше по езика ми, и подлудих всички в къщата, защото не спрях да я произнасям дни наред.
	Откъснах вниманието си от китката му, но попаднах от трън, та на глог, тъй като погледнах към опушените му сиво-зелени очи.
	— Мадам Муфлар ме увери, че цветовете са „гълъбови“ — заяви Себастиен и отново забелязах отличното произношение, без следа от английското му родословие. — Отлично се допълват от нюанса, който майка сама е създала и е нарекла „китайско порцеланово синьо“.
	Изглеждаше толкова доволен от обяснението си, че не се удържах и се разсмях след лекия поклон, последвал хубавото му представяне. Това определено разсея неудобството ни.
	— Браво! — Плеснах възторжено с ръце. — Да започваме ли? — Направих жест към ранената му ръка.
	— Разбира се. Фльорет, сигурна ли си? Искам да кажа, че лекарят…
	— Глупости. Лекарят ще дойде утре. Известна съм с отвратителното си нетърпение. Просто не мога да си губя живота в чакане на други хора, когато мога да направя нещо по-бързо и по-добре.
	— О, господи — намръщи се гостът театрално. — С това поведение направо си търсиш белята…
	Усилията му бяха чаровни. Стараеше се да е забавен, имаше усет за момента и както при Феликс, думите му рядко пропускаха целта. Бях срещала достатъчно мъже, които си умират да са остроумни, но без успех. Приказките им бяха направо досадни, особено когато трябваше да се смея на шегите им от учтивост. Но със Себастиен всичко бе естествено, без усилие.
	Настанихме се предпазливо от двете страни на масичка. Коленете ни бяха едва на педя разстояние, но бях доволна и на толкова.
	— Сега трябва да срежа всичко това, нали? — Взех голяма ножица от подноса и зачаках търпеливо позволението му.
	— Никога не бих си позволил да споря с жена, която размахва такова оръжие. — Само за миг изражението му стана напълно сериозно. — Фльорет, гледката под превръзката не е приятна. Ще издържиш ли?
	— Щом ти издържаш, ще издържа и аз — отбелязах, докато се чудех дали наистина е така.
	Не си дадох време да разсъждавам по въпроса и острите ножици разрязаха бинтовете. Когато те паднаха, зловонната миризма, за която не бях споменавала до момента, изпълни стаята, засили се още повече и двамата рязко се отдръпнахме.
	— _Bloody hell!*_ — възкликна Себастиен. Английската ругатня разруши магията и двамата се разсмяхме. — Съжалявам продължи на френски. — Отвратително е.
	[* По дяволите (англ.ез.). — Б.пр.]
	Поклатих глава и се наведох напред, вече привикнала към сладникавия неприятен мирис. Бях едновременно очарована и ужасена от вида на сълзящия неравен ръб на зашитата рана, която определено трябваше да се зашие отново. Уменията ми в шиенето не биха впечатлили никого. Татко направо се бе отчаял от мен, особено предвид факта, че Феликс шиеше доста добре, а Анри можеше дори да плете, за бога. Сестра им обаче не се справяше с нито едно от двете. Усетих се, че изричам всичко това на глас, включително и заключенията си за раната на Себастиен. Двамата бяхме навели глави напред, за да я инспектираме заедно, и аз усещах как гъстата му коса се докосва леко до моята.
	Беше изключително интимен момент и ми се искаше никога да не свършва. Знаех, че съм се изчервила, но нямаше значение, защото не се гледахме. Стояхме мълчаливо, хипнотизирани от гледката на обезобразената му ръка — разкъсана и осакатена.
	— О, няма нужда да шиеш, за да впечатлиш някого — промърмори. — Особено мен. — Последните му думи увиснаха колебливо между нас.
	Размърда пръсти и аз инстинктивно разбрах, че го прави, за да ме развесели. Съвсем предсказуемо се разсмях в безпомощен опит да разсея напрежението. За моя изненада, от окото ми се отрони сълза и падна върху дланта му, където проблесна в мъничко езерце от съжаление и копнеж.
	— Фльорет…
	— Съжалявам. Не подозирах, че раната ти ще ме разтърси толкова. На твое място би могъл да е Феликс или Анри. Ти си хилядите мъже, които…
	Кимна, разбрал какво искам да кажа с недовършеното си изречение.
	— Как е Феликс? Радвам се, че получи писмо от него.
	Въздъхнах.
	— Както ти правиш и невъзможното, за да ме развеселиш, така и той полага същите усилия да ме предпази от ужаса.
	— Защото те обича.
	Вдигнахме глава и погледите ни се срещнаха, но аз бързо сведох очи. Себастиен въздъхна на свой ред.
	— Смятам, че трябва да мислим за мен по-скоро като за един от щастливците, а не като за жертва.
	— Прекрасна идея — промърморих. — Не съм лекар, но това не е миризмата на инфекция. Не мисля, че раната е инфектирана.
	— Виж, започнах да уча за лекар, но открих, че предпочитам химията, и мога да те уверя, че ръката ми не е инфектирана. Гадната миризма е просто от гниенето на мъртвата кожа. Тази миризма е добра, независимо от неприятната смрад, защото плътта се опитва да заздравее. — Посочи към дупката между показалеца и малкия си пръст. — Когато почистиш засъхналата кръв, ще видиш, че хирургът е затворил всичко съвсем добре и раната е суха, с вече формирана ръбцова тъкан. Скоро ще започне ужасяващият сърбеж на истинското заздравяване и ще подлудявам всички около себе си, като започна да пъхам игли за плетене под бинтовете.
	Усмихнах се на картината, която нарисува. Една мисъл мина през ума ми:
	— Нали не пишеш с лявата ръка?
	Поклати глава и аз си отдъхнах облекчено.
	— Надявам се, че ще можеш да работиш с пипета и разните други неща с нормална сръчност?
	— Мога да те уверя, че винаги съм сръчен с пипетите — отвърна с равен тон, явно с намерението да ме разсмее.
	Наградих го с усмивка, а той поклати глава и се вгледа внимателно в лицето ми.
	— Защо си чакала толкова дълго? — попита ме внезапно.
	— За какво? — изрекох, докато наливах кафявия антисептик в плитка купичка с вода върху подноса. Водата се оцвети в тъмнозлатисто и незабавно се разнесе острата миризма на йод. Веднага си представих водораслите, от които е бил извлечен, и се зачудих дали и Себастиен вижда същото.
	— Да се омъжиш — поясни.
	Прекъснах заниманията си, всички мисли за морето изчезнаха.
	— Какъв странен въпрос.
	— Не, наистина. Сигурно е имало опашка от ухажори, които са тропали и драскали по вратата?
	Засмях се.
	— Е, ако е имало, не съм ги чула.
	— О, хайде. Никакви влюбени до уши млади господа?
	— Не много. Имах двама едри братя.
	Себастиен се ухили.
	— Колко жалко, че Еймъри е стигнал до теб първи.
	Не се удържах и погледът ми политна към него.
	— Преди кого?
	— Преди правилния брат.
	Каза го. Поех си бавно дъх.
	— Себастиен, не бива да говориш така.
	Изтегли бавно ръката си, за да спре работата ми по нея. И без това вече я бях почистила, просто повтарях движенията си, за да удължа удоволствието от докосването. Думите и действията ми видимо си противоречаха и аз определено лъжех сама себе си.
	— Искаш да кажеш, че не трябва да съм честен?
	Нямаше нищо престорено свенливо в погледа, който си разменихме в този момент.
	— Мисля, че е опасно.
	— И все пак го чувстваш?
	Истината заседна в гърлото ми. Думите напираха да излязат, но аз ги преглъщах обратно.
	— Чувстваш ли същото като мен? — настоя Себастиен.
	В изражението на лицето му вече нямаше нищо шеговито.
	— Какво изпитваш ти? — изрекох отбранително, с мократа превръзка в ръце и миризмата на йод в носа.
	„Героика“ вероятно имаше нужда от морска базова нотка. Примигнах, възмутена от себе си.
	Себастиен се оказа по-бърз, отколкото очаквах, и просто не успях да реагирам. Въпреки куцането си той скочи от стола изумително бързо, заобиколи масата и ме вдигна на крака. Изпуснах ленената превръзка, натопена в йодния разтвор, а заедно с нея изгубих и здравия си разум — напълно сигурна съм, защото му позволих да ме прегърне с едната си ръка. Би трябвало да изразя изненада, да го отблъсна или поне да кажа нещо, за да напомня какво е положението ми в тази къща. И псе пак стоях в прегръдката му, втрещена от факта, че изпитвам неприлично голямо удоволствие, вместо да съм ужасена.
	— Нека по-добре ти покажа — заяви той и преди да реагирам, устните му бяха върху моите, нежни и настоятелни.
	В целувката му нямаше принуда, нямаше нищо насилствено, все едно отпивахме нежни глътки един от друг. Признавам обаче, че в това мое ново дръзновено състояние в слабините ми отново се зараждаше топлина, а сърцето ми блъскаше както парен чук и тътенът му вибрираше в гърлото ми. Не беше настоятелен по никакъв начин, беше нежен и не чувствах никакъв срам, задето не направих опит да го разубедя. Имах усещането, че летя на галопиращ кон и крещя към небесата от радост заради чувството, че истинският ми дух е свободен.
	Това беше истинската любов. Значи така се чувства човек, когато желае някого по толкова безумен начин, та рискува дори да го хванат в ситуация, която би се отразила ужасно на репутацията му. Знаех, че Жана или мадам Муфлар може да почукат или да влязат по всяко време. И все пак го насърчих, вече не се колебаех, вдигнах ръце и ги увих около шията му като шал. Явно желанието да докосна косата му се е таяло в дълбините на ума ми през целия ден и сега зарових пръсти в гъстите вълни.
	Внезапно Себастиен се отдръпна и аз затаих дъх.
	— Дали не се възползвам? — попита.
	Засмях се тъжно.
	— Малко късно е да питаш сега — промърморих и поклатих безпомощно глава. — Не те отблъснах, Себастиен. — Докоснах устните си, които вече се чувстваха самотни след отдръпването му. — Какво правим? — прошепнах, изпълнена с благоговение и страх едновременно.
	— Май се влюбваме.
	— Едва те познавам.
	— Искаш ли да знаеш повече? Любимият ми цвят е зеленият, любимата ми храна…
	— О, спри, моля те. — Започнах да кръстосвам стаята. — Какво, за бога, правим? — повторих разсеяно.
	Внезапно се завърнах в настоящето и започнах да пренареждам приоритетите си. Сега вече наистина се почувствах ужасена.
	— Аз съм омъжена!
	— Да, но за собствения си…
	— Не го изричай! — изкрещях, като се извърнах към него.
	Себастиен мълчаливо гледаше как кръстосвам стаята и си мърморя под нос. Отвратителен страх се събираше в гърлото ми. В главата ми се въртяха мисли за ужаса и яростта на Анри, както и за това, че всичките ми предци ще се обърнат в гроба си. Феликс нямаше да каже много, но предусещах неизбежното му разочарование, защото близнакът ми бе един предан Дьолакроа.
	— Какво ти подсказва инстинктът?
	— Да бягам! — сопнах се и се обърнах да го изгледам.
	Направи крачка към мен, но аз отстъпих. Само да знаеше, че го правя, защото нямам вяра на самата себе си. В този момент желаех единствено да го прегърна отново, да усетя пак онова чувство за откровение… сякаш току-що съм отворила скрита кутия с тайната на живота. Имах чувството, че започвам да полудявам.
	Но макар да не ме познаваше, Себастиен изкусно привлече вниманието ми и го побутна обратно в правилната посока по начин, по който би могъл да го направи само човек, надникнал в душата ми.
	— Фльорет — призова ме с най-мекия си глас, — каква беше целувката ни, ако трябва да я опишеш с аромат?
	Погледнах го изумено, но всичките ми разпилени мисли внезапно спряха, обърнаха се и се запътиха към дома.
	— Ъъъ… извини ме? — заекнах, докато се вземах в ръце.
	— Чу ме. Бъди абсолютно честна.
	Инстинктивно затворих очи.
	— Добре — успокои ме той. — А сега я опиши.
	— Когато бях дете… — започнах.
	— Когато беше дете? — насърчи ме и чух усмивката в гласа му.
	— Любимото ми време от годината беше май. И все още е.
	— Защо?
	— Пролет е. Време за розобер в Грас.
	— Продължавай.
	Прозвуча ми по-близо, сякаш се е приближил на пръсти, но не отворих очи. Беше ме омагьосал, а и харесвах играта. Познавах я, бях много добра в нея, толкова добра, че докато я играех, се чувствах на сигурно място, далеч от онези подлудяващи мисли.
	— Розовите венчелистчета от полетата със столистна роза падат толкова бързо, че едва успяваме да подлагаме торбите под тях. Всеки е готов за розобера, целият град е готов за беритбата през май.
	— И?
	Беше още по-близо, чух дъска да проскърцва тихо под тежестта му.
	— Пристигат във фабриката. Малките планини от рози, които чакат да бъдат претеглени, са божествено красива гледка. Дните са топли, но розите, набрани в ранните часове, носят свежа сладост. Татко ми разрешава да се изтегна върху постелка от рози. Смее се. Феликс хвърля с шепи рози към мен и аз съм покрита с ярки конфети. Цветовете са изумителни. Отдалече всичко изглежда розово — изрекох, докато посягах към щастливия спомен от детството. — Но отблизо тези все още влажни листчета са обагрени в безброй нюанси: от най-бледото розово до ослепителното вишневочервено на здрача по залез.
	Отново усетих, че Себастиен се усмихва, наслаждаваше се на живото ми описание, но най-вече на мен самата. Беше се прокраднал толкова близо до мен, че вече не бе необходимо да се ориентирам за положението му по хриптенето на неговите възстановяващи се дробове. Чувствах топлината на тялото му.
	— А сега ми опиши аромата на онзи майски ден.
	Произнесе думите, наклонил глава близо до ухото ми, но без да ме докосва. Удоволствието от гласа му, ласката на дъха му, споменът за целувката му — всичко това се обедини в коктейл, който наподобяваше прегръдка. През тялото ми премина тръпка, изригна сладък копнеж. Тайната, която бях разкрила, се оказа събуждането на собственото ми желание, разбудено просто от гласа на човек, просто от неговото присъствие. Никога досега не бях усещала тялото си толкова жизнено, самата мисъл за мъж караше сърцето ми да препуска. Едно време Феликс ми се смееше, когато се оплаквах, че съм единственото момиче, което никога не си е падало по момче. Дори не разбирах какво си говорят връстничките ми, докато припадаха по този или онзи.
	— Така е, защото умът ти е на друго място, смяташ собствените си мисли за достатъчно интересни — каза ми веднъж Феликс през смях.
	— Добре де, никой не се е опитал да ме ухажва официално.
	— Че защо да го правят? Ти си недосегаема, Фльорет. Имаш двама братя и си единствена дъщеря на една от най-богатите и известни фамилии във Франция… Кой би рискувал да се пробва?
	Спомням си, че се почувствах засегната.
	— Бих била доволна и на подсвирване.
	Феликс поклати глава.
	— Нямаш самочувствие.
	— Току-що ми каза, че съм прекалено погълната от себе си.
	— Да, наистина си сдържана. Но и представата ти за това как те виждат другите е погрешна. Не всички те смятат за забавно и отворено момиче, Фльорет. Самият ти ум ги обезсърчава… да не говорим за външния ти вид. Е, ще ти го кажа само веднъж, за да не се възгордееш твърде много: несъмнено си красавицата на Грас. Вероятно си най-желаната жена в целия Юг и по щастливо стечение на обстоятелствата видът ти съответства на качествата и богатството ти — и двете в горния край на брачния спектър. Да видим — изрече сухо, — мислиш ли, че това те прави подходящ обект за натискане и целувчици по ъглите, или всички тези качества те правят обезкуражаваща перспектива и държат настрана горките младежи?
	Никога не се бях смятала за невзрачна, но и не се възприемах като сияйна красавица. Мислех, че другите момичета са красавици, защото ми се струваше, че по рождение знаят как да флиртуват, как да привличат вниманието на момчетата, как да се държат престорено свенливо и същевременно прелъстително. Липсваше ми нещо, или поне винаги така съм си мислила. Не слагах руж на бузите си, не връзвах панделки в косите си. Предпочитах ботуши пред изящните обувки с токчета, бях най-щастлива в лабораторията, вместо да разхождам хубавите си рокли по градския площад. Обичах дългите разговори за парфюми повече от празното кокетно бъбрене, в което няма нищо съдържателно.
	Но сега бе настъпил моментът на събуждането, надиганото на спящото сексуално желание, което се чудех дали някога ще изпитам. Разбрах, че искам Себастиен по същия начин, по който нашите берачи на полето поглъщат студената вода, за да угасят адската си жажда. Представих си как отмятат глава назад, за да изгълтат цялата бутилка, без да се тревожат, че сладката вода тече прекалено бързо и се стича по брадичките им. Бяха пресъхнали, нуждаеха се от спасение. Така се чувствах и аз в този момент. Отчаяно исках Себастиен — и само Себастиен — да облекчи жаждата ми.
	— Разказвай ми, Фльорет. Искам да чуя живописния ти спомен за любимия ден от годината — подкани ме той.
	И аз отворих ума си за майския розобер.
	— Хипнотизиращо е — започнах отново, този път съсредоточено, защото желанието да усетя докосването на Себастиен бе станало едно цяло със спомена за любимия парфюм. — Нямам търпение да започнем да дестилираме и да вдъхна аромата на абсолюта… който е същността на моята радост.
	Преди да ме помоли да го опиша, аз вече бях готова, нетърпелива да споделя чувството с него.
	— Сладката свежест на венчелистчетата сега се е трансформирала в тъмно чувствено масло. Разказва ми за напечената от слънце земя, която лежи между солта на океана и стръмно издигащите се склонове на алпийската ни Ривиера. Вдишвам аромата и той ми напомня за обещанието на малините през лятото и касиса през есента, но най-силно усещам меда, а над всичко това се носи високо една дяволита цитрусова нотка.
	— И нашата целувка ти напомня за този аромат?
	— Да — потвърдих.
	— А сега заради мен опиши целувката и спомена за розобера с една дума.
	— Опияняващи — отвърнах, без да се замислям.
	— Отвори очи, Фльорет.
	Отворих ги. Осъзнах, че влажният му нежен поглед се дължи на възбуда и ме държи прикована като мушичка в хербарий.
	— Добра дума — похвали ме. — А аз съм опиянен от теб.
	Понечих да кажа нещо, но той ме накара да замълча.
	— Не, трябва да ме изслушаш. Завъртя ми главата още щом влезе в приемната. Сякаш съм се събудил и в същото време все още съм в обятията на красив сън. Когато ти съобщих най-ужасните неща, които човек би могъл да чуе, се чувствах виновен. Но не заради това, което ти казах, а защото, докато те утешавах, изпитвах самодоволно удовлетворение, че Еймъри не е успял да те направи своя. Чувството, когато те видях за първи път, беше объркващо и зашеметяващо, сякаш внезапно погледнах надолу от ръба на пропаст. А този следобед, докато се връщахме от центъра на града, се почувствах пиян. Изненадан съм, че не залитах и не се блъсках в стените. Разбираш ли, вече бях скочил в пропастта. Затова ме намери в билковата градина, опитвах се да се справя с противоречивите си чувства. Знаех, че не е редно да се възползвам от теб по този начин. Донесох ти отвратителни новини, съзнавах опасността да се възползвам от уязвимостта ти и все пак не успях да се въздържа. Ненавиждах се с часове, сякаш съм мошеник, но съм опиянен от теб, напълно обсебен от целувките ти, смеха ти, гласа ти, дори и способността ти да виждаш всичко и всички като мирис. Сринах се от скалистия връх на деликатната чувствителност в озадачаващата и болезнена бездна на желанието. И няма излизане. Ти си тази, която търся.
	— Как би могъл да знаеш? — изрекох гласно мислите си, смутена, че разкривам невежеството си.
	— Защото в живота си съм бил с доста жени. — Откровеността му бе стряскаща. — Няма да те лъжа: целувал съм, ухажвал съм, спал съм с достатъчно много жени, които са ме привличали, и мога да позная кога съм изправен пред човек, от когото не мога да си тръгна, без това да ми коства много.
	— Колко много? — попитах озадачено.
	— Смъртоносно наранено сърце, Фльорет. — Вдигна ранената си ръка. — Това е нищо в сравнение с удара, който можеш да ми нанесеш.
	Поклатих глава, внезапно останала без дъх.
	— Имам усещането, че съм отплувала твърде далеч от брега.
	— Ще те спася — предложи ми с тъжна усмивка.
	Наведе се отново към мен, но спря, сякаш чакаше позволение. И аз отново не му отказах, ала този път опознах целувката по начин, който ме накара да разбера, че всичко досега е било репетиция. И вероятно е било така. Младежите, които бяха откраднали по целувка от мен — когато татко най-накрая ме пусна да ходя по светските балове с Феликс, залепен за мен като придружител — бяха несръчни юноши в сравнение с него, макар и двамата да се смятаха за едни от най-големите ухажори в града.
	В действията на Себастиен обаче личеше сексуална увереност, той сам предпочете да бъде по-сдържан, защото разбираше липсата ми на опит, дори нежеланието ми да извърша грях, който би накарал родителите ни да се обърнат в гроба. Същевременно знаеше, че мога да бъда водена, че наистина искам това да се случи. Дълбоко в съзнанието ми се появи мисълта, че навярно съм прекалено открита, но тя избухна и изчезна. И следващия миг вече го притеглях към себе си, а след това още по-близо, на което той отвърна пламенно.
	Забравих се напълно, още веднъж лежах на постелка от рози, потънала в най-щастливия момент от живота си. Сега той несъзнателно бе свързан с целувка, която ми се искаше никога да не свършва. Страстта на Себастиен ми даде възможност да хвърля поглед към едно бъдеще, в което отчаянието от нещастен брак без любов не съществува.
	Внезапно се почука на вратата и се разнесе познат глас. Подскочихме стреснато, сякаш са ни хванали да се търкаляме голи в леглото. Обезумяла, с широко отворени очи, гледах как Себастиен спокойно сяда и слага сакото върху скута си. Разхилих се безпомощно, без звук. Той ме изгледа кисело и ми посочи стола, преди да отговори:
	— Кой е?
	— Жана, мосю Дьо Ласе.
	Себастиен ме погледна отново и аз изпухтях тихо. Седнах на стола и си заповядах да не подръпвам нервно косата или дрехите си. Вместо това вдигнах превръзката и кимнах. Имах чувството, че са минали повече от десет минути, но часовникът на камината показваше, че са отлетели само няколко секунди.
	— Влизай, Жана. Тук съм с мадам Дьо Ласе.
	Двамата отново се наведохме над ранената му ръка и когато вратата се отвори, аз тъкмо изстисквах превръзката от антисептика. Въпросителните ни погледи, отправени към камериерката, бяха придружени от звука на капещата течност.
	— Здравей, Жана — казах, изумена и отвратена от себе си, задето звуча толкова невинно. — Наред ли е всичко?
	Девойката изглеждаше не само ужасена от ръката на Себастиен — странно, но аз не изпитвах подобно чувство, а и засегната, че господарката й се занимава с кървавата вода.
	— О, мадам, моля ви. Някой от нас би могъл…
	Въздъхнах дълбоко и махнах с ръка, за да й покажа, че това няма значение.
	— Радвам се, че поне веднъж съм полезна — отвърнах умишлено скромно.
	Забелязах, че Себастиен не е изчервен, и се надявах да не му отстъпвам по небрежна самоувереност.
	— Мен ли търсите? — попита спокойно гостът. Дишането му бе хрипливо, но болестта очевидно не се отразяваше на хумора му — погледна ме с дяволито мълчаливо послание, докато отправяше тези думи към моята прислужница.
	Хвърлих му надменен поглед и обърнах лице към Жана.
	— Ъъъ, да, господине. Трябва да ви предам, че докторът ще дойде да ви прегледа тази вечер вместо утре сутринта, а вечерята ще бъде сервирана в седем часа. — Погледна към мен. — Мадам нареди за вас да има бульон.
	— Отлично — каза той. — Много любезно от твоя страна, Фльорет. Благодаря ви, Жана. Може би ще имам нужда от малко помощ, за да облека сакото си.
	— Разбира се. Ще изпратя някой от мъжете.
	— Етиен ще му помогне — намесих се. — Кажи му да ми се обади. Сигурна съм, че ще успеем да намерим още някакви дрехи за брата на съпруга ми.
	Камериерката направи реверанс и после остана в очакване на други нареждания.
	— Това е всичко, Жана — казах й с усмивка. — Аз ще завърша тук.
	— Сигурна ли сте, мадам?
	Отговорих й с още една усмивка и кимване с глава. Младата жена затвори вратата след себе си и двамата се спогледахме развеселено, като деца, измъкнали се сухи от водата. Вдигнах ръка към устата си и се престорих, че завъртам ключ. Той кимна с разбиране, че в къща като тази и стените имат уши. Кой знае какво би могла да каже Жана, когато слезе долу, в помещенията на прислугата. От сега нататък трябваше да сме повече от предпазливи, трябваше да сме безукорни.
	— Как се чувстваш — попитах, заинтересувана от раната му.
	Себастиен посочи скута си.
	— Ами, имам проблем, който едва ли ще се реши лесно.
	Прихнах в шепи. Никога досега не бях флиртувала така фриволно и щеше да е безсмислено заблуждение да не призная колко млада и безразсъдна ме караше да се чувствам това поведение. А и опасността да бъдем разкрити добавяше своя чар. Когато истината излезе наяве — все някога щеше да се случи, може би щях да съм вече освободена от задълженията си, но бях сигурна, че не бива да петня репутацията на Еймъри пред домашната прислуга. Да му поставя публично рога, щеше да е излишна жестокост, затова, докато събирах медицинските принадлежности обратно върху подноса, се взех в ръце.
	— Е, така е с всички заздравяващи рани — отвърнах в опит да насоча разговора в праведния път.
	Себастиен милостиво последва примера ми заради евентуалните подслушвачи, особено Жана, която лесно можеше да се позабави зад вратата. Познавах всяка дъска от пода в моето крило на къщата, но не можех да разчитам на тукашните да поскърцват и да ми съобщават дали някой се разхожда по тях, така че нямах представа дали прислужницата ни е оставила на мира.
	— Благодаря, че дойде. Оценявам високо личната ти загриженост.
	Погледнах го отчаяно, а той ме дари с кривата си усмивка, за да ме подсети да отговоря подобаващо.
	— Беше много по-бързо и просто да дойда и да се погрижа сама за ръката ти, вместо да чакам някой друг да ти помогне. — Прихнах отново в шепи, като се постарах веселието да остане нечуто.
	Налагаше се да поупражня малко умението да се крия зад думите, ако исках да играя тази игра с него.


>	14

	Намирахме се в лабораторията, на Дьолакроа, сваляхме чаршафите, с които бе покрито оборудването, а Себастиен разглеждаше апаратурата, кимаше и издаваше одобрителни възклицания. През цялото време обаче се стремеше да ме докосва с ръка, тяло или поглед. Честно казано, не можехме да отделим очи един от друг.
	Сякаш се бе отворила врата към съкровищница от неземен нов свят. Чувствах се като Алиса, но на мое собствено приключение в Страната на чудесата. Имаше само двама герои Себастиен и аз, защото не можех да понеса мисълта друг да участва в нашата история. Единствено създаването на парфюми ме поглъщаше така, както този мъж поглъщаше мислите ми сега. Не бях мислила за другиго, освен него от вчера следобед… Припомнях си мириса му, какво изпитвам, когато се докосвам до него, целувките му, самоувереността му. При последната мисъл потръпнах от радостно очакване. Кога ли щях да усетя голата му кожа до своята? Не позволих реалността на семейното ми положение да пропълзи в мечтанията. Засега горестната радост от обичта на Себастиен бе мое убежище.
	— Защо няма хора?
	— Няколко старци се навъртат из фабриката, а има и много жени, просто никой не е в лабораторията — отговорих, докато се изплъзвах от ръката, която ме бе прегърнала. — Тя е забранена зона. Татко винаги е имал особено високи изисквания към чистотата на лабораторията и за да се избегне вероятността от замърсяване, създаде строг режим, който всички спазваме.
	— О… — отвърна Себастиен небрежно и в интонацията му се промъкна нова дяволита нотка. — Значи сме съвсем сами?
	— Не бих разчитала на това — усмихнах се шеговито, — но…
	Не успях да кажа нищо повече, защото в следващия миг той вече ме целуваше, а аз се разтапях в ръцете му. Откъснах се от него, останала без дъх и изпълнена с удоволствие от събудената страст и всички тези нови чувства.
	— Себастиен, не можем…
	— Защо да не можем?
	— Ами… — засмях се. — Призракът на татко все още обикаля наоколо.
	Той се престори, че трепери, и изкриви лице в ужасена гримаса.
	— Тук има ли някакви ерленмайерови колби?
	Кимнах.
	— О, има повече от достатъчно. Колко ти трябват?
	Посегнах да сваля няколко кутии от по-висока полица, а Себастиен без никакъв срам докуца до мен, протегна ръка иззад гърба ми и хвана гърдата ми. Би трябвало да се разгневя. Вместо това избухнах в безпомощен смях. Бях в невъзможно положение — балансирах тежка кутия.
	— О, тъкмо тази ми трябваше — изрече и нежно я стисна, при което искрящите пипала на възбудата се стрелнаха лудо из тялото ми.
	Простенах тихо.
	— Недей — казах, останала без сили, и той отдръпна ръката си.
	— Няма. Наистина беше много непочтено от моя страна.
	— Вярно е — съгласих се, но изгарях от желание да го направи отново, да можехме още в този миг да се озовем в къщата, да се качим в любимия ми апартамент и да правим любов цял следобед.
	— Тогава защо да не го сторим? — попита той и аз се стреснах, като осъзнах, че съм говорила на глас.
	Закачливото ни настроение бе прогонено от ново напрежение, което внезапно ни сграбчи в лапите си. Чувах тиктакането на лабораторния часовник, който отмерваше времето в такт с ударите на сърцето ми — обикновено не долавях нищо такова, но сега и двете биеха в гръмотевичен дует. В къщата не живееше никой, като изключим старата икономка, а тя в момента беше при семейството си в Ница, така че възможността за прелюбодеяние бе смущаващо реална.
	Съзнавах, че не спирам да примигвам от ужас.
	— Мога ли да кажа нещо? — Себастиен преплете пръсти с моите и целуна вътрешната страна на китката ми там, където вените пулсираха. Беше толкова чувствен жест, че затворих очи и едва преглътнах мощното желание, което ме заля.
	— Да — отговорих, като първо се уверих, че отново мога да говоря. После се стреснах, защото осъзнах, че макар вече да съм извън опасната територия, сега пред мен се простира пейзаж е огромен надпис: _Внимавай за плаващи пясъци_.
	— Споменах, че съм бил с много жени през живота си — започна с дрезгав глас.
	Спря, но аз не му помогнах, исках да се чувства разголен и уязвим като мен. Приятно ми беше да наблюдавам как адамовата му ябълка подскача, докато Себастиен преглъща колебанията си.
	— Не съм обичал истински нито една от тези жени.
	Останах спокойна, оставих го да довърши мисълта си.
	— Допреди няколко дни може да съм си мислил, че имам силни чувства към Алис. Мога дори да призная, че когато преди две години Катрин избра Джереми Падстоу вместо мен, бях по-наранен, отколкото очаквах. Но никога не съм се чувствал както сега. Толкова внезапно е. Изпълнено с мъка. Почти ми се иска да не се беше случило, защото предстои много болка — пред мен, пред нас, пред нашите семейства… но Фльорет, вярвам, че съм влюбен в теб.
	Сега вече исках да отговоря, но той поклати глава.
	— Нищо от това, което кажеш, не би ме убедило в обратното. Дори да ми откажеш, да ме помолиш да си тръгна, да ми кажеш, че е невъзможно, едва ли би могла да ме нараниш повече, дори да опиташ. Но ще си тръгна… още днес… ако не чувстваш същото, което изпитвам аз. — Притегли ме близо до себе си и погали бузата ми много нежно. — Кажи ми, че не ме обичаш — предизвика ме.
	Цялата треперех. Не бях сигурна дали е само заради провокативните думи — досега никой не ми беше говорил по такъв начин. Никой не беше изпитвал подобно нещо към мен. Дали обаче не треперех заради близостта на Себастиен?
	— Аз нямам с кого да те сравнявам — изрекох откровено, но поне беше неподправен… напълно честен отговор.
	По устните му се прокрадна усмивка, но в очите му видях разочарование, че не му отвърнах с изблик на любовни думи.
	— Ако в този момент се измъкна с куцане от живота ти и никога повече не ме видиш, никога не ме чуеш… — подкани ме и на лицето му се изписа неизказан въпрос.
	Потърсих отговора в сърцето си. Лесно беше.
	— Всеки след теб ще страда.
	Видях как изразът на надежда се превръща във възторг.
	— Ще ги сравнявам с теб и ще оставам неудовлетворена, защото не искам никой друг.
	— Дори да има подходящ?
	Кимнах.
	— Вярвам на сетивата си. Аз съм в съзвучие с природата, с нейната красота, с цветовете и уханията й. Тя ми позволи да видя същите тези неща у един мъж.
	— Не съм съвършен, Фльорет — предупреди ме с тревога в очите.
	— Не, но твоята любов към мен е. Сетивата ми го казват. Не изпитвам нужда да търся любов другаде, освен в твоите обятия.
	Себастиен ме целуна и всички мисли за създаване на парфюм излетяха.
	— Да идем ли в къщата? — прошепнах, вътрешно ужасена от безсрамното си поведение. Имах чувството, че ме контролира невидима сила. Любов, желание, събуждане — наречете я както искате, но бе отнела свободната ми воля.
	Той кимна.
	— Далече ли е? — попита дрезгаво. — Не знам дали ще успея да стигна дотам.
	Засмях се изчервена и опитах да охладя бузите си с ръце.
	— Щях да те пренеса на гръб, ако не беше толкова близо. Посочих към врата в дъното на лабораторията. — Води в коридор, който ще ни отведе в стария кабинет на татко.
	— Значи фабриката е свързана с къщата? — попита учудено. Беше мой ред да кимна.
	— Ще тръгваме ли?

	* * *

	Минахме през вратата на лабораторията, после по коридори и влязохме в татковия кабинет, който дори Анри не бе намерил сили да превърне в свой. Вярно е, че има моменти, когато съм прекалено критична към големия ни брат, но когато с Феликс го попитахме защо не бърза да се настани на татковото бюро, в стола му, в личното му пространство, на лицето му се изписа странно тъжно изражение.
	— Рано е още — заяви. — Ще знам, че духът му най-накрая ми е дал разрешение, когато вече не усещам миризмата на мехлема му за артрит. Засега той все още е тук.
	— Това успокоява ли те, Анри? — попита го Феликс.
	— Да, колкото и да е странно. И двамата смятате, че съм искал да поема бизнеса колкото се може по-скоро, че едва ли не съм желал ранната смърт на татко, но в това отношение винаги сте грешали. Истината е, че съм ужасен.
	Спомням си колко изненадани бяхме с Феликс от това откровение.
	— Вярвай на инстинктите си. Знаеш какво правиш, Анри увери го Феликс великодушно. — Татко те обучи. Подготвя те десет години за този момент.
	Гледах как по-големият ми брат кимва, докато се бори с емоциите си.
	— Благодаря за доверието.
	— Ти върти бизнеса, братле. Остави на мен и сестричката да се тревожим за продукта.
	Никой от двама ни не беше толкова безсърдечен да му каже, че според нас острият мирис на татковото мазило с куркума навярно никога няма да напусне стаята. Баща ни срещнал стар индийски гуру, който му разказал за аюрведическата медицини, разгледал изкривените му пръсти и препоръчал мехлем, направен от сушени корени на куркума. Веднъж татко ни разказа през смях, че оригиналната рецепта включвала кравешка урина, но той разработил мазилото с лимонов сок и селитра и смята, че то наистина облекчава възпалението на артритните му стави. Миризмата на татковия мехлем беше част от самата стая. Очевидно за Анри тя бе изветряла доста, но аз все още долавях приятната й свежест в дъното на небцето си заедно с камфоровия нюанс на пресния корен. С изострените си сетива винаги щях да съм в състояние да открия и най-слабата следа от татковото лекарство. Анри бъркаше, татко все още бе тук и, както изглежда, никога нямаше да си отиде.
	Прокарах пръст по покривалото, което сега скриваше бюрото му.
	— Спомени? — попита Себастиен и аз се засрамих, защото го бях изключила от мислите си.
	Кимнах, но вероятно съм изглеждала замислена, защото ме хвана за лакътя и ме накара да се обърна към него.
	— Фльорет…
	— Не ме питай отново дали съм сигурна. Нямам колебания — отговорих с надежда, че несигурността, която се опитвах да прикрия, няма да проличи във фалшивото ми самообладание. — Последвай ме.
	Тръгнах бързо, без да губя време да го изчаквам. Изведнъж небето се изчисти, слънчевите лъчи се втурнаха през двойката сводести прозорци, които се издигаха от пода до тавана от двете страни на входната врата, и елегантният паркет заблестя като златен. Почувствах изблик на удоволствие — емоция, която това пространство винаги бе предизвиквало у мен. Красотата на нашата къща се съчетаваше с чудесното чувство за сигурност, че отново съм в дома, където съм израснала. Татко ми бе позволил да променя мрачния му старовремски колорит и да въведа палитрата на двайсети век. Сега фамилният ми дом светеше в най-бледите отсенки на сивото… като летен дъжд, който се изпарява още преди да е стигнал сухата земя. Моят всезнаещ близнак веднъж ми каза, че този ефект на прозрачна омара се нарича вирга. Оттогава в нашето домакинство наричахме и цвета със същото име и той се бе промъкнал от преддверието към другите стаи. Бях го използвала дори в спалнята си, но го стоплих с розовото и аленото на столистната роза, която обичах толкова много.
	Бързах припряно нагоре по стълбите, без да забелязвам нищо около себе си, защото вълнението, а вероятно и възбудата от очакването, превръщаха всичко познато в размазана картина. Не погледнах платната, наредени по двете дъги на стълбището, не погледнах през прозореца на площадката, не забелязах дивите розови азалии върху килимите. Отминавах пиедестали и бюстове, покрити с чаршафи заради праха, и определено не забавих ход пред вратите, които водеха към апартаментите на двамата ми братя. Почти прескочих последните стъпала на стълбището, което извеждаше до третия етаж и покоите ми, отворих със замах вратата към моето лично пространство и незабавно ме заля облекчение.
	Бях си у дома.
	Бях в безопасност.
	Не Еймъри вървеше след мен. Самата мисъл ми донесе надежда и бъдещето вече не изглеждаше толкова мрачно.
	Себастиен щеше да вземе онова, което Еймъри смяташе за свое. Но то не беше негово и никога в живота си не съм била по-сигурна, че искам да подаря най-интимното и най-скъпоценното мое притежание на мъжа, когото обичам. Желаех да му го даря сега, преди да се е превърнало в обект на спор. Обърнах се съвсем съзнателно, за да го поканя в стаите си, и видях, че стои на прага в очакване. Хареса ми колебанието му, не ме интересуваше дали се дължи на добро възпитание, или на собствената му нервност, просто ми подейства успокояващо.
	— Може ли?
	— Заповядай — прошепнах.
	Влезе и затвори вратата след себе си. Всичко останало от живота ни — минало и настояще — изчезна. Себастиен се огледа, помислих си, че внимава да не ме изплаши, да не направи крачка веднага. Навярно изглеждах като кошута, която всеки миг може да се уплаши и да побегне.
	— Имаш добър вкус — промърмори и се отдалечи от мен с накуцващата си походка, която сега намирах за изключително привлекателна.
	Обхождаше с поглед богатия колорит на моята спалня.
	— Божичко… ти наистина спиш върху постелка от рози — отбеляза с поглед към леглото, скътано в изискан, облицован с ламперия алков с овални прозорци. — Сигурно винаги си сънувала хубави сънища в тази прекрасна ниша. — Гласът му бе изпълнен с леко благоговение.
	Свих рамене, очарована от деликатния му подход, и се усмихнах.
	— Копие е на спалня от осемнайсети век, обзаведена в стил Луи XV, и повтаря архитектурата на кукленската къща, с която играех в детството си.
	— Каква глезла си само! — подразни ме с лек присмех. — И къде е тя? — Огледа се за кукленската къща от ранните ми години.
	— Ами… на тавана, предполагам.
	— Чака дъщеря ти. Специално наследство.
	Това беше чудесна мисъл, отразяваше моята обич към семейството и желанието ми да гледам напред в бъдещето.
	— Искрено се надявам. Татко я проектира и помогна за изработването й. Все се притесняваше, че нямам майка, затова правеше за мен всичко, което вярваше, че една майка би направила за дъщеря си.
	Себастиен се обърна и ме изгледа одобрително.
	— Свършил е много добра работа. Явно е, че са те глезели. — Махна с ръка към изисканите стаи в апартамента ми. — Но това не личи ни най-малко в характера ти.
	Изненадах се. Често получавах комплименти, но никой от тях не ме бе докосвал така. Израснах с омраза към етикета „богато момиче“, който ме следваше като предан слуга и държеше настрана много потенциални приятели. Е, знаех, че хората от града ме обичат, защото съм Дьолакроа, но на социално ниво колебанието им да общуват с мен приятелски винаги ме бе карало да се чувствам като самотен остров. Особено предвид факта, че нямах сестри и майка, с които да разменяме клюки, да се смеем и да правим други момичешки неща.
	— Щеше да му е приятно да го чуе. Като единствена жена и семейството често се чувствах и като единствено дете. Според мен татко понякога се тревожеше, че той и братята ми прекаляват с грижите.
	Почувствах се неудобно от признанието, но точно сега откровеността ми изглеждаше изключително важна.
	— Никога не можеш да разглезиш дете с обич. Тя не струва нищо.
	— Обичта и насърчението течаха като бързоструйна река от него… към всичките му деца… ъъ… — Спрях, щом си припомних греховете на моя баща и майката на Себастиен.
	Над живота ни отново надвисна сянката, която се надявах никога да не проникне в тази стая.
	— Не можеш ли да намериш тази обич в сърцето си и да му простиш?
	Нямах намерение да присвивам очи или да стискам упорито уста, но инстинктивно направих и двете, така че изражението ми даде безмълвен отговор.
	— Фльорет, разбирам, че раната е прясна, но трябва да намериш сили да не съдиш.
	Пристъпи близо до мен и захвърли настрана бастуна си, за да ме прегърне.
	— Защо?
	Наведе глава и ме целуна нежно, меко подкани устните ми да се разтворят и да му отвърнат, ръцете ми — да го прегърнат. Когато се притисна в мен, усетих желанието му. Откъснахме се един от друг, останали без дъх, и разбрах, макар да нямах никакъв опит в секса, че никой от нас не е в състояние да чака повече. Но той успя да отдели миг, за да повдигне брадичката ми и да ме погледне право в очите. Бях наясно колко учестено дишам, виждах как гърдите ми се повдигат и спадат. Желаех го. Свят ми се завиваше от прекрасното безотговорно удоволствие, с което очаквах да се докосна до кожата му.
	— Какво? — Вгледах се във въпросителното му изражение, което ме подтикваше да разбера нещо.
	— Помисли как се чувстваш.
	— Знам как се чувствам. Никога не съм искала нещо повече.
	— Кажи го.
	— Искам ти да си първият ми… и последният.
	Беше поредица от думи, която никога преди не бях казвала и се надявах никога да не повторя.
	Но реакцията на Себастиен не беше това, което очаквах да чуя в отговор. Заговори за любов и копнеж, но не за нашите.
	— Точно така са се чувствали и те.
	Все едно ме поля с кофа ледена вода. Извърнах се и приседнах на края на леглото. Алковът ме обгърна в безопасната си позната прегръдка.
	— Обидих ли те?
	Поклатих глава, но лъжех.
	— Мислех, че мъжете шепнат нежни безсмислици в ушите на жената, която искат да прелъстят.
	— Не се опитвам да те прелъстя. Всъщност мисля, че това, което правим, е опасно.
	Усмихнах се снизходително, но не на него. Разбирах, че се опитва да ме предпази от вземане на прибързано решение, за което бих могла да съжалявам. От него нямаше да има връщане назад, нямаше как да се престорим, че никога не се е случило. Почувствах необходимост да го накарам да разбере, че не ме насилва за нищо. Че изобщо няма контрол върху нищо.
	— Себастиен, не можеш да си представиш колко силно в сватбената си нощ исках да не се бях пазила за някой специален. Бях наивна, исках съпругът ми, който трябваше да е човек, когото обичам от цялото си сърце, да има удоволствието, отговорността, бремето дори, да… — Свих безпомощно рамене, знаех, че ще ме разбере.
	— Нека почакаме. Моля те. Да не усложняваме още повече и без това сложната обстановка. Наистина ли искаш да добавиш прелюбодеяние в живота си?
	Показах нужното уважение и обмислих въпроса, после поклатих глава.
	— И ти, и аз знаем, че не мога да бъда обвинена в това.
	Себастиен ме погледна с безкрайна обич и усетих как сърцето ми спира. Истината е, че чувството беше прекрасно, обожавах това усещане за пропадане в любовта, харесваше ми да съм толкова заинтересувана от един човек, че всичко друго да бледнее в сравнение с него.
	— Ти и аз го знаем, но останалата част от Грас — не. Не дойдох да крада жената на брат ми.
	— Твърде късно е — заядох се. — Както и да е, не ме е грижа какво мислят хората. Ще сложа прекалените светци на мястото им, когато истината излезе наяве.
	— Истината може да бъде изкривена по много начини. А и дори чувствата ти да са чисти, това не означава, че няма да наранят някого.
	— Например Еймъри?
	Той кимна.
	— Наистина ли те интересува?
	— Не го познавам. Но това не променя мнението ми, че той няма вина за станалото.
	— Вярно е. Но трябва да знаеш, че си има любовница, която му е скъпа. Тя дори ме посети преди няколко дни. Предложи ми да сключим сделка и да ги оставя да въртят потайната си връзка.
	Погледна ме втрещен.
	— Да, шокиращо е, като го казвам така, но в действителност тя е изключително приятна личност и аз се възхищавам на самоувереността, честността и предложението й да ме защити от съпруга ми, като му предостави това, от което той има нужда.
	— Сключила си сделка? — изрече невярващо.
	— Истината за произхода на Еймъри сега ми дава извинение за раздяла, но честно казано, от него кожата ми настръхва. Предложението на Грасиела бе добре дошло за мен, уверявам те. Бих се уловила като удавник за сламка за всичко, което би отклонило вниманието му от мен. Сега ти ми даде правни и морални основания да анулирам венчавката, която и без това не беше законна. И повече не искам да говорим по въпроса. Сега ще обичам този, когото аз искам, и сама ще избера кой да е първият ми любовник. Избрах теб. Няма да ме разубедиш. Сега всичко е в твои ръце. Ако ме отхвърлиш, добре, но не го прави, защото се притесняваш за горкото девствено момиче. Аз те желая. Имам нужда от това.
	Поколеба се, раздиран от чувства.
	— Желая те, Себастиен, знам, че се срещнахме едва вчера, но никога преди не съм се чувствала така и чувството ми харесва. Не се страхувам, искам всичко… искам те целия.
	Погледнах надолу, както седях на ръба на леглото. Мразех да прося.
	— Моля те. Не бива да сравняваме прелюбодеянието на татко и майка ти с нашата връзка.
	Още докато го изричах, знаех, че не е истина. Всъщност навярно се държах точно като тях. И те са били безпомощни пред чувствата си, копнеели са един за друг, тя — изправена пред брак без обич, той — безгрижен ерген, който не се е влюбвал до този момент. Бяхме тяхно огледално отражение.
	Себастиен се доближи с накуцване. Макар и с трудност, клекна пред мен, за да погледне в очите ми, вперени в килима. Не исках да види страха ми от отхвърляне в толкова уязвим момент. Поставих длани на ръба на леглото и се облегнах на тях, за да не му дам шанс да вземе някоя от ръцете ми в своята. Исках да знае, че разговорът за прелюбодеянието на татко все още е прекалено болезнен за мен. Можех да преброя часовете, откак научих тайната, на пръстите на ръката си — раната беше прясна, все още кървяща. Не, не бях обидена от истината, защото всъщност Себастиен бе дошъл да ме спаси от бащиния ми грях. Но също така не исках да допусна тайната на татко в спалнята си в нашия специален момент. И точно както Феликс ме вадеше от неприятни размисли, като сменяше темата, така и Себастиен като че ли инстинктивно направи същото:
	— Значи мислиш, че те прелъстявам?
	— А не го ли правиш?
	— Не. Прелъстяването предполага, че просто искам да получа нещо от теб.
	— А не е ли така? — казах и осъзнах, че го дразня по престорено свенлив начин. Държах се точно като онези кокетни момичета от града, на които толкова ми се искаше да подражавам като девойка.
	— Така е. Отчаяно го искам — изръмжа Себастиен и аз се усмихнах щастливо, радостна, че не ме вижда, защото бе съсредоточил вниманието си върху подгъва на полата ми. — Но разбираш ли — продължи той, — прелъстяването по мое мнение е свързано с лъстта, която може да е страхотно забавление, признавам. Но това, което се случва тук, ме изнервя, защото се предадох.
	— Какво означава това?
	— Ами, когато искаш да прелъстиш някого, контролът е в твои ръце. Но когато пред мен стоиш ти, аз не мога да манипулирам ситуацията, защото ти командваш. Отстъпвам, тъй като съм влюбен в теб. А това, което правя в момента — повдигни леко полата, за да разкрие коленете ми, с което ме накара да ахна, — е любов. — Пъхна ръка под дрехата ми и плъзна пръсти нагоре по чорапите към мястото, където бяха закопчани. — Има разлика — завърши и сръчно разкопча първия жартиер.
	Не можех повече да запазя хладнокръвие. Себастиен очевидно бе усъвършенствал умението да сваля сложното женско бельо, при това плашещо бързо и само с една ръка. Преди да успея да вдигна главата му, за да ме погледне в очите, моите ежедневни чорапи бяха свлечени около глезените ми. Странно, но първата ми мисъл не беше какво биха си помислили хората за деликатното положение, в което се намирам, а колко бързо можем да се отървем от дрехите си, за да останем голи и да изпитаме пълната радост от допира помежду си.
	Но Себастиен имаше други идеи. Отново наведе глава и сега започна да целува бедрата ми. Смаяно си помислих, че може да се разкрещя от удоволствие при изумителната вълна наслада, която ме заля. Когато продължи нагоре с меки целувки, простенах и след миг почувствах, че падам назад върху леглото.
	— Не е необходимо да бързаме — прошепна той и после вече не чувах нищо, но бях сигурна, че целият свят долавя ударите на сърцето ми.

	* * *

	Това беше. Имах усещането, че съм достигнала връх в живота си и сега се припичам на слънце заедно с боговете върху някаква въображаема планина и гледам надолу към долините, където живеят обикновените хора. Точно сега не се чувствах обикновена — нямаше нищо обичайно и прозаично в онова, което бях изживяла. Както лежах и се усмихвах вътрешно, внезапно ми хрумна, че почти всеки, когото познавам в Грас, се е отдавал на това изключително удоволствие, а аз си позволявах да смятам, че случилото се между мен и Себастиен е рядко и забележително съкровище.
	Изглежда, той отгатна мислите ми, докато лежах в свивката на здравата му ръка. Дишането му се беше успокоило и вече не се притеснявах, че играта ни застрашава възстановяването му.
	— Това никога няма да се повтори — изхриптя, докато навиваше кичур от косата ми на пръста си.
	— Защо? — Излязох от мечтанията си, за да му обърна внимание. — Защо?
	— Първият път. Ами, не знам как да го опиша. Все едно откриваш тайна, която всеки друг знае и споделя. Усещаш задоволство, че най-накрая и ти си допуснат до нея.
	Кимнах развеселена.
	— Точно така се чувствам. Малко се ядосах, като се сетих, че закръглената мадам Шавал е родила осем деца, за да докаже колко навътре в тайната е.
	Себастиен се разсмя и разкашля едновременно.
	— Не забравяй и мадам Муфлар.
	Хвърлих му поглед, изпълнен с шеговит ужас, и той отново избухна в смях.
	— Разкажи ми за твоя първи път.
	— Един джентълмен никога не разкрива…
	— О, хайде де, не е честно. Ти знаеш какъв беше моят.
	— Вярно е. Тук ме хвана. Добре. Името й беше Габриела.
	— Хубаво име.
	— Хубаво като нея — съгласи се.
	— Колко голям беше?
	— На четиринайсет.
	Сега ужасът ми не беше престорен и Себастиен се разтресе от смях под мен.
	— Явно съм започнал много рано!
	— На четиринайсет още сплитах косите си на плитка!
	— И се обзалагам, че си била страхотно дяволче.
	Сбутах го закачливо.
	— На колко беше Габриела?
	— О, на около двайсет и три.
	Ахнах.
	— Девет години разлика! Нямаше ли срам?
	— Никакъв, за моя радост. Научи ме на много неща, с които да доставям удоволствие на жените. Задължен съм й.
	— Тя е била…
	Постави пръст на устата ми.
	— Габриела е един от най-милите и най-щедри хора, които съм срещал някога. Беше красива, но бедна и печелеше хляба си по единствения начин, по който можеше. Обогати живот ми, научи ме на разни неща, разсмиваше ме… и най-важното даде ми обич в момент, когато най-много се нуждаех от нея. Бяхме колкото приятели, толкова и… хмм, партньори в сделка.
	Усмихнах се.
	— Все още ли се виждате?
	Себастиен поклати глава.
	— В един момент вече не исках да я деля с други. Тя обичаше да се присмива на собственическите ми чувства.
	— И какво стана?
	Надигнах се на лакът, за да виждам добре лицето му. Бях заинтригувана.
	Той сви рамене.
	— Пораснах и разбрах, че ме е научила как да правя любов с жена, без да съм влюбен в нея.
	— Възможно ли е?
	— О, да. Това си е чисто сексуално желание. Ако и двамата го разбират, те просто се наслаждават един на друг и никой не е наранен.
	— Разбирам. Значи смяташ, че не си наранил никого досега?
	— Не казах това, но винаги съм бил честен.
	— Бил ли си някога влюбен?
	— Веднъж. — Стана сериозен. — Така ми се струваше тогава.
	— Разкажи ми.
	— Бях на четиринайсет. Името й беше Габриела.
	Захилих се, но той остана сериозен и тогава разбрах, че най-накрая съм намерила пътя към най-съкровената същност на Себастиен. Независимо от шегите, от джентълменското поведение, от плътските познания, от романтизма му… това беше мястото, където се криеше неговата душа.
	— Значи тя е първата и последната ти любов — прошепнах, докато си спомнях как започна този разговор.
	Себастиен кимна.
	— И не си изпитвал нищо, което поне да наподобява любов, оттогава?
	— Досега не.
	Усетих, че ме залива облекчение.
	— Но това е различно.
	— Защо?
	— Пораснах, помъдрях. Освен това ти си прекрасна. Нова и блестяща… и моя.
	— А ти си мой?
	— Целият. До последния милиметър!
	При тези си думи размърда шеговито вежди и аз трябваше да затисна устата си със завивката, за да не се разнесе смехът ми из празната къща. „Стените имат уши“ — напомних си.
	— Заболя ли те? — попита ме, внезапно станал нежен, след като спрях да се смея.
	— Да.
	Погледна ме разтревожено.
	— Не повече, отколкото очаквах, и няма да ме откаже да го направя отново и отново… и отново.
	Безсрамно се претърколих върху него, очарована от това ново и безразсъдно чувство за свобода, което ми бе донесъл голият мъж под мен. Закашля се и аз разтревожено се отдръпнах, но той не обърна внимание на притеснението ми.
	— Моя си, нали? — В тона му прозвуча странна колебливост.
	— Твоя съм от главата до петите, Себастиен дьо Ласе. — И тогава за миг суровата реалност ме отрезви. — Разбира се, това е наша тайна.
	— Само за момента. Веднага щом стане възможно, ще обясним всичко на Еймъри.
	Не ми се искаше да мисля за грозната сцена, когато той научи за прелюбодеянието ми.
	— Едва ли ще можем да го скрием, а ако го направим, ще сме като хората, на които ти е толкова трудно да простиш.
	Заплахата му ме притесни смътно, на някакво по-дълбоко ниво, където я оставих да отлежава за момента. Знаех, че не искам да съсипя Еймъри, и все пак думите на Себастиен означаваха, че навярно ще се случи точно това. Той не познаваше брат си толкова добре, колкото аз. Репутацията бе всичко за Еймъри… всичко!
	— Не ми вярваш, нали? — предизвика ме, а после ме претърколи така, че се надвеси над мен.
	Сбърчих чело. Не исках да се държа като татко и Маргьорит.
	— Не, не е така. Но не трябва да го правим отново.
	— Защо?
	— Защото е _грешно_.
	Той искаше да възрази, но аз продължих да говоря.
	— Така е, Себастиен… Вероятно не в очите на закона или черквата, защото ти и аз знаем истината, но всички останали смятат, че съм омъжена за Еймъри, включително и той. В името на достойнството ни трябва да се въздържаме от всичко, което е извън сърдечните отношения между девер и снаха.
	— Съмнявам се, че ще мога да удържа ръцете си далеч от теб.
	— Е, в момента разполагаш само с една, затова я дръж в джоба си или стискай с нея бастуна, докато измислим план как да запазим неопетнено доброто име на двете семейства.
	Понечи да каже нещо, но аз се отдръпнах и спуснах крака от леглото.
	— Настоявам. Докато не оправим тази каша, не трябва да се държим като любовници.
	Заобиколих леглото, съзнавах, че Себастиен ме гледа, но новото смело момиче, в което се бях превърнала през последните два часа, се наслаждаваше на желанието в очите му.
	— А сега, преди да се облечем, ме научи на другите неща, които умната ти уста може да прави, като оставим настрана умението й да ме омагьосва с думи.
	Той се усмихна и се премести, направи ми място да седна до него.
	— Красив си, Себастиен — възхитих се.
	Изсумтя пренебрежително.
	— Не, наистина, обичам да те гледам. Ти си като скулптура. Микеланджело щеше да полудее по теб — подразних го, докато с върха на пръста си проследявах мускулите, очертаващи гърдите му, а после и линията от малки косъмчета по корема му. Най-безсрамно продължих още по-надолу и почувствах как той потръпна от удоволствие. В този момент научих нещо: колкото и силни да са физически мъжете, жените могат да упражнят далеч по-голяма сила чрез самото си присъствие. Сега ми се изясниха думите му за предаването и за това, че властта е в мои ръце. Виждах как се разтапя под погледа ми, как възбудата му се увеличава с всеки удар на сърцето… и се развеселих от начина, по който мъжеството му внезапно се събуди от изтощението си и настоя отново за вниманието ми. И всичко, което трябваше да направя, за да постигна това, бе да му позволя да ме наблюдава как се разхождам гола, да го докосна с върха на пръста си, да оближа устни, както правех в момента. Каква власт!
	— Какво създадох? — весело попита той вселената, докато ме притегляше към себе си.


>	15

	Върнахме се в лабораторията леко зачервени, но закопчани догоре. Косата ми беше подредена и забодена с фибите, а неговата — сресана, разделена на път и пригладена. Никой не би заподозрял каква връзка се бе създала и оформила невидимо между нас. Бяхме безпомощно оковани от любовта и копнежа си. Дори миришехме един на друг, когато се върнахме към своя план за създаване на парфюм.
	— И така, какъв ще е? — попита Себастиен.
	Разказах му идеите си за аромат, който да създаде представа за смелостта и решителността на нашата нация да отхвърли чуждата власт, алчна за господство в Европа.
	Не изглеждаше убеден.
	— Какво не му е наред?
	— Ами, много е патриотично, все едно размахваш юмруци.
	— А ти какво очакваш?
	— Никой не обича да му се напомня за войната. Със същия успех можеш да създадеш и видение за изкривен метал и овъглени тела.
	Усетих как стискам устни, възмутена от неговото пренебрежение.
	— Мислех си за нещо изкусително женствено.
	— Разбирам. Като Габриела, може би?
	Той примигна и не каза нищо, нямаше и нужда. Отвратих се, че съм способна да нараня човек, на когото само преди минути съм шепнала любовни думи.
	— Себастиен, съжалявам. Никога повече няма да спомена името й.
	— Споделих историята с теб, защото…
	— Знам, знам… — Погледнах през рамо, за да се уверя, че сме сами. — И от сега нататък ще уважавам този спомен, макар да съм глупава и отчаяно ревнива жена.
	Вгледа се в мен и ми се стори, че това е най-дългата секунда и живота ми.
	— Ревнуваш от Габриела? Която сега е на около трийсет и пет и гърдите й сигурно висят до пъпа?
	Засмях се неволно, щастлива, че напрежението отмина.
	— Да! Ти си я обичал. Обикнал си първо нея. Докато аз никога не съм обичала мъж така, както обичам теб.
	— Ти определено си дъщеря на майка си — обвини ме.
	Усетих, че се изчервявам от истината. Бях дъщеря и на баща си, както демонстрирах с безумното си капитулиране пред Себастиен в спалнята. А бях казала, че никога не бих се държала като нашите родители. Смятам, че той разбра накъде препускат мислите ми. Сви рамене.
	— Не мога да променя факта, че съм се любил с жени преди теб, но мога да те уверя, че никога няма да ти дам причина да обичаш друг мъж. И ти обещавам никога да не обичам друга жена.
	— Моля те, прости ми.
	Себастиен се усмихна.
	— Любовта е вечно прощаване, така казваше майка ми. — Погали ме по косата. — Не мисли повече за това.
	Въздъхнах облекчено.
	— Е, как би описал „изкусително женствено“?
	— Лесно. Представям си те дива и освободена, косата ти пада по раменете и гъделичка кожата ми. Искам парфюмът да ми напомня за меките ти устни, които се отварят под моите, за телата ни, преплетени в екстаз.
	Изчервих се, но ми доставяше огромно удоволствие да го слушам.
	— Искам да събужда мисли за твоя вкус, да усещам в него аромата на розите от спалнята ти, да ми напомня за студа на зимата, който ме доведе до вратата ти, и за хладината в сърцето ми, която топлината ти прогони, за сладостта на слънчев ден на розобер в Грас… изживяване, което никога не съм имал. Целуна ме. — Искам да си ти в стъкленица.
	— Аз в стъкленица — повторих омагьосана.
	— „Лудетина“ — кимна той.
	— Мислиш, че съм кокетка?
	— Мисля, че изобщо не съзнаваш собствената си привлекателност. Много мило качество.
	— Какво ще кажеш за „Скандалджийка“? — попитах уж равнодушно.
	Себастиен отказа да захапе примамката.
	— Какво ще кажеш за нещо, което съчетава и духа ти в този момент, и надеждата ти за Франция?
	Кимнах.
	— Да, чудесно. Но кое ще е това неуловимо качество, което ги обединява?
	— „Необуздана“ — отвърна, като затвори очи. После рязко ги отвори отново. — Да, „Необуздана“.
	Хареса ми, но той вече клатеше недоволно глава.
	— Това става — настоях.
	— Не е и наполовина толкова добро, колкото онова, което харесвам най-много.
	— А именно?
	— То говори за цветя, за това да си чувствена жена, за Грас, за любов и слънце…
	— Кажи го де!
	— Има само една дума, която го обобщава: Фльорет.
	Втренчих се в него.
	— Направи свой аромат. Наречи го „Фльорет“, така че никой да не бърка парфюмериста. Ще бъде първият от многото ти парфюми и ще се превърне в име, под което цяла Франция и Европа ще разпознават вълнуващия нов парфюмерист на марката Дьо Ласе.
	Преглътнах нервно.
	— Какво искаш да кажеш? Как мога да правя парфюми за марката на Еймъри?
	— О, скъпа Фльорет! Спомни си фамилното ми име. Спомни си правото ми на наследство. Спомни си, че Франция, за разлика от Англия, има закон за наследството, според който никой не може да бъде отстранен от завещание. Еймъри знае това. Затова ме държи далеч от живота си, далеч от бизнеса. Беше доволен да ме държи на разстояние, беше съгласен да ми плаща това, което баща ми е разпоредил приживе. Но майка е мъртва и вече не ме е грижа какво е възпитано и какво не, нито как ще изглежда в очите на хората. Ще поискам наследството си.
	— Половината бизнес? — промърморих невярващо.
	Познавах френския закон за наследството твърде добре.
	Той кимна.
	— Това, което ми се полага, нищо повече. Което означава, че сега Еймъри няма да има последната дума по въпроса за „Носа“ на нашата фамилна империя. Ако искам да имаме жена парфюмерист, точно така и ще стане.
	Не можех да повярвам на ушите си.
	— Ще го направиш за мен?
	— Ще настоявам за това. Изглежда ми глупаво да притежаваш умения и творчески ум и да не се възползваме от тях.
	— Аз съм жена!
	— Нима мислиш, че все още не съм го забелязал? — изрече с шеговито учудване. Ухилих се до уши в отговор и почти потръпнах от удоволствие заради възможността, която се откриваше пред мен. — Мъж, жена, какво значение има? Важни са само уменията.
	— Е, и аз мисля така, но никой друг в града няма да се съгласи с теб.
	— Виж, заченат съм в Грас, но не му дължа нищо и не бих подкрепил късогледото му отношение. Времената се менят, Фльорет. Днес богатите жени могат да управляват собствеността си по закон и макар засега Англия да води в това отношение пред Европа, скоро и тук ще е така.
	— Не мога — признах.
	— Добре, помисли какво ще направи тази война за каузата на жените и техните искания за повече независимост. Ако войната продължи, жените просто ще поемат управлението на страните ни.
	Изгледах го недоверчиво.
	— Е, може би не със съответните титли, но всъщност те ще са тези, които ще движат икономиката, и ще са на всички работни места, заемани преди от мъже. — Разпери ръце. — Точно това се случва сега тук, в Грас. Ти самата ми разказа за беритбата и колко изумителни са били жените от областта.
	Кимнах, вярно беше.
	— Те могат да събират реколтата, могат да се занимават с дърводелство и да правят собствени панели за извличане на есенцията, могат да дестилират, могат да са химици и дори парфюмеристи. — Разтърси рамото ми. — Повярвай го.
	Притежаваше способността да ме възпламенява, това бе сигурно, защото се понесох на вълната на неговата увереност, а не на моята. Кимнах отново, цялата изпълнена с енергия.
	— Тогава нека направим този парфюм.
	Посегнах за молив и хартия. Посочих към едно бюро и се настанихме там.
	— Всичко започва тук — докоснах слепоочието си, — в моето въображение. Но ти си човекът с визията, затова ми кажи какви качества искаш и аз ще си представя нотките, на които те отговарят.
	Усмивката му ме стопли, сякаш бях нагазила сред поле от жасмин в средата на юли. Исках да му го кажа, но той вече мърмореше нещо, така че близнах графита на молива си с език и записах „основни нотки“. Така процедирахме с Феликс.
	— Как ще работим? — попита Себастиен. — Научи ме.
	Въздъхнах и сбърчих чело, чудех се как най-добре да опиша процеса на човек, който досега не е правил такова нещо. Бях усетила, че има богато въображение, затова реших, че ще разбере нещата най-добре, ако успея да нарисувам в ума му структурата на парфюма.
	— Затвори очи.
	Той се подчини.
	— Сега си представи, ако можеш, много птици, събрани на едно място. Всякакви видове, всякакви размери. Кацнали са удобно във въображаема градина. Виждаш ли ги?
	Себастиен кимна послушно.
	— Да, елегантни като балерини птици фламинго, кряскащи папагали, горди пауни… Мъдри тъмнокафяви бухали поглеждат с неодобрение към ято цвъртящи лястовички, отместват поглед и продължават да наблюдават пернатата си компания. Знам, че вече искаш да спра — завърши.
	Захилих се щастливо пред затворените му очи, влюбих се в картината, обичах го.
	— Добре. Всъщност отлично.
	Отвори едно око.
	— Виждала ли си някога фламинго?
	— Само в книгите — поклатих глава.
	— Виждал съм толкова много, събрани на едно място, че покриваха цяло езеро в Африка. Пейзажът беше искрящо розов.
	— Завиждам ти за пътуванията — въздъхнах.
	— Един ден ще пътуваме заедно и ще те заведа в Африка. Там ще открием нови растения, екзотични нови ухания, с които да си играеш. После ще идем в Индия… а след това ще продължим към Австралия.
	— Обещай ми.
	Себастиен сложи ръка на сърцето си.
	— Обещавам.
	— Това означава, че ако те изпратят обратно на фронта, ти не можеш да умреш, защото ще нарушиш обещанието си.
	За първи път споменавахме войната и неизбежното му заминаване.
	— Няма да го наруша — увери ме.
	Затвори клепачи и копринените полумесеци от тъмни мигли потънаха в леката хлътнатина под очите му.
	— Така, моята градина вече ще се пръсне от тези нещастни птици, които вдигат страшна врява и оцвъкват грижливо поддържаните ми лехи със зеленчуци — подкани ме да побързам Себастиен.
	Прихнах.
	— Ама, разбира се. Добре, представи си, че излизаш тичешком навън и блъскаш чинели.
	Отвори очи и ме изгледа подозрително.
	— И защо ще тичам в градината с чинели?
	Едва се удържах да не се разсмея на въпроса му. Вместо това го изгледах строго.
	— Просто си го представи, моля те, прави каквото ти казвам.
	— Добре де, добре, просто не исках да сбъркам нещо. Така, втурвам се на верандата с чифт огромни чинели, които едва нося. Блъскам ги и се разнася звук, при който от ушите ми потича кръв.
	Радвах се, че не може да види какво удоволствие се изписа на лицето ми — толкова ми напомняше на Феликс.
	— А сега, Себастиен, кажи ми какво ще се случи при първия звук от твоите чинели.
	— Хмм, мога да те уверя, че със сигурност първото събитие ще е отварянето на прозорците на нетолерантните ми съседи…
	— Себастиен!
	— Извинявай.
	— Парфюмът е сериозна работа — скарах му се шеговито.
	Очите му останаха затворени, но той се ухили.
	— Ще съм сериозен като гроб от сега нататък. Да видим. Навярно искаш да си представя, че лястовичките и скорците, орехчетата в преливащи се цветове и червеношийките, както и другите им другарчета, ще се ужасят и ще отлетят на мига.
	Изпуснах беззвучна въздишка на задоволство.
	— Точно това ще се случи. Всички ярки дребни птички ще се вдигнат във въздуха и ще изчезнат. Ще изглеждат красиви, докато излитат, а скоростта им ще ги превърне в зашеметяваща гледка.
	— Предполагам, сега искаш отново да блъсна моите чинели?
	— Да, така е. Какво става след това с птиците в твоята градина?
	— Ами, предполагам, че свраките, гарваните, бухалите и всички останали ще се примирят с блъскането ми за известно време, но после ще се отегчат от малката ми перкусионна симфония.
	— Да, ще се повъртят още малко, но няма да останат. Те също ще отлетят. Но понеже са по-тежки, ще им трябва малко повече време.
	— Разбирам.
	— Наистина ли?
	— Така ми се струва. Остават по-тромавите птици, които летят само с основателна причина. Те не размахват много криле, имат нужда от малко затичване, преди да се отделят от земята.
	Кимнах, а той отвори очи и видя потвърждението ми.
	— Метафора за какво са тези птици? — попитах го, затаила дъх.
	— За молекулите — отговори правилно и аз изръкоплясках.
	— Тоест нашите най-тежки птици, или молекули, са основните нотки на парфюма.
	— Хубава метафора, Фльорет. Основните нотки са ароматът или ароматите, които ще останат, след като другите молекули са отлетели.
	Изправих се, размахах ръце триумфално и направих пирует, с който разсмях Себастиен.
	— Точно така! Те са силни, активизират и удържат всички други нотки заедно. И когато останат само по-тежките молекули, уханието им трябва да се носи все така красиво, затова се налага да ги смесим по съвършен начин. В началото и взети поотделно може да не са толкова очарователни — това би могло да се прикрие от по-леките молекули, но взети заедно, показват красота, която се усеща след време, когато се превърнат в по-дълбоки и богати мириси. Затова трябва да подберем основни нотки на нашия парфюм, които да са в съвършена хармония. Именно те подпомагат другите ухания, но дават също трайността и остатъчния дъх по кожата и дрехите. Сърцевинните нотки са диапазон от молекули… при това изключително важен. Те са острието на парфюма — носят се из въздуха за определено време и се смесват красиво с основните нотки. Меки са и обикновено много нежни.
	— Роза?
	— Да, роза! Също жасмин, индийско орехче, лавандула. Не ме карай да ги изреждам всичките, защото ще трябва да седим с часове тук.
	Той се ухили.
	— А нашите най-дребни птички?
	— Върховите нотки? Там са за съвсем кратко време, колкото да ни омаят. Те са ярки, скокливи, игриви, искрящи. — Виждах как погледът му омеква от удоволствие, че съм толкова страстна в описанието на любимата си тема. — Цитрусът е хубав пример… свеж, плодов, остър. — Взех ръката му. — Ела с мен.
	Поведох го към врата, която ни отведе в не така ярко осветена стая. Имаше толкова високи прозорци и таван, че създаваха чувство за теснота. Наблюдавах как погледът на Себастиен шари из нея с нарастващо страхопочитание.
	— Това е любимото ми място в цял Грас.
	Вдъхнах въздуха и усетих незабравимите, познати и красиви ухания на природата и невероятното й богатство.
	— По-любимо и от алкова ти в стил Луи XV? — попита уж небрежно.
	— До днес бих казала да, но сега имам причини да обичам този алков още повече.
	Целуна ме по врата и ефектът беше като от прескачане на електрическа дъга до точки от тялото ми, които все още пазеха спомена от сутринта.
	— Престани да ме разсейваш — предупредих го и му посочих стол и бюро, заобиколено от извити полици. По тях бяха наредени десетки флакони с течности в различни нюанси на кехлибара, от почти плътни до почти прозрачни.
	— Това е парфюмният орган на Дьолакроа.
	— Свято място, както разбирам от благоговейния ти тон.
	Кимнах, вече напълно сериозна.
	— Татко седя тук в течение на много години. — Докоснах напуканата кожа на седалката и незабавно усетих миризмата на мазилото му. — Помня времето, когато бях по-ниска от стола и се прокрадвах тук, за да го видя, но и за да гледам тези флакончета.
	— Сега Феликс заема този стол.
	Усмихнах се.
	— Да — изрекох с твърде много копнеж, макар да не ми се щеше.
	— Искаш ли да си ти?
	— Не _вместо_ него, но до него? О, да, много. И за да съм честна, винаги е било така, Себастиен. Феликс и аз създавахме красива музика с този орган и нотите му.
	— Макар и дирижирана от баща ви.
	— Да. Сега е ред на Феликс да дирижира и аз с радост ще следвам указанията на палката му.
	— Предполагам, че и Дьо Ласе имат такъв орган?
	— Естествено, макар да не съм го виждала.
	— Какво?
	— Не са ме канили в тази стая, нито ще ме поканят. Главният химик и помощникът му, които не са мобилизирани, почти припаднаха първия път, когато се отбих в лабораторията. Всеки път, когато ги посещавах, се изнервяха толкова, че спрях да ходя там. Сега те идват при мен да пият кафе, всичко е напълно благопристойно и ми дават отчет за работата си. Точно сега няма много неща за обсъждане, както можеш да си представиш, но все пак ми дават материал за писмата до Еймъри.
	— Както и възможност да се чувстваш свързана с правенето на парфюми?
	— Вече ме познаваш много добре.
	Извърнах очи.
	— Не ми е приятно да те чувам толкова тъжна. Ами тук?
	Свих рамене.
	— Феликс го няма, лабораторните работници са по окопите.
	— Тогава ще създадем парфюма тук, където е домът ти. Плюс това можем да го правим тайно, което означава, че ще имам възможност да те целувам често.
	Побутнах го шеговито, беше върнал усмивката на лицето ми.
	— Така — казах и седнах на татковия стол, очарована от удобството, с което се плъзнах по гладката кожа в неговата поза.
	Изпънах рамене, поех си дълбоко дъх и се вторачих във ветрилото от флакони пред очите ми.
	— Обзалагам се, че познаваш маслата във всяко едно от тези шишенца.
	— До последното — потвърдих. Обхванах с широк жест една от секциите: — Основни, базови нотки. Тук се намират дървесните мириси… кедър, сандалово дърво. Тук — посочих към няколко шишенца — ще намерим пачули, сладката и горчивата смирна, тамян, разбира се, и мускус. — Посочих друга част: — Сърцевинни или средни нотки. А ей тук имаме всичко от грейпфрут до бергамот, градински чай, малини… върховите нотки на нашия орган.
	— Наистина съм поразен колко много са!
	— И постоянно откриваме нови аромати. Сигурна съм, че едва сме започнали да откриваме уханията, които могат да ми дадат екзотични места като онези, на които обеща да ме заведеш. Групираме ги, така че имаме дървесни, плодови, морски, мускусни… и още много, но Феликс смята, че един ден ще сме в състояние да получаваме ароматите в лабораторията.
	— Прав е — увери ме Себастиен.
	— Не искам да съм част от този прогрес. Ако нещата не са естествени, идеята губи смисъл.
	— Не, не е така. Я ми кажи колко струва амбрата?
	Свих рамене.
	— Много е скъпа. На природата й трябват десетилетия, за да я сътвори…
	— Представи си да можеш да я направиш тук — посочи към стените около нас.
	Завъртях се на въртящия се стол.
	— Знам, че може, но защо да го правя?
	— Заради цената.
	— Парфюмът е скъпо нещо — казах с категоричен тон.
	Не можех да разбера накъде ме води с този разговор.
	— И какво?
	— Какво ли? Представи си една Европа, в която повечето жени имат своя любим флакон с парфюм, от който могат да си сложат при специални случаи. Представи си Жана, когато се облича за своя любим.
	Втренчих се озадачено в него за миг.
	— Искаш да го правим за масова употреба?
	Очите му засияха с нов блясък въпреки сумрака в стаята.
	— Точно така. А това ще стане възможно само ако има производство на създадени от човека суровинни мириси. Не говори за парфюм, изцяло изработен от химикали, но определено мога да си представя парфюм, който ще се отличава от останалите, защото е изработен от изкуствени аромати.
	— Аз не мога — поклатих глава.
	— Защото още не си го помирисала. Все още не е в твоя фантастичен репертоар от три хиляди мириса. Обаче смятам, че ако ти го опишеш, аз ще мога да го направя.
	Погледнах го неразбиращо.
	— Как се създава нещо, което го няма?
	— Има го. Рози, например, но синтезирани в лаборатория. Грас има много рози, но представи си, че искаш масово производство на даден аромат, за да го продаваш в цяла Европа, Англия, Америка, по целия свят.
	Примигнах пред картината.
	— Да, можеш да внесеш розови венчелистчета, но помисли какво включва това: как да бъдат подготвени, как да бъдат запазени от увреждане… А можеш да направиш фабрика и да дестилираш маслото в чужбина. Мисли дори още по-мащабно.
	— Не мога. Дестилационна фабрика в чужбина ми звучи достатъчно мащабно.
	Себастиен се усмихна.
	— Един ден парфюмите ще се правят изцяло от изкуствени компоненти.
	— В този ден аз ще плача!
	— А може да си и приятно изненадана. Но сега нека започнем работата по парфюма „Фльорет“. Готова ли си? — Застана зад стола ми.
	Завъртях се, за да съм с лице към органа.
	— Готова съм.
	Гласът му се понесе над главата ми и аз затворих очи, за да изключа всичко, освен думите му. Потопих се в своите спомени за мириси в търсене на всеки елемент от описанието на Себастиен.
	— Фундаментът на Фльорет е изящество… и очарование.
	— Почакай, какъв цвят е?
	— О, тя е огнена, алена жена в личните си покои.
	Усмихнах се.
	— Значи амбра — казах и посегнах към първия флакон. — Какво друго?
	— Така, да видим… Тя е разумна, консервативна и земна. И все пак в нейния смях, в хумора й, в начина, по който прави любов, има нещо, от което ми се завива свят.
	При последната забележка го сръчках с лакът. Себастиен се засмя и продължи:
	— Понякога е меланхолична, макар че това най-вероятно се дължи на политическата й осъзнатост.
	— Хмм.
	Абстрахирах се от мисълта, че описва мен, и заработих със самата картина, без да я обвързвам с личност.
	— Смятам, че това просто крещи за малко ветивер — казах, докато посягах за шишенцето с ориенталско масло. — Ярко ухание е, но с хладна природа. Идва от речните легла, знаеше ли го?
	— Не, но ми звучи подходящо. От Азия?
	Кимнах.
	— Индия, Цейлон. Казвай следващото.
	— Колко базови нотки ще има?
	— Колко дълга е една огърлица? — отговорих неуслужливо. Четири, пет — добавих, свила рамене.
	— Добре, да видим сега. Тя е гореща. Чувствена, без да го осъзнава, и…
	— Мускус — прекъснах го. — Подхожда добре на профила добавих, без дори да проверя паметта си за аромати. Знаех инстинктивно, че мускусът е задължителен. — В съвършена хармония е с амбрата и ветивера.
	Той отбеляза с поклон знанията ми и продължи да следва потока на мисълта си.
	— Сладка, но не сладникава… хмм… какво всъщност искам да кажа? — запита се сам и започна да крачи из стаята. — Виждам я как се разсмива, когато подръпва от пура на мъж. Прави го просто за да се наслади на чувството да е скандална и да натрие носа на обществото, но все пак знае как трябва да се държи, как да не разочарова хората, които разчитат на нея. И е добра, да, притежава сладка щедрост, която не може да бъде пренебрегната.
	Поех си шумно дъх и се опитах да събера всички тези качества в един-единствен аромат.
	— Може би ванилия? — Посегнах към флакона, но промених намерението си, защото пред очите ми се изправи образът на мурата и незабавно усетих тютюневата миризма на доктор Бертран. — Не, трябва да е бобова тонка.
	— Пасва ли си с другите нотки?
	— О, да, тя е красавица. Има сходство с амбрата и ще се сроди добре с цветния елемент, който е просто задължителен за този парфюм. Сега можем да вкараме и някакъв мъх, за да добави горчива нотка. Така ще допълним шипровата характеристика на бергамота, който смятам, че трябва да е във върховите нотки. — Погледнах го и се усмихнах на озадачената му физиономия. — Просто ми се довери. Трябва ни евентуално и нещо дървесно или земно, което да придаде сила и едно по-зелено качество въпреки мекия си млечен аромат — предложих. Бързо навлизах в ролята си.
	Можех да си представя как тези ухания влизат в деликатна хармония с вече избраните. Кимнах.
	— Красива селекция е. Различна е от всичко, което са правили двете ни семейства досега.
	— Добре. Да потегляме към сърцевинните нотки.
	— Виолетка — изрекох без колебание. Мислех си за виолетовото мастило, първото нещо, заради което се влюбих в Себастиен. — И може би здравец, който да поддържа цветните нотки, защото те могат да бъдат объркани. Той добавя билкова зеленина с почти ментов поднюанс. Не мога да го обясня по-добре. Хмм. Ще трябва да помисля повече върху това — сбърчих чело.
	Съзаклятникът ми се разсмя.
	— Трябва ли да се добави още нещо?
	— Мисля, че да. Помогни ми отново с мислите си. Парфюмът е толкова твой, колкото и мой.
	Целуна ме по главата.
	— Какво подушвам в косата ти? Отдавна искам да те попитам. Омагьосващо е.
	— Масло от Макасар. Използвам го, за да омекотя косата си и да я поддържам блестяща. Подарък ми е от татко от пътуванията му из Изтока. Казали му, че е много известно заради употребите си в Леванта.
	— Това трябва да е. Разбира се, срещал съм го и преди. Извикваше спомени за детството ми, но не можех да се ориентирам точно.
	— Виждаш ли колко важни са миризмите? Те държат спомени… пътуват с нас през целия ни живот. Можем да добавим и малко иланг-иланг, ако искаш, той е основният компонент на маслото, което използвам за косата си.
	— Перфектно — отвърна. — Не само ще напомня за теб, но и ще мирише като теб.
	Забавлявах се, но един поглед към часовника ми показа, че пренебрегвам задълженията си.
	— О, не, погледни часа, Себастиен. Денят направо си е заминал.
	— Съжаляваш ли? — зачуди се обидено.
	Станах.
	— Нито за миг, но имам задължения и отговорности към другите. Свещеникът обича да обсъжда проповедта си с мен. Всеки четвъртък в късния следобед пием кафе заедно.
	Вече връщах флакончетата по местата им и събирах бележките си.
	— А парфюмът? Не е завършен.
	— Ще почака. И не ми казвай, че трябва да запиша всичко, защото в момента той е в ранните фази на създаването си и всичко е запечатано в паметта ми.
	Облегнах се на него и го целунах, потопих се във вкуса му и когато се отдръпнах, трябваше да му вдъхна малко увереност.
	— Обичам те. Обичам и това, което правим заедно тук. Но трябва да ми помогнеш, като проявиш търпение. Предстои ни дълго пътуване, преди да се освободим от тайните на нашите семейства и бремето на греха, който родителите ни принудиха децата си да извършат.
	Себастиен кимна и когато излязохме от кабинета с парфюмите, и двамата знаехме, че трябва да се върнем към платоничните отношения заради благото на другите. Пред вратата на лабораторията пуснах ръката му и щом прекрачих прага, осъзнах, че вали сняг.
	Изписках от радост.
	— Гледай, Себастиен, снегът дойде!
	Снегът винаги ми се е струвал приказен, особено лекият, безобиден снеговалеж като този. Беше красив и нямаше да се задържи достатъчно дълго, за да се превърне в заплаха, така че отметнах назад глава и отворих уста като дете, за да уловя няколко ледени снежинки. Но спътникът ми не се присъедини към моето веселие.
	— Какво не е наред?
	— Ами внезапно всичко… — изрече и между нас се възцари мрачното му настроение. — Мразя да се преструвам, макар да разбирам радостта ти. А сега мисля и за окопите. Щом дори тук, на юг, вали сняг, представи си какво ги очаква на север.
	Аз също се натъжих, но отказах да сантименталнича ненужно, защото знаех, че това няма да помогне на никого.
	— Да не се поддаваме на тъгата — казах и му се усмихнах със съчувствие, докато излизахме в късния следобед.
	Вдигнах качулката на палтото си. Наоколо нямаше жив човек и можех да говоря.
	— Трябва да знаеш, че въпреки опасностите пред Европа и пред нас двамата никога не съм била по-щастлива. И това е изцяло заради теб. До днес си мислех, че животът ми ще е безрадостен, неудовлетворителен и лишен от любов. Не мога да предсказвам бъдещето, но само заради теб очаквам утрешния ден… и този след него.
	Себастиен въздъхна и аз разбрах, че животът извън алкова в спалнята ми и сигурността на кабинета с есенциите е болезнен за него.
	Изглежда, не беше редно да забравям дори за ден, че сме във война, докато останалата част от Европа скърбеше. Защото, докато изкачвах хълма на почтено разстояние от Себастиен и все още усещах тръпките на страстта да танцуват невидими между нас, животът вече се готвеше да ми напомни, че днешната радост няма да остане без последствия.


>	16

	Мразовитият въздух нахлу заедно с нас, когато влязохме във вилата на Дьо Ласе, Все още треперехме от студа, но отърсихме най-упоритите кристалчета сняг, полепнали по нас с проблясваща решителност.
	— Здравей, Жана — избъбрих, щом тя се спусна, да ми помогне да сваля палтото. — Бррр, обичам снега, но точно сега нещо топло ще ми дойде много добре.
	— _Bonjour*_ мадам, _bonjour_, мосю — отвърна тя бодро, докато посягаше да вземе и палтото на Себастиен. — Да ви донеса ли кафе в салона?
	[* Добър ден; здравейте (фр.ез.). — Б.пр.]
	— Нека да е чай, моля те — казах. — Ходихме до къщата на Дьолакроа — добавих небрежно.
	Постарах се да се придържам възможно най-близо до истината. Феликс винаги ми е казвал, че ако някога ми се наложи да лъжа, лъжата трябва да е почти истина. Тогава му се изсмях подигравателно, но сега ми стана ясно какво е имал предвид.
	— Толкова самотна изглежда. Но ми стана приятно да видя, че се справя добре и без семейството си, че чака търпеливо и спокойно завръщането на братята ми.
	— Тя спи, мадам — усмихна се Жана.
	— Да — съгласих се в отговор на добронамерения й жест, но не се осмелих да погледна към Себастиен, защото се страхувах, че ще се изчервя от собственото си лицемерие. — Трябва да обмисля отварянето й като хостел или дори болница, за да помогна по някакъв начин в тази война. Да мине декември и ще се погрижа за това.
	— Франция ще ви благодари, мадам — направи реверанс, а после възкликна: — О, мадам!
	Сепнато се обърнах да я погледна.
	— Какво има? — Незабавно изтръпнах от чувство на вина. Може би ни бяха разкрили и тя се готвеше да ме попита защо съм сметнала за необходимо да водя брата на съпруга ми в моята спалня…
	— Има писмо за вас! От мосю Феликс.
	— Феликс! Отново? — забъбрих радостно. — Трябва да ги е изпратил през един ден.
	Втурнах се към шкафа и сребърния поднос върху него, грабнах писмото и го целунах. След това наистина се изчервих и се обърнах към усмихнатата Жана и слисания Себастиен.
	— Извинете ме, когато има писмо от Феликс, винаги се вълнувам.
	— Така изглежда.
	Усетих нотка ревност, скрита под сухата забележка на Себастиен, но щеше да му се наложи да свикне да ме дели със семейството ми, особено с Феликс.
	Жана вече бе излязла от стаята и аз му отправих мек предупредителен поглед.
	— Ще се присъединиш ли към мен за чаша чай? — попитах.
	— Ами свещеникът?
	— О, той не идва преди шест, а аз имам нужда да постопля костите си.
	— Мога да дам някои предложения — предложи Себастиен невинно, докато отивахме към всекидневната, и си спечели остър поглед за дързостта.
	Затворих вратата след нас и отново го изгледах — този път предупредително.
	— Какво? — попита, докато куцаше към едно от креслата. — Може ли да седна?
	Кимнах и той се настани.
	— Не може постоянно да правиш намеци. Хората не са глупави, особено Жана. А и ако се засмея дори веднъж на забележките ти, ще се издам.
	— Обещавам да се държа прилично — махна с ръка в знак на покорство.
	— Благодаря ти.
	Приближих се до огъня, който пращеше и хвърляше искри. Беше малък, но достатъчен — комините на Дьо Ласе се справяха отлично и стаите бяха много добре отоплени. Потръпнах отново, този път от удоволствие, заради топлината, която прогонваше студа.
	— Защо не прочетеш писмото на Феликс? Аз ще почакам. Достатъчно приятно ще ми е да си седя тихичко и да размишлявам върху интересния си ден.
	Хвърлих му вбесен поглед от мястото си пред камината.
	— Обещавам да мълча и да не те прекъсвам.
	— Сигурен ли си? Признавам, че изгарям от желание да го прочета. Ще е прекрасен завършек на един съвършен ден.
	Себастиен кимна и видях, че е искрен.
	— Радвай се на писмото си. Всъщност мисля да те оставя сама с него. Ще се кача горе да сменя дрехите си. Малко съм влажен, а знаеш колко много време ще ми трябва, за да докуцам догоре и после обратно долу.
	Подсмихнах се.
	— Не бързай.
	Още не бе излязъл, когато придърпах стола си по-близо до огъня, изпълнена с нетърпеливо очакване. Феликс рядко съобщаваше новини, но винаги ме развеселяваше с наблюденията си. Да си кажа истината, изобщо не ме интересуваше дали говори за растения, ухания, детството ни, надеждите си… за каквото и да е. Достатъчно ми беше да чувам гласа му в ума си. Самото писмо в ръката ми означаваше, че все още е жив и е добре.
	Извадих тънките страници. Бяха само две, но това не ме изненада. Феликс обикновено бе кратък и ме оставяше с жаждата за повече. Започнах да чета с усмивка и несъзнателно се наслаждавах на миризмата на горящото дърво — някой бе хвърлил в него борови шишарки, останали от тихото ни коледно празненство. Усетих и мириса на смола, който борът излъчваше. Изникването на уютната празнична сцена в ума ми ме подкани да хвърля бърз поглед към пламъците. Хрумна ми, че бих могла да я пресъздам в парфюм. А дали не бих могла да създам сладък аромат, който да намеква за любовен лагерен огън в иглолистна гора? Можех да добавя канелена кора, нещо есенно като ябълки или дори билки — градински чай, розмарин… Да, розмаринът щеше да е като ехо на бора. Щеше да е мъжки аромат за помада.
	В мислите ми на преден план изникнаха тютюнът и мускусът. Умът ми се шляеше разсеяно, защото се чувствах в безопасност тук до огъня. Из съзнанието ми пробягваха спомени за ласките, които си бяхме разменили със Себастиен само преди часове, а и нямаше никаква причина да бързам да чета писмото на Феликс. Щеше да свърши толкова бързо и после отново щеше да започне дългото очакване. Бях им изпратила топли чорапи и ново бельо — коледен подарък само от практични неща. Подчиних се на военното разпореждане нищо да не е в ярки тонове и се надявах да са имали поне малко спокойствие по Коледа.
	Странно, но макар братята ми да бяха далеч и да се биеха на фронта, аз бях убедена, че не съм се чувствала толкова сигурна, откак татко почина. Бях влюбена в мъж, който пристигна неочаквано в живота ми, за да го промени драматично и към по-добро, в ръцете си държах писмо от другия мъж, когото обичах най-много в живота си, и нямах търпение двамата да се запознаят. В добавка към това удоволствие имах надежди да създам парфюм в качеството си на пълноправен парфюмерист.
	Навън валеше сняг и бяхме на прага на нова година. Животът бе хубав и можеше да стане страхотен. Надявах се 1915 година да донесе мир и здрав разум в Европа и братята ми да се върнат живи и здрави у дома…
	Отпуснах рамене с чувство на щастливо очакване и разгънах листовете на крехкото писмо, за да изгълтам съдържанието им.
C>
	Скъпа Фльорет,
	Въвлечени бяхме в яростни боеве, което ме подсети за Сирано дьо Бержерак* — сигурно си спомняш, че през 1640 година той участва в обсада. Имаш усещането, че постоянно си притиснат до стената.
	[* Сирано дьо Бержерак (11619–1655) — френски драматург, сатирик и военен. — Б.пр.]
C$
	С първото си изречение Феликс ми казваше, че е в околностите на Арас. Не им бе разрешено да разкриват местоположението на военното си подразделение, затова той го беше скрил под наглед безсмислени думи. Никога не бях посещавала Арас, но бях чувала за хълмистите му полета с изключително богата почва. Беше древен град, забогатял като търговски и банков център. Търговията с вълна и платове беше основният му бизнес и от часовете по история в училище знаех, че е бил известен из цяла Европа с гоблените си. А, да, вярно, и Жана д’Арк е била хвърлена в затвора в Арас по време на Средновековието. Беше една от областите, които шареха напред-назад между ръцете на Франция и Испания. Паметта услужливо ми напомни и за красивата камбанария в града, строена цял век. Хмм, значи братята ми бяха в най-далечния край на Североизточна Франция. Зачудих се раздразнено дали биха могли да ни разделят още повече и продължих да чета.
C>
	Както знаеш, не си падам много по драматизма, но ако се чудиш на петната по тези страници, да знаеш, че не са дъждовни капки от плачещите небеса, а от моите безсилни сълзи. Сълзи за нашия скъп брат Анри, който пое последния си дъх днес в ръцете ми, а символично и в твоите, защото настоя да притиска последното ти писмо до сърцето си, докато духът му отлита.
C$
	Трябваше да прочета този параграф два пъти, за да проумея смисъла му, и когато привършвах втория път, в ушите си чувах само звънтене. Устните ми изтръпнаха, а страниците в ръцете ми трепереха като безпомощно пърхаща, уловена в капан птичка.
	Анри бе мъртъв.
	Последваха няколко мрачни минути, в които отказвах да повярвам, но как можех да отрека истината в думите на човека, на когото се доверявах най-много на този свят? Феликс не би ме излъгал. Такава шега не беше в стила му. Докоснах едно размазано петно върху бледата страница и в ума си усетих вкуса на солена сълза точно когато моите собствени сълзи започнаха да се стичат по страните ми, така че усетих и истинската сол на скръбта.
	Искаше ми се да хвърля страниците в огъня и да не чета за ужасната действителност. Вместо това като в транс се преместих до нишата на един прозорец, за да виждам по-добре през мъглата на сълзите, и през стъклото почувствах студения дъх на зимата. Сега тя бе мой спътник и ми напомни, че днешното слънце вече е прокудено от небесата на мечтите ми, скрито зад буреносните облаци на покрусата.
C>
	Отказах да изпратя телеграма, скъпа сестричке.
	Не можех да понеса мисълта, че ще четеш тези сурови, накъсани думи, които не могат да предадат нито обичта, нито топлината, а само голата истина. Нашия скъп, надут, често смешен, но многообичан брат вече го няма.
	И въпреки многото му кусури, на които се смеехме, трябва да знаеш, че като войник той нямаше грешка. Анри показа смелостта си още първия ден, в който пристигнахме на фронта. Спаси много хора, включително и мен, като рискува своя собствен живот. За последен път пое този риск преди два дни, когато против моята трезва преценка отказа да остави ранен човек на бойното поле. Беше ударен от куршум на немски снайперист, но все пак успя да пропълзи обратно до окопа, за да се сбогуваме. Бяхме заедно само още няколко минути и в това време той говори единствено за обичта си към нас двамата и за нашето бъдеще. Искаше му се да се е сбогувал с теб в по-мили отношения и странно, но последните му думи бяха, че съжалява, задето те е принудил да се омъжиш против волята ти.
C$
	От тялото ми се надигна дълбок животински рев, който изскочи от гърлото ми като измъчено стенание. И аз като Феликс не си падах по драматизма. Не бях склонна към писъци и външни прояви на емоции, но в този момент просто загубих контрол… Риданието ми прозвуча приглушено, не можеше да предаде истинското ми отчаяние. Въпреки това няколко души дотичаха разтревожено. Себастиен беше първият. Пренебрегнал болката си, докуца бързо на ранения си крак, а бинтованата му ръка висеше вън от превръзката.
	— Фльорет!
	След него дойдоха и другите. Жана се появи разтревожена, с поднос в ръце и напълно безпомощна. Икономката мина по край нея с израз на лицето, който заповядваше „Без глупости, моля“.
	— Мадам Муфлар… — разцвърча се момичето.
	Вдигнах очи към тях. Себастиен разбра. Познах по непредпазливия израз на лицето му. Имаше твърде голям опит с войната и веднага схвана какво съм прочела току-що. Гледах ги и плачех без глас. От мен нямаше да излезе повече и звук. Загубих гласа си в тези зимни облаци. Лицето ми навярно изглеждаше изключително грозно, сгърчено от мъката, но не ме интересуваше. Поклатих глава към Себастиен и той разбра, че не бива да ме утешава като любовник, а като член на семейството.
	— Моя скъпа Фльорет — изрече и коленичи болезнено на едно коляно пред мен.
	Трябваше да се държи с мен просто като с далечен познат, затова едва докосна ръката ми, същата ръка, която стискаше писмото и която бе целувал толкова пъти днес. Все още не можех да намеря гласа си. Гледах го през реки от сълзи.
	— Феликс? — прошепна.
	И тогава се отпуснах. В мига, в който намерих гласа си, осъзнах, че изпитвам облекчение. Възненавидях се до дъното на душата си, защото дълбоко в себе си бях благодарна, че е загинал Анри, а не Феликс. Поклатих глава, раздирана от мъка. Усещах, че и Жана плаче, и знаех, че мадам Муфлар полага огромни усилия да запази външно спокойствие.
	— Донесете коняк, моля — заповяда Себастиен с хриплив глас, изпълнен със загриженост.
	Подуших изпаренията на алкохола, преди още да фокусирам погледа си върху малката тумбеста чаша със златиста течност, която той напъха в ръката ми. Първо се появи плодовото ухание — танцуваше над крушови и прасковени нюанси и ми напомни за лозите на Прованс, а после, след тези нюанси, подобни на върхови и средни нотки на току-що нанесен парфюм, подуших сложната основа, която закотвяше най-скъпото питие в света. Ароматът ми напомни на онзи, който се разнасяше, когато татко отваряше капака на кутията си за пури. Не пушеше дебелите хавански пури, но обичаше да ги притежава, да ги предлага на гостите си и да ги мирише. Излъчваха букет от препечена подправка с намек за стара кожа, сушени сливи и печени ядки. Радвах се на това отвличане на вниманието, но знаех, че никога повече няма да помисля за мъжки одеколон. Винаги щеше да ми напомня за мириса на дим, върху който току-що бях разсъждавала. Заедно с изпаренията на коняка в ноздрите ми те завинаги щяха да са свързани с нещастието, за което ми бе съобщил Феликс в писмото си.
	— Пийни глътка, Фльорет — подкани ме Себастиен и ме извади рязко от царството на ароматите, където от най-ранно детство се криех, когато имах проблеми.
	В стаята цареше ужасно мълчание. Единствено огънят припукваше и пръскаше искри. Отпих и усетих богатото изгаряне на високо ценения от Еймъри „Баш Габриелсен“. В началото имаше наситено ябълков аромат, но после се превърна в поток, изгарящ вътрешностите ми.
	— Още една — настоя и притисна чашата към устните ми, докато не се закашлях. — Може ли? — посочи към писмото.
	Кимнах като безпомощен инвалид. В отново настъпилото мълчание Себастиен бързо прочете първата страница. И тогава усетих движение около себе си. Жените се опитваха да ме преместят в кресло, чувах мадам Муфлар да крещи заповеди на Жана — да донесе шала ми и да направи млечен посет*, за да се успокоя и отпусна. Изплувах от мъглата на шока и отблъснах ръцете им.
	[* Горещо питие от мляко, алкохол и подправки. — Б.пр.]
	— Мадам? Вие сте в ужасен шок. Трябва…
	— Оставете ме — заповядах им с изненадващо твърд глас. Оставете ме! — повторих по-високо и двете жени се дръпнаха уплашено. Спогледаха се разтревожено и после погледнаха към Себастиен, който им кимна. Излязоха притеснени, без да кажат и дума, той ги последва, но на вратата се обърна, за да ми хвърли последен поглед.
	— Свещеникът — промърморих.
	— Ще се погрижа за него — отвърна внимателно.
	Затвори вратата след себе си толкова тихо, че едва чух слабото изщракване. И после останах насаме с мъката си и писмото на Феликс.
	Погледнах към смачканата втора страница, която все още стисках в ръката си, и я поставих на седалката в нишата на прозореца, за да изгладя почти унищоженото парче хартия. Щом Феликс бе понесъл ужаса да пише въпреки огромната болка от загубата, тогава и аз трябваше да съм достатъчно храбра и силна да прочета за смъртта на брат ни.
	Минаваше пет часът, вечерта се бе прокраднала над Грас и бе обгърнала къщата с плаща си. Не би трябвало да отменям посещението на свещеника, но той неминуемо щеше да се опита да ме успокои с мили думи, от което щях да се почувствам още по-зле. Не можех да си представя, че мога да понеса повече. Бях страхливка, това беше ясно. Изтрих сълзите си — очите ми вече бяха възпалени — и се преместих близо до една лампа, за да прочета остатъка от писмото.
C>
	Нашият егерски полк и този на Еймъри се събраха отново. Водехме тежка битка за град в близост до Нотр Дам дьо Лорет. Момчетата на Еймъри бяха на бойната линия, а ние чакахме в резерв. Два дни след Коледа получихме заповед да превземем вражеските окопи и още в първите няколко минути загубих десетина от войниците ни — бяха ранени или загинаха на място. Падналите оставаха непогребани, лежаха в кафявото кално море, проснало се пред траншеите, а леденият дъжд само увеличаваше страданието ни.
	Имаше едно младо момче още с жълто по устата, което направо късаше сърцето с трогателната си припряност да получи похвала от нас, офицерите. Анри го държеше близо до себе си. Имаше слабост към младежа — мисля, че всички го харесвахме, но брат ни ненавиждаше факта, че толкова много свестни млади мъже от нашата област загиват. Не спираше да ми повтаря: „Това са нашите градинари, нашите берачи, работниците от нашите фабрики, нашите стъклодуви, нашите художници“. Приемаше много лично факта, че не може да спаси мъжете на Грас от германската военна машина. А това момче заекваше — помниш ли как заекваше Анри? Бях го забравил, докато не срещнахме Марсел… беше от малко градче и отглеждаше теменужките, които използваме. И докато всички ние му се подигравахме, Анри успокои горкия Марсел. Обеща да го научи как да преодолее недостатъка си така, както той самият бе преодолял заекването си преди много години, когато татко водеше експерти откъде ли не. И после Марсел бе улучен от куршум, но не можехме да видим къде е ранен. Стенеше, умоляваше ни да му помогнем, викаше майка си… беше ужасяващо, защото само час по-рано си правехме майтап с него заради нея. Мисля, че точно тогава Марсел започна да плаче и да вика Анри, да му обещава, че ще работи много усърдно върху заекването си, само някой да го измъкне от ничията земя.
	Смятам, че скъпият ни брат просто не можа да издържи повече. Опитах се да го спра, но той скочи през парапета, преди да успеем да реагираме. И почти го направи.
C$
	Видях друго петно от сълза в края на това изречение. Беше паднала върху мастилото и го беше размила. Знаех, че тези четири думи са били особено трудни за скъпия Феликс и се разплаках и за двамата.
C>
	Като някакъв Атлас успя да вдигне Марсел на рамо и се затича на зигзаг към окопа ни. Виждах бялото на очите му на фона на калта, оплескала лицето му. Фльорет, Анри вече бе на ръка разстояние и хвърли момчето от рамото си в окопа, но куршумите летяха от всички посоки и пронизаха брат ни в гърдите.
	Той ни махна с ръка да се скрием и извика: „Продължавайте“. Но аз не можех да продължа битката, както той настояваше. Трябваше да се добера до него. Успях да го стигна и го извлякох долу.
	Преди още да го положа на пода в окопа, брат ни вече бе поел пътя си през сенките на долината на смъртта, но имах достатъчно време да му кажа, че го обичаме, и да поставя в пръстите му твоето писмо, което бе чел по-рано същия този ден. Анри имаше достатъчно време да усети, че го целувам по челото за сбогом, и да изрече последните си думи за теб.
	Ще пиша на Катрин по-късно днес, за да й съобщя…
C$
	Трябваше да спра. Не можех да прочета и дума повече всичките се размазваха от сълзите ми, а риданията се надигаха все по-високо в гърдите ми. Разхлипах се на глас, като хапех кокалчетата на ръката си, за да задуша писъците от мъка. Анри си беше отишъл. Храбрият Анри, който героично се е опитвал да спаси другиго. Винаги е искал да бъде водач, личност, на която всички се възхищават и гледат с уважение. Обичахме да се смеем на тази му черта, но сега той бе загинал, обвит в слава, докато е предвождал мъжете си с кураж и авторитет, и ги е защитавал с цената на собствения си живот.
	Запитах се дали е спасил Марсел. Обърнах се да потърси листа от писмото на Феликс, който бе паднал на килима. С подсмърчане и без да обръщам внимание на хлипанията си, затърсих думите, които щяха да ми кажат, че брат ми не е умрял напразно. Пропуснах частта за Катрин, тъй като бях нетърпелива да науча дали смъртта на Анри е дарила живот другиму.
C>
	Марсел оживя. В болница е и се надявам да се възстанови напълно, и да победи тази война, като остане жив, докато тя трае. Тогава животът на Анри ще е струвал повече от неговото богатство… и дори от парфюмите, защото внезапно, скъпа ми Фльорет, всичко започна да ми се струва празен сън. От значение е само семейството и обичта ни един към друг. Парите и положението не можаха да спасят Анри… той даде живота си за сина на беден човек, чието семейство ще е по-богато заради нашата загуба, а не заради някакви пари. Намираш ли смисъл в думите ми? Дали мъката не ме води към лудост? Брат ми го няма. Брат ти го няма. Родителите ни са мъртви. Сега сме само двамата с теб. Ще остана жив, обещавам ти.
	Връщам се у дома. Дадоха ми малко отпуск. Всички получихме, така че се приготви, защото и Еймъри си идва.
	Ще се видим скоро.
@	Вечно твой,
@	Феликс
C$
	Хвърлих страниците. Внезапно уютно топлата и уханна стая ми се стори клаустрофобична. Сега от миризмата на бор ми се повдигаше и със съжаление установих, че ароматът винаги ще ми напомня за смъртта на Анри. Отворих бързо вратата и избягах, с което изненадах стоящата в очакване прислуга и разтревожения Себастиен. Имах намерение да отида в покоите си, но като видях тревожните им лица, се обърнах надясно, прекосих бързо преддверието, отворих входната врата и избягах навън.
	Зарадвах се на ледения въздух. Подпали кожата ми така, както конякът бе подпалил вътрешностите ми. Най-сетне усетих ефекта от алкохола и бях доволна, че студът ме събуди, извади ме от днешните мечтания и заедно с новата болка от загубата ме върна в действителността на нещастния ми живот. Мокрите ми бузи замръзнаха, зъбите ми тракаха, но не ме интересуваше. Крачех без посока, без да обръщам внимание на снега, който час по-рано ме бе очаровал, движех се безцелно. Не можех да избягам от скръбта, но имах потребност да й придам някакъв смисъл, да се помиря с нея.
	Озовах се отново в билковата градина, а меката светлина, която се лееше от къщата, ми помагаше да виждам къде вървя. Застанах зад стените на градината с мисълта, че ако се скрия в тъмнината й, ще успея да избягам от тези, които искат да се суетят около мен. Разбирах ги, но не исках вниманието им. Загледах се в падащите безшумно снежинки, които изчезваха секунди след като докоснат нещо твърдо, независимо дали бяха ръцете ми, или тухлите на стената. Отметнах глава, премигнах към тъмния свод и докато снегът се сипеше около мен, започнах да се моля тихо. Молех се в памет на Анри и за живота на Феликс. Молех се за душата на татко, за тайната, която би могла да доведе до кръвосмешение, за двамата невинни, които можеше да платят за плътското желание, изгаряло родителите им. Молех се да ми бъде простено, че обичам Себастиен, че наруших обета, даден в черквата, и за това, че не харесвам Еймъри достатъчно.
	Себастиен беше прав. Сега вече разбирах родителите ни, бях се докоснала до зашеметяващата страст и до безразсъдството, които баща ми и майката на любимия ми са чувствали преди близо три десетилетия, когато не са успели да сдържат копнежа си един за друг. Докато стоях в градината с рамене, покрити с кристалчета сняг, осъзнах, че съм се държала по същия начин, но въпреки това си бях позволила да ги съдя. „Хора, които живеят в стъклени къщи, не бива да хвърлят камъни“, гласеше любимата поговорка на Феликс, но никога не бях си помисляла, че може да важи за мен. Бях виновна точно колкото татко, бях прелюбодейка точно колкото майката на Еймъри.
	А сега Анри бе мъртъв. Останахме без него.
	Жлъчката се надигна, срещна мъката от смъртта, възседна бушуващия коняк и нещо друго, плисна на замръзналата земи и проправи път за яростта ми, за отчаянието и вината ми. Повръщах със затворени очи, от които капеха сълзи, докато гърлото ми започна да гори.
	Една силна ръка ме прегърна и гласът, който обичах, започна да реди успокояващи думи. Въпреки това отблъснах Себастиен. Не бях чула пристигането му, но сега се изправих и го погледнах в очите.
	— Вината е наша.
	Видях как въздъхна.
	Тръснах глава яростно.
	— Грехът извира от мен.
	— Фльорет — помоли ме той.
	— Смъртта му е наказание за моята изневяра.
	— Това не помага.
	Пренебрегнах рационалните му думи.
	— Получих фундаментален урок, но всъщност Анри понесе тежестта на моя срам.
	— Престани. Престани с тези глупости! — прекъсна ме рязко.
	Не мислех, че е способен да ми говори толкова сурово.
	— Наистина ли смяташ, че си толкова важна, та курсът на войната да зависи от твоите действия? — дрезгаво ме попита Себастиен. Посочи на север в тъмнината. — Всеки ден умират стотици мъже, Фльорет, със или без твоето участие. Ти си една от милионите жени в Европа, които притискат до гърдите си снимки и писма и се молят любимите им хора да се върнат. Твърде много от тези мъже, без значение на коя страна се бият, няма да се приберат у дома, включително и Анри. Съжалявам, наистина съжалявам за станалото — размаха яростно ръце в падащия сняг, — но това не е заради теб или заради нас… и със сигурност не е заради хора от предишно поколение, извършили най-естественото прегрешение: да се влюбят един в друг. Аз съм виновен. Ето ме тук, признавам открито пред небесата, че съм виновен, задето се влюбих, но не се срамувам от това. Никой не ни наказва, задето се обичаме… наказват ни със загуба на любими хора, защото воюваме един с друг.
	Все още не беше приключил с мен. Разтърси ме, не силно, но достатъчно решително, за да ме накара да не отклонявам вниманието си.
	— Направо неприлично е да си въобразяваш, че в схемата на една толкова мащабна война нашите отношения може да са предизвикали смъртта на брат ти от снайперистки куршум на стотици километри оттук. Но почакай, ще ти донеса камшик, та малко да се побичуваш, щом толкова ти се иска.
	Божичко, колко ядосан беше.
	— Не сме го планирали — задави се в желанието си да не повишава глас. — Нито пък родителите ни. Изобщо не са знаели, че ще се влюбят. Да, ще ми се да бяха взели предпазни мерки или поне да бяха обмислили евентуалните последици от действията си. Мечтая да се бяха отървали чисти и да не се беше налагало семействата ни да крият малката си мръсна тайна. Но нищо, което кажем или направим, няма да промени миналото. И Анри сега е минало. Знам, че е трудно за проумяване, но това е действителността на войната. Като оставим настрана всичките помпозни приказки и фанфари, остава само фактът, че мъже умират, защото други мъже с власт са алчни и искат повече, отколкото имат. Не се осмелявай да петниш името на Анри или това, което споделяме, като свързваш съвсем различни неща. Обичам те, Фльорет, но не обичам истериите. Държиш се като незряло момиченце вместо като жената, от която този дом и целият регион очакват проява на сила. Предполагам, че всички в града ще скърбят за Анри. Затова носи тази скръб с достойнство. Бъди тъжна, а не истерична, и не се опитвай да разчиташ знаци, които не съществуват.
	Гледах го безмълвно по време на цялата тирада. Беше бесен, но най-вече разочарован от мен. Виждах го в начина, по който ръкомаха в ледения въздух, долавях го в дрезгавия му нисък шепот, докато едва сдържаше гласа си, за да не го чуе друг. Беше прав, разбира се, онемях от откровеността му. Някъде дълбоко, много дълбоко под скръбта се възхитих от това, че се изправи срещу мен. Не беше грубиян като Еймъри, нито налагаше властта си, както би го направил Анри. Държеше се с мен като с равен и ме третираше със същото презрение, с което би се отнесъл към всеки, проявил глупостта да съизмерва маловажните си, почти жалки действия с тези на военната машина, опустошила Европа. Когато се извъртя, за да изръмжи недоволството си към ширналата се нощ, самата аз бях разочарована от себе си.
	— Анри умря — изрече с такава окончателност, че сълзите ми отново рукнаха, но този път мълчаливо. — Скърбя заедно с теб, защото те обичам с цялото си сърце, Фльорет, и знам колко държиш на братята си. Но Анри умря геройски. Ще бъде запомнен със смелостта си. Видял съм достатъчно хора, които умират в съня си, в тоалетната, по време на хранене или докато обезумели от болка крещят за майките си, за жените, които обичат. Войниците от взвода на брат ти ще го помнят като един от френските герои в тази война… не само защото се е върнал заради някого, но и защото е отнесъл на гърба си ранения младеж на безопасно място и после е умрял заради него.
	Явно бе успял да прегледа набързо цялото писмо, щом знаеше всичко това.
	— Това е триумфален епитаф за главата на една от водещите фамилии на Франция. Анри няма да бъде забравен. Смелостта и името му ще пребъдат. Вместо да се обвиняваш, което е обидно, аплодирай неговата храброст и помни, че брат ти загина като герой за Франция, за твоето семейство.
	Отново плачех, но този път заради разтърсващите думи, които ми вдъхнаха гордост. Пристъпих към Себастиен в нощта и без да ме интересува кой би могъл да ни види, се притиснах към него. Този път не беше прегръдка на любовници, а на хора от едно семейство, на приятели, които споделят скръбта и си дават утеха. Прегръдка с човек, който ти показва ясна картина в точния момент, когато имаш нужда от нея.
	— Благодаря ти — прошепнах.
	Притисна ме крепко със здравата си ръка и аз потреперих в топлината му.
	— А сега покажи доброто възпитание и храбростта си — каза ми тихо. — Ти си главата на този дом, както и на фамилията Дьолакроа, в отсъствието на мъжете. Вземи се в ръце. Избърши сълзите. Издигни се над скръбта и се отдавай на личната си мъка само когато си сама.
	Отдалечи ме от себе си, за да ме погледне в очите. Разполагахме само със светлината на мътната луна, засенчена от облаци. Очите му изглеждаха черни, предполагам и моите, макар и подути от плач.
	— Никой не казва да не си тъжна и да не лееш сълзи. Но сега е моментът да покажеш, че си зрял човек. Време е Фльорет дьо Ласе да покаже, че е опората, на която хората могат да се облегнат.
	Поех си дълбоко дъх.
	— Браво. Сега заключи скръбта. Бъди силна заради нас. Ще има още много смърт и ще трябва да утешаваш тези, които са загубили любимите си хора. Ти ще си тяхната сила, защото ще им даваш пример.
	Кимнах.
	— Фльорет?
	Погледнах го.
	— В този миг те обичам повече, отколкото те обичах преди час. Не мислех, че е възможно.
	— Кой ангел те прати при мен, Себастиен?
	— Един паднал ангел на име Маргьорит дьо Ласе, навярно за да компенсира собствените си грешки.
	Разменихме тъжни усмивки.
	— Хайде — подкани ме. — Преди да сме се превърнали в ледени статуи. Тръгвай и поеми нещата в къщата. Хората имат нужда да те видят спокойна и силна.
	Тръгнах бавно към къщата в крак с накуцващата походка ни любимия ми, за да накарам семейството ми да се гордее с мен. Вдъхвах мириса на чист бял сняг — беше като девствен въздух, не дишан от друг, неопетнен, самата прекрасна чистота на природата. Трябваше да го запомня за новия си парфюм.


>	17

	Жана и мадам Муфлар ни видяха, докато се приближавахме по чакълената алея.
	— Какво има? — провикнах се в режещия въздух и гласът ми прозвуча съвсем крехък.
	— Телеграма, мадам, телеграма! Мосю… се завръща.
	Сърцето ми потъна, макар Феликс да ме беше предупредил.
	— Кога?
	— Утре.
	Жените се затичаха развълнувани към нас, дъхът им се носеше в студения въздух. Погледнах Себастиен.
	— Телеграмата за мен ли е?
	Икономката примигна смутено.
	— За мен е, да подготвя къщата за пристигането му, мадам.
	Почувствах жилване, задето ме бе пренебрегнал, но запазих изражението си непроменено — не можех да обвинявам икономката за това, че Еймъри не уважава чувствата ми… никога.
	— Но се получи и тази — подаде ми втора телеграма, която съвсем изрично беше надписана за мен.
	Разкъсах я нетърпеливо, прочетох я и почти се разплаках.
	— От Феликс е. В Ница е, на път за Грас.
	— Много съжаляваме за по-големия ви брат, мадам — каза Жана от името и на двете, като погледна към икономката, сякаш за да се извини, че е поела водещата роля.
	Кимнах, но сдържах емоциите си, както обещах на Себастиен.
	— Не мога да говоря за това. Сигурна съм, че ме разбирате. Да влезем. Трябва да се приготвим за живите. Ще мисля за мъртвите по-късно.
	Знаех, че думите ми звучат театрално, но всъщност обобщаваха много добре чувствата ми в този момент. Нуждаех се от цялата си воля, за да загърбя мъката, необходимостта да скърбя и да бъда оставена насаме със страданието си. Защото, както Себастиен посочи, сега не беше време да им се отдавам. И така, за да докажа вътрешната си сила не само на него, но и на самата себе си, дадох пример за стоицизъм. Той стисна незабелязано лакътя ми и аз почувствах доверието и гордостта му от поведението ми.
	Себастиен отстъпи на втори план, когато къщата закипя от нова активност, в която с благодарност потънах. Забързано надзиравах оправянето на леглото на Еймъри, проветряването и ароматизирането на стаята му и паленето на огъня. За да затоплим леглото, между чаршафите поставихме медна грейка, пълна с горещи въглени. Мадам Муфлар смяташе, че огънят и грейката могат да бъдат оставени за по-късно, но аз исках стаята му да е уютна и приветлива след толкова време по ледените окопи.
	— Моля ви, наредете да поставят бутилки от любимия му коняк в салона и в неговата спалня.
	След като всичко бе направено както трябва, подбрах малък екип от помощници и отидохме в къщата на Дьолакроа, за да подготвим и нея по същия начин за брат ми. Единствената разлика бе, че имах намерение да вкарам свежестта на Грас и да прогоня застоялия въздух, който бе там от деня на заминаването му. Не можех да си представя как ще се чувства Феликс, докато крачи из огромната стара къща съвсем сам, и реших да взема мерки. Смятах да подготвя стая за него в къщата на Дьо Ласе, ако успея да го убедя да остане при нас за ден-два. И за миг не повярвах, че ще се изкуши от предложението ми, познавах брат си — щеше да се наслаждава на тишината и сенките, както и на болезнените спомени, които щяха да се надигнат при влизането му в семейната резиденция. Всъщност самата аз имах намерение да се върна в бащината си къща — едва ли щях да имам голям избор, когато зловещата истина за брака ми излезе наяве, но точно сега не исках никакви слуги да влизат в стаите ми, където само преди часове бях открила тайните на любовта със Себастиен. Можех сама да сменя чаршафите си и да проветря стаята, когато му дойде времето. И в този момент ми хрумна, че Себастиен също ще трябва да се махне от къщата на брат си. Допусках, че ще се заинати и ще иска да напомни на всички коя е фамилията му, но се надявах да остане в къщата на Дьолакроа, докато нещата се успокоят.
	Поклатих глава, щом си помислих за промените — всички ние в голямата къща, някои тук долу… Представях си споровете, които щяха да се разгорят веднага щом отмине първоначалната радост от завръщането на мъжете.
	Напръсках стаите с одеколон, за да ги напоя с леко ухание, което да убеди Феликс, че не сънува, а вече наистина си е у дома.
	Изпратих Жана на пазар със списък, който бях обсъдила предварително с готвачката. Мъжете ни не бяха хапвали свястна храна от месеци.
	— Нека всичко е простичко — предупредих мадам Клотилд по съвет на Себастиен. — Стомасите им са отвикнали от пикантна храна.
	Спряхме се на загряваща месна супа с домашен хляб, какъвто вероятно не бяха хапвали, откак заминаха. Това лакомство щеше да бъде последвано от печено пиле с копър и от малко къдраво зеле от зимната градина. Щеше да има и нуга, сушени смокини, круши, няколко вида сирена и орехи, от които да си похапват, ако им се иска още нещо.
	— Щеше ми се да им направя тринайсетте десерта, мадам — жално продума готвачката. — В окопите едва ли са хапнали подобно нещо в коледния ден.
	Стиснах рамото й. Тази година дори ние не бяхме приготвили десерта, който символизираше Исус и неговите апостоли.
	— Сега можем да им поднесем кралския кекс. Следващата година ще е различно. Да се надяваме, че ще спечелим войната и мъжете ни ще се завърнат по домовете си завинаги.
	Но не и Анри. Отказах да позволя на тази мисъл да ме завладее, решена бях да съм пример за твърдост.
	Но през цялото време, докато повдигах духа на другите, трябваше да удържам личните си демони, които ми се присмиваха и нахално се боричкаха. Искаха да привлекат вниманието ми, да ме попитат как ще погледна съпруга си в очите, като знам, че съм му изневерила с неговия полубрат. Въпроси с узаконяването на брака ни не бе притеснил Еймъри преди заминаването му. Едва ли би представлявал проблем и сега, защото намерението му беше да реши правния въпрос, щом излезе в отпуск и се върне в Грас. Далеч по-трудно щяхме да обясним обаче защо църковният ни брак трябва незабавно да се анулира.
	В телеграмата си Феликс съобщаваше, че ще пристигне призори, а знаех, че Еймъри ще си дойде малко преди обяд. Помислих си за всички други семейства от града, които бяха научили, че скъпите им синове и мъже най-накрая ще си починат малко от експлозиите, куршумите и кръвопролитията. Утре цял Грас щеше да празнува и да се усмихва, докато посреща 1915 година, изпълнен с надежда за края на войната. Моментът беше идеален, но в къщата на Дьо Ласе нямаше да има усмивки.
	Щеше да има само гняв.

	* * *

	Оказа се, че не всички егери са пуснати в домашен отпуск Феликс и Еймъри като офицери се нареждаха сред щастливците заедно с други, които или бяха ранени, или бяха изтеглили щастливата карта, но мнозинството от двата полка заминаваше още по на изток. Съжалявах ги и се изненадах, като видях огромната тълпа от граждани, събрали се на гарата. Хората просто искаха да хвърлят поглед на храбрите ни момчета, които бяха оцелели и се завръщаха у дома.
	Точно както електричеството бе стигнало рано до малкия ни, но процъфтяващ град, така и железопътните релси бяха стигнали до Грас две десетилетия преди раждането ми. Първият влак, който допухтял дотук, започнал своето дълго пътуване от Париж на юг към Лион, после следвал крайбрежието до Ница, преди да се отправи нагоре в планините. Имаше големи очаквания, че електрическите влакове ще заменят парните, и помня, че братята ми много се вълнуваха за изпитанията, проведени между Муан Сарту и Грас преди четири години.
	Не знам как новината се бе пръснала толкова бързо, но очевидно хората знаеха, че брат ми Анри няма да слезе от влака, когато той най-сетне пристигна с пухтене на гарата в Грас. Поглеждаха ме със съчувствие, кимаха мрачно, имаше замъглени от споделена мъка погледи, но който и да бе разпространил вестта за загубата на семейство Дьолакроа, ги беше посъветвал също да не дават израз на чувствата си. Бях доволна и съзнавах, че не бива да помрачавам радостта от пристигането на мъжете ни. Разбирах, че трябва да е ден на тихо щастие и за мен, но различни емоции се боричкаха за превес в душата ми и новото усещане за пламенна страст никак не помагаше. В един момент ме връхлиташе изгарящият спомен за голото ми тяло в леглото до Себастиен, в следващия въображението ме захвърляше в калта, където гледах мъртвия си брат под проливния дъжд и чувах гневните думи, които разменихме в последния си ден заедно. Насилих се да преглътна сълзите, които несъзнателно извираха в очите ми, не исках никой да види, че плача.
	За щастие, макар да бе на зазоряване, нощното небе отказваше да се оттегли и твърдо си оставаше черно. Дори луната не успяваше да се покаже през зимната облачна покривка, затова се въртяхме като тълпа от мъгляви силуети. Някои лица бяха по-ярки от други, когато ги осветяваше случайна улична лампа. По тях виждах главно вълнение, нетърпение да посрещнат любимите си хора, макар че за някои от нас радостта на момента бе примесена с горчивина.
	Умът ми се рееше, скиташе безцелно. Стоях сама и ми се стори странно, че не съм виждала Грасиела от срещата ни миналата седмица, но несъмнено днес щеше да й се удаде случай да зърне мъжа, когото обича.
	В съзнанието ми се завъртя идеята за сладко-горчиво чувство и внесе внезапен миг на яснота. Точно това ми беше необходимо за парфюма, който създавах. Дали да използвам горчивината на бадемите, които придават специфичния вкус на марципана? Или да посегна към по-ярката и сладка нотка на горчивия портокал?
	— За какво си се замислила? — изрече познат глас до мен.
	Бях затворила очи, потънала в мислите си, но не беше необходимо да ги отварям, за да позная кой стои до мен.
	— Себастиен — прошепнах. — Разумно ли е?
	— Би изглеждало странно да не придружа до гарата новата си снаха.
	— Нероли — казах.
	— Наистина ли? Масло от горчив портокал? Вместо бергамот?
	— Може би. Бергамотът е красив, но може да се окаже прекалено флорален, като се замисля.
	— Значи горчив портокал за по-свежа сладост.
	Хвърлих му хитра усмивка за един кратък миг.
	— За да внеса метален привкус и пикантност, каквато смятам, че е необходима.
	Засмя се тихичко въпреки тъгата ни.
	— Превръщаш създаването на парфюм в забавление, Фльорет… а начинът, по който говориш за него, е като друг вид любовна игра — промърмори.
	Не вдигнах поглед към Себастиен, защото винаги някой наблюдава, но вътрешно се зарадвах на сравнението.
	Не успях да му отговоря, тъй като хората на Грас се обърнаха като един при вика, че влакът приближава. Всички затаихме дъх и най-накрая той пристигна, обвит в облак пара. Мъже, които познавахме, висяха от прозорците и махаха с ръце. Въпреки скръбта имах чувството, че сърцето ми ще изхвърчи от гърдите при мисълта, че отново ще видя Феликс. Никога не сме били разделени толкова дълго, дори по време на военното му обучение.
	Вратите започнаха да се отварят с трясък и на перона се изсипа синя вълна от войници. Ръце се вдигаха за поздрав и отговор на женски писъци и викове на радост. Тези, които не посрещаха своите обичани хора, бяха дошли, за да аплодират войниците, защитавали Франция. Може би и те като мен приветстваха оцелелите, защото това придаваше едно специално благородство на загиналите. Съзнавах, че е странна философия, но ми помагаше, даваше ми възможност да се чувствам горда с Феликс и същевременно да почитам Анри.
	Ето го и него. Внезапно мъката ми изчезна. Видях брат си, моето друго аз, да скача жизнерадостно на платформата, докато другарите му се шегуваха с него. Беше младши лейтенант и затова предположих, че трябва да се държи по-сериозно, да е пример за подсвиркващите развеселени мъже, с които вървеше по перона.
	Около мен се разнесоха нови миризми, но никоя от тях не ми хареса особено — влажни дрехи с полепнал по тях дъх на гнилоч и немити тела. Независимо от това там стоеше Феликс — единственото, което имаше значение. Видя ме и ми се усмихна така, че сърцето ми спря. Усмивката му казваше, че от сега нататък всичко ще е наред, но въпреки това усетих как брадичката ми се разтреперва и решението ми да не плача отлетя.
	Когато най-сетне се озовах в прегръдката му, вече плачех неприкрито, а той ме притискаше и очите му също се напълниха със сълзи, защото и двамата си мислехме за Анри. Около нас всички пееха „Марсилезата“ и притискаха горещо любимите си хора.

	* * *

	Двамата мъже, които обичах най-много на света, се изправиха един срещу друг.
	— Чух, че сте били на фронта — каза Феликс, докато разтърсваше здравата ръка на Себастиен, — но не знаех, че сте ранен и сте дошли тук. — Погледна към мен, явно все още не можеше да разбере каква е връзката ни. Надявах се да не е изписана открито върху лицата ни. — Каква изненада. — Лицето му грейна. — Как върви лечението?
	Себастиен се ухили и усмивката му отново ми напомни колко си приличат с близнака ми, дори и физически.
	— Сестра ви е изключително щедра.
	Едва се удържах. Дали думите се изплъзнаха случайно от езика му, или си правеше глупава шега? Погледнах към брат ми, който не изглеждаше ни най-малко разтревожен от забележката.
	— Заемах ценно легло в болницата. Стори ми се уместно да дойда в Грас, когато медицинският екип предложи почивка. Истинският ми дом ми се видя твърде далеч.
	— Разбира се. Вероятно не бихте могли да понесете пътуването, макар Англия да е била съвсем наблизо.
	— Ужасен моряк съм, дори когато съм здрав. Влаковете бяха много по-подходящи за състоянието ми — сви рамене Себастиен. — Когато споменах Южна Франция, лекарите се втурнаха презглава да ми намерят превоз. — Вдигна леко ранената си ръка. — Аз съм от щастливците — призна. — Ъъ, наистина… наистина съжалявам за брат ви.
	С близнака ми се спогледахме и почерпихме сила един от друг. Винаги е било така между нас. Внезапно се почувствах в състояние да се издигна над скръбта, която само преди часове ми приличаше на невъзможна да, повдигане планина. Сега аз и Феликс можехме да се облегнем един на друг и да се справим с всичко, както когато домашните ни любимци умираха, когато татко почина… и сега, когато загубихме брат си.
	— Знаете ли израза, който използваме в такива случаи — че е умрял красиво, _en beautè_? — попита го Феликс.
	Гласът му беше толкова тих, та можех със сигурност да кажа, че все още е поразен от смъртта на Анри.
	Себастиен кимна.
	— В Англия често казваме, че някой е „умрял с ботушите“. Подозирам, че смисълът е същият. Определено е комплимент за проявена храброст.
	— Хайде. Ужасно студено е — напомних им. — Сигурно очакваш с нетърпение чаша истинско кафе, Феликс?
	— Зави ми се свят дори само от предложението ти — призна той.
	— Приготвила съм стаите ти и съм проветрила къщата, но се надявам да нямаш нищо против първо да се отбием в къщата на хълма, където сме сервирали храна… съвсем за малко.
	Присви очи. Почувствах непреодолимо желание да преглътна, сякаш да отрека вината си, но сърцето ми подсказа това, което умът вече знаеше — Феликс беше доловил нервността ми и бе станал подозрителен.
	— Бих предпочел да си ида вкъщи, Ети — въздъхна. — Не ми се…
	— Разбира се. Но там няма други хора. Ще сме само ние — казах и хвърлих поглед към Себастиен, който упорито гледаше към брат ми. — А в къщата на Дьо Ласе има прислуга, всичко е готово, цялата къща е топла.
	Чувах се как дрънкам безсмислици. Нямаше смисъл да крия вината си повече. Всеки, който ни видеше отстрани, би си помислил, че Феликс просто ме гледа, докато говоря, но аз го познавах твърде добре и разбрах, че ме наблюдава с изумление.
	— Ети, какво става с теб?
	— Може би аз ще успея да обясня — намеси се Себастиен.
	Беше кавалерска постъпка, но аз отказах жеста с бързо и незабележимо поклащане на глава. Смеех ли да се надявам обаче, че Феликс не го е забелязал?
	Разбира се, че беше. Втренчи поглед в хората, които се бутаха около нас. Почти не чувахме поздравите им, не усещахме побутванията на раменете им, не виждахме усмивките и докосването на шапките. Бяхме триъгълник от очи, изпълнен с ужасяващо мълчание. То изолираше всички други звуци, освен винтчетата, които се въртяха в ума на Феликс.
	— Не — изръмжа шокирано близнакът ми накрая.
	Тази единствена дума каза всичко, изрази колко ужасяващо ниско бях паднала.
	— Кажи ми, че не е вярно — замоли ме, докато мяташе поглед от мен към Себастиен. Лицето му бе изкривено от отвращение.
	— Феликс… — започнах.
	Той отблъсна ръката ми.
	— Докато кръвта на брат ни е изтичала в мръсната кал на окопа и името ти е било последната дума на устните му, ти… какво? Направила си за посмешище фамилното ни име и най-вече Анри като глава на империята „Дьолакроа“?
	Започнах да тръскам отчаяно глава. Не можех да се защитя достойно, защото той казваше истината.
	— Феликс — опита да се намеси Себастиен.
	Но нараненият поглед на брат ми премина в такова презрение, че думите заседнаха в гърлото му.
	— Ти предателски английски боклук, не е нужно да ми обясняваш или да ми даваш съвети. Разкарай се… и двамата се махнете!
	Дъхът ми секна, бях шокирана от обидата към Себастиен, който работеше за френската кауза. Огледах се ужасена, че околните може да са забелязали размяната на обиди, но тази сутрин никой не се интересуваше от нас, а и бяхме изостанали от основния поток хора, които излизаха от перона и се стичаха по улиците на града. Скоро щяхме да останем съвсем сами и гласовете ни щяха да кънтят из всички ъгълчета на гарата, ако не сме внимателни.
	— Феликс! — прекъснах го рязко, гневът и страхът ми се бяха съюзили с болката, че напада Себастиен още от първия миг.
	Подобно поведение не беше привично за него и бях наясно, че атаката му е под влияние на загубата на Анри. Съзнавах, че дори да си повтарям това до припадък, то няма да промени факта, че съм плюла на семейната репутация. Феликс се обърна към мен, тъмните му очи проблясваха в светлика на зората, изпълнени с яростно обвинение.
	— Трябва да чуеш нещо и то не е за нас двамата — размахах пръст между Себастиен и себе си. — Отнася се за мама и за татко… става дума за грях, който е много по-голям от всичко, в което можеш да ме обвиниш.
	Близнакът ми отново тръсна глава.
	— В този момент те мразя — изрече с нисък, злобен глас в лицето ми.
	Разтреперих се от тона му. Никога не го бях чувала да говори по този начин.
	— Ще кажеш каквото имаш за казване в къщата на Дьолакроа, така че призраците на предците ни да станат свидетели на падението ти.
	Себастиен се изправи пред Феликс, бяха приблизително еднакви на ръст, и двамата с широки рамене и тъмни коси. Обзе ме комичното усещане, че е станала грешка и всъщност съм полусестра на Себастиен, а не на Еймъри. Но напрежението между тях беше като между два ръмжащи звяра, едва удържани от гледачите си… Единствено доброто им възпитание ги възпря да не се сбият на публично място. Опитах се да ги разделя, ала присъствието ми вече не означаваше нищо за тях.
	— Твърде късно! — заяви Себастиен на сантиметри от лицето на Феликс и аз се сблъсках с гнева на любимия ми човек.
	Беше ден за битки. Бях ужасена от гнева, който прозираше зад спокойния му израз.
	— Твърде късно за какво?
	Разбрах какво се готви да изрече миг преди да го стори, но все пак се помолих на небесата да не го прави. Молитвата ми не бе чута.
	— Те вече са видели достатъчно, самодоволно космато копеле.
	Изпъшках от отчаяние при този жаргонен израз за френските войници, с който ги подиграваха, че са много космати.
	— Имал си шанс да я спасиш от този противен брак, но за вас, нейните двама братя, парите, семейното име и дългът са били по-важни от нейната сигурност и щастие.
	— Сигурност?
	— Питай нея! А после я попитай защо бракът й трябва да бъде анулиран. — Ръмжеше толкова близо до лицето на Феликс, та страничен човек би се заклел, че се целуват за поздрав. — Вместо да я обиждаш, вместо да си вадиш прибързани заключения, я изслушай, за бога. Окажи й уважението, което заслужава.
	Лицето на Феликс, което бе загубило обичайния си здрав тен и сега беше бледо, почервеня страховито.
	— Осмеляваш се да ме поучаваш, ти, развратен…
	Себастиен на практика се изсмя в лицето на брат ми и тогава вече застанах между тях.
	— Спрете веднага и двамата — озъбих се полугласно, а дъхът ми се кълбеше ядно около нас. — Веднага! Себастиен, нареди да изпратят кафе и храна в къщата на Дьолакроа. Феликс, бъди така добър да тръгнеш с мен.
	За щастие, Себастиен се отдалечи с куцане след един убийствен предупредителен поглед към брат ми. Мълчахме и го наблюдавахме с едва сдържана ярост, докато вече не можеше да ни чуе.
	— Как можа? — изрече Феликс, но не ме изчака да отговоря. Грабна войнишката си торба и тръгна.
	Настигнах го.
	— Ще ти дам още един шанс да ме изслушаш или, кълна се, ще напусна Грас и никога повече няма да се върна.
	Това го спря. Хвърли ми опасен поглед.
	— Не ти вярвам.
	— А трябва — настоях, гневът ми не отстъпваше на неговия. Защото всъщност нямаш никаква представа за какво спорим. Себастиен е прав, трябва поне да ме изслушаш, защото всичко си разбрал погрешно.
	Хората ни махаха с ръка, поздравяваха ни, приветстваха Феликс у дома. И двамата се преструвахме, че сме щастливи, вдигахме заедно ръце, за да отговорим на поздравите, отвръщахме на добрите пожелания, преди да обърнем гръб на съгражданите си и отново да се втренчим яростно един в друг.
	— Но не греша за едно, нали? Любовникът ти го потвърди.
	Изпънах рамене.
	— Да, не грешиш.
	Той изпъшка отчаяно и се отдалечи от мен.
	— Но не е каквото си мислиш — казах и изравних крачка с неговата.
	За щастие, къщата ни беше надолу по склона от гарата, така че ходенето бе лесно. Вървяхме, без да обръщаме внимание къде стъпваме, познавахме улиците на Грас толкова добре, че можехме да вървим по тях и със затворени очи и без никакви подсказки.
	— Да ти кажа честно, чакам с нетърпение да видя как ще ме убедиш, че твоята… връзка със Себастиен е чиста и приемлива. — Изрече думата „връзка“, сякаш е мръсна приказка.
	— Всъщност е далеч по-чиста и допустима от брака ми с Еймъри.
	Брат ми смръщи чело, после загуби търпение.
	— Влизам си. Можеш да дойдеш с мен, ако искаш, но аз няма да отида горе в онази къща.
	— Феликс, не ми трябва разрешението ти, за да вляза в собствения си дом.
	Завъртя се, за да ме погледне, и за момент можех да се закълна, че не познавам този човек. Беше напълно непознат.
	— Толкова си наивна, Ети. Сега, когато Анри е мъртъв, това е моята къща. Ще пускам вътре, когото си искам. Мога също така да забраня влизането, на когото си пожелая.
	Кимнах бавно, а истината потъваше дълбоко, докато стигна място, където заседна като кървяща рана.
	— А може би аз няма да поискам никога повече да вляза в тази къща. В тази къща на грях и тайни.
	Феликс бутна двойната порта и стъпките му захрущяха по чакъла на алеята.
	— Надявам се, че си оставила вратата отключена. Побързай, ако ще влизаш — подхвърли през рамо, но не ме погледна.
	Наблюдавах как крачи напред, отваря със замах входната врата и мята торбата си на пода. Изчезна вътре, без да хвърли поглед назад.
	Стоях на алеята, която водеше към дома ми, но колкото и да е странно, не заплаках. Намирах се в ситуация, която само преди седмица би ме превърнала в руина заради несправедливостта и безсърдечието на брат ми. Вместо това Феликс разпали огъня на яростта ми още повече. Как си позволяваше да ме отхвърля? Как си позволяваше да прави грешни предположения? Как си позволяваше да се държи с мен, все едно съм нещо по-малко от него, и то само защото се бях влюбила? Разбира се, той все още не знаеше, че съм влюбена, наясно бе само с грозната страна на изневярата. Но докато си мислех всичко това, вече съзнавах, че има нещо нередно. Това не беше онзи Феликс, когото познавах, и промяната не беше заради Анри. Не се и съмнявах, че загубата на брат ни бе довела до по-открита проява на емоциите, но познавах близнака си много добре. Бях толкова фино настроена към Феликс, че усетът ми се насочи към него подобно на антена и започна да се оглежда за следи. Такива, които биха могли да ми подскажат нещо за странното му поведение. Вече бях убедена, че избухването му е свързано с нещо, за което още не знам; че той ме използва като изкупителна жертва, която да засипва с обвинения, или поне да замерва с отчаянието си.


>	18

	Последвах ужасено пътечката от захвърлената пелерина и куртката му, както и звъна на стъкло в кабинета на татко, където заварих Феликс с широко разкопчана риза, изритани кални ботуши и кристална чаша с коняк, която тъкмо изливаше в гърлото си. После тресна чашата на татковото бюро.
	— Добре дошла в кабинета ми — каза с груб тон, в който прозираше сарказъм и едва прикрит гняв.
	Прецених възможностите си. Виждах, че иска да се скараме. Толкова рядко бяхме спорили, че тази територия ми бе непозната и не можех да скрия нервността си. Но той пренебрегна колебанието ми и реши да запълни паузата с още безсмислени подигравки.
	— А, да, сега империята е моя, Ети. Какво мислиш? Безполезният втори син, резервният наследник най-накрая наследява трона. Победителят взема всичко.
	Гледах го и виждах как болката открито препуска по прекрасното му лице, което се обезобрази от подигравателна гримаса.
	— Смяташ ли, че е разумно да пиеш втора чаша? — попитах, когато Феликс си наля отново.
	— Втора ли? Тази ми е третата — отвърна, впечатлен от себе си. — Наздраве! — Отметна глава и изръмжа, докато преглъщаше изгарящия алкохол.
	— Много е силен — предупредих.
	— Ти пък откъде знаеш? Или си прибавила и пиенето към разпуснатото си поведение?
	Затворих очи, за да го изключа от съзнанието си. Той е наранен, повторих си няколко пъти и си поех бавно и дълбоко дъх, преди да отворя очи.
	— Знам, защото мога да го подуша, както подушвам и теб.
	— Ами, браво на теб, сестричке!
	Беше странна забележка. Феликс чукна чаша в гарафата, вдигна я към мен и изпи последната глътка.
	— Искаш да се напиеш, така ли?
	— По дяволите, да. Всичко, само и само да забравя. Мислех, че връщането у дома ще помогне, но не, ти се погрижи да ми поднесеш само още отчаяние.
	— Феликс, моля те… нека поговорим.
	— Нали говорим.
	— Не, ти ме нападаш. Какво ти става?
	Направи несигурна крачка и се стовари в кожения стол на татко.
	— Едно време обичах да седя в този стол — каза внезапно и прозвуча като Феликс, когото познавах, тонът му сега беше мек.
	Кимнах.
	— Аз също.
	— Когато бяхме малки, седяхме заедно в него, помниш ли?
	Усмихнах се с облекчение. Е, поне все още помнеше щастливите времена.
	— Но сега сме големи и си имаме работа с големи проблеми.
	— Феликс, разкажи ми за Анри.
	Сякаш получи удар под кръста. Погледна ме замаяно, с измъченото лице и хлътнали кървясали очи.
	— Беше герой. Пое няколко куршума. Отказа помощ, през последните няколко месеца спаси толкова много хора, особено онова момче накрая. Да го помним с гордост. Беше един от най-добрите синове на Франция.
	— Амин — изрекох, а той ми хвърли бърз развеселен поглед, защото това бе един от любимите ни изрази. — А как беше твоята война?
	Феликс примигна срещу мен.
	— Какво искаш да кажеш?
	— Много добре знаеш какво казвам.
	Седнах срещу него от другата страна на бюрото и осъзнах, че сега това е неговото бюро, неговият кабинет. Бедният Анри, цял живот се бе подготвял да поеме фамилната империя, а се бе наслаждавал на положението си само година. Феликс никога не бе искал да управлява. Посочих слепоочието си.
	— Какво става тук вътре, Феликс. Различен си.
	— Ти също. Вече не почиташ светостта на брачния обет.
	Настръхнах, но сдържах раздразнението си.
	— Помниш ли разговора ни във вечерта на венчавката ми? Помниш ли, че ми се искаше да съм спала с други мъже? Че отчаяно ми се искаше Еймъри да не е първият?
	Той кимна.
	— Е, желанието ми се сбъдна.
	— Какво? — Погледна ме с недоверие.
	Свих рамене и набързо му разказах за прекъсването заради капитана и кмета, за мобилизацията и как Еймъри на секундата надяна униформата и се спусна при войниците си.
	— Зарязал те е на брачното ложе, макар да е имал на разположение цялата нощ? — изрече ужасен.
	— Точно така стана. Девственицата в копринена нощница не беше достатъчно изкушение за него. Но, Феликс, този брак е измама и по друга причина.
	— Не разбирам — сбърчи чело той.
	— Но ще разбереш. Сега ми трябва Себастиен…
	— Себастиен да върви…
	— Замълчи!
	Погледна ме заплашително.
	— И не ми излизай с приказки за глави на фамилии. Важно е. По-важно е от всеки един от нас поотделно, защото се отнася за семейството и засяга дълбоко всички ни.
	— И защо Себастиен е част от това? Той не е от семейството.
	— И слава богу!
	Хвърли ми озадачен поглед.
	— Съвсем пиян ли съм? Какво пропускам?
	— Много неща. Но ще трябва да го изчакаме. Себастиен е ключът към тайната.
	— Не разбирам.
	— Ще разбереш. Феликс, ако се държиш грубо с него, ще си тръгна оттук и ще ти е необходимо много повече, отколкото можеш да си представиш, за да ме убедиш да се върна. Ще ми е по-трудно да ти простя, че се отнасяш със Себастиен като с парий, отколкото ми беше да простя на теб и Анри, че ме принудихте да разменя брачни клетви с Еймъри. — Брат ми се опита да ме прекъсне, но аз не му позволих. — Така, от тук нататък можеш да живееш самотен живот без близначката си или да се съюзим, както винаги сме правили, и да се справим по възможно най-добрия начин с това, което ни е останало… Сега сме само ние двамата.
	Прободе ме с поглед, в който имаше такава огромна мъка, че отместих очи — не би желал да го виждам толкова уязвим.
	— Или просто мога да направя услуга на всички и да приключа всичко, като умра. Също като брат ни.
	— Феликс! — гласът ми изтъня и шепотът ми се понесе през стаята като утринна мъгла. Знаех, че се изправя пред смъртта всеки божи ден. — Как може да си толкова безсърдечен?
	В гърдите ми избухна болка. Такова ли бе чувството при разбито сърце?
	Брат ми поклати глава, а после я отпусна надолу. Навярно се засрами от шокиращите си думи. И с право.
	— Прости ми. Беше жестоко и безчувствено към паметта на Анри.
	Притисках ужасено ръце към гърдите си.
	— Какво те накара да кажеш такова нещо? Феликс, всеки ден чаках писмо от теб. Всеки ден! Прислугата мислеше, че крача напред-назад нетърпеливо, защото тръпна в очакване на писмо от съпруга ми. Не му желая злото, но няма да ме е грижа дори да не го чуя никога повече в живота си. Копнеех за новини от теб и Анри… единствено вие имахте значение.
	— А сега и Себастиен.
	Вдигна очи да ме погледне.
	— Да, сега и Себастиен.
	— Иска ми се аз да бях умрял, а Анри да е жив.
	Не можех да чакам повече обяснения. Скочих, заобиколих бюрото и го прегърнах. Това бе всичко, което бе чакал — извинение да освободи цялата си кипяща ярост и бушуващи чувства. Разплака се в прегръдките ми и рида дълго, докато галех косата му и редях утешителни думи. Не можех да си представя какво е видял и какво е преживял на фронта, не исках да задълбавам в мисълта, че е държал Анри, докато умира, и сега ще живее с този спомен завинаги.
	Разчете мислите ми по присъщия си свръхестествен начин.
	— Умират ужасно, Ети. Видях касапница, толкова млади хора напоиха френската земя с кръвта си.
	— Германците не казват ли Сините дяволи на храбрите егери?
	Избухна в безрадостен смях.
	— Така изглежда. Борихме се яростно.
	— Да. Подозирам, че и ти си изиграл своята роля в героичните битки.
	Не каза нищо, но знаех, че съм права.
	— И да знаеш, че една баня ще ти дойде добре.
	— Така ли? — сви рамене.
	Вдигнах учудено вежди.
	— Ами, точно ти със сигурност можеш да се подушиш — подсмихнах се.
	Но в очите, които познавах толкова добре и бяха почти огледално отражение на моите, не проблесна веселие, видях само усещане за загуба. Не отмести поглед, когато вдигнах лицето му към себе си и се взряхме един в друг. Претърсих тъмните зеници, в които обикновено блещукаше дяволитост, и намерих само един съсипан мъж.
	— Феликс?
	— Представям си, че миришеш много хубаво. — Подуши въздуха. — Би трябвало да усетя остатъци от коледната нощ… канела, сняг, портокали, борови шишарки и празничния пън в камината. — Поклати глава.
	— Разбира се, а само след минута и хубаво кафе — добавих, докато се взирах през прозореца и се чудех къде ли се бави то.
	— Не, Ети — отвърна Феликс. Каза го толкова тъжно, че моментално забравих за какво гледах през стъклото.
	— Какво искаш да кажеш? — обърнах се бързо към него.
	Коленичих, за да виждам лицето му.
	— Вече не съм „Носа“. Бошите щяха да ми направят услуга, ако ме бяха убили заедно с Анри. Една от техните омразни бомби ми нанесе най-лошата невидима рана и ме лиши от обоняние.
	Миг след признанието му почувствах странно изтръпване на устните — вероятно реакция на съчувствие към болката му. Всъщност съм сигурна, че лицето ми се вцепени от шока, и загубата на чувствителност запълзя надолу по небцето, за да блокира гърлото ми. Стоях безмълвна. Треперех, докато тежестта на признанието му се наместваше в съзнанието ми, а тялото ми се сгърчваше като торба, изпразнена от своите розови венчелистчета. Накрая се оказах на земята, положила глава на коленете му.
	Беше негов ред да ме гали по косата.
	— Няма го, Ети.
	— Нищичко ли не е останало? — замолих се с чезнещ глас.
	— Останало е малко, но само за най-очевидни неща като кръв и загуба, и то когато въздухът е топъл. Предполагам, че през лятото можем да очакваме обонянието ми да се възвърне до някаква степен, но, Ети, вече няма да мога да правя парфюми.
	Дали тази новина бе по-лоша от вестта, че майка ни се е самоубила? Или толкова болезнена, колкото събирането ни около леглото на татко, когато той ми се усмихна блажено за последен път точно преди да изпадне в безсъзнание? Дали бе по-разтърсваща от откритието, че съм се омъжила за човек от моята собствена кръв? Да, ако подредя най-ужасяващите събития в моя живот в една линия, смятам, че това е най-непоносимото от всички, включително и загубата на Анри.
	— Как стана? — попитах тихо, чувствах се незначителна пред откровението на Феликс.
	— Травма на главата от шрапнел по време на бомбардировка.
	— Защо не ми каза?
	— Че защо да ти казвам? — отвърна раздразнено. — Не можеш да ми помогнеш. Никой не може. Това е. Лотарията на войната. Анри умря, аз загубих единствената си дарба. Мисля, че бих предпочел геройска смърт.
	— Спри веднага. Престани да мислиш по този начин.
	Той се размърда, помогна ми да стана, но знаех, че всъщност ме отблъсква, за да може да кръстосва стаята като ранено животно клетка.
	— Вече няма бъдеще за мен в парфюмите. Ако си бях направил услугата да умра, всичко това щеше да е твое и съм сигурен, че ти би направила големи неща. Но докато стоя на пътя ти…
	— Млъкни, Феликс! Просто млъкни! Не го искам. Никога не съм го искала. Искам просто да работим заедно. Искам уважение. Това е всичко! Искам да правя парфюми и името ми да е върху тях… нищо повече. Не искам да участвам в бизнеса или да съм собственик. Не е и до парите. Вече имам повече от достатъчно и не са ми донесли нищо полезно. Тук става дума за осъществяване на мечтата на живота ми, а ти си част от нея.
	Беше отишъл до прозореца и гледаше през него.
	— Феликс?
	— Чух те. Винаги съм смятал самосъжалението за презряно качество у другите, а ето че сега стоя тук и съм затънал до гуша в него. Но, Ети — завъртя се към мен, — наистина ми се иска да си бях отишъл. Да не съм в състояние да помириша света ме прави половин човек.
	— Не ти позволявам да умираш, Феликс — изрекох твърдо. Защото имам нужда от теб. Ти си моят близнак и двамата се нуждаем един от друг.
	— Едва ли имаш нужда от мен със съпруг и любовник.
	— Има неща, които трябва да споделя. — Не исках да прозвучи толкова загадъчно, но през рамото му видях, че Себастиен и Жана пристигат с едно момче от голямата къща. — И то преди Еймъри да се прибере. — Кимнах. — Сега Себастиен е тук. Не се осмелявай да го обиждаш, просто ни изслушай.
	Феликс въздъхна, сякаш със споделянето на тайната си бе захвърлил цялото перчене и сега пред мен бе празната черупка на брата, който се бе завърнал у дома.
	— Като оставим настрана смъртта на Анри, не мога да си представя, че можеш да ми съобщиш нещо, което да ме ужаси повече от новината, че вече никога няма да усетя аромата на цветята.
	Взрях се в него и фиксирах погледа му.
	— Представи си го — отвърнах мрачно. — Защото ще го чуеш само след миг.

	* * *

	Двамата мъже се държаха възпитано, седях между тях и погледът ми бе достатъчен, за да се въздържат от гневни изблици. Бяхме се преместили във всекидневната, където още от ранни зори бе запален огън за пристигането на Феликс. При други обстоятелства това би било весела сцена, но сега всички стояхме напрегнати, с изпънати гърбове, а крехкото равновесие всеки миг можеше да се разсипе. Дори кафето, което истински зарадва брат ми, имаше краткотраен ефект.
	Шок замени враждебното му изражение, когато изслуша онова, което имахме да му кажем. Гласовете ни замряха в напрегнато мълчание, докато чакахме да прочете кореспонденцията между родителите ни. Знаех, че няма как да се усъмни — незабавно разпозна почерка на татко и внимателните, загрижени думи към майката на Себастиен, да не говорим за размяната на новини за сина им Еймъри. Почесваше брада разсеяно, докато четеше писмата от Маргьорит — сигурен знак, че е ядосан, и стана неподвижен като мраморна статуя, щом стигна до писмата от адвокатите, договорили споразумението, че макар Еймъри да е син на Виктор Дьолакроа, ще бъде считан за Дьо Ласе, ще живее с Арно и ще го наследи.
	Накрая Феликс вдигна глава и ни погледна с изтерзано изражение. Местеше недоверчиво очи от единия към другия, а ние се взирахме в него с надежда да повярва.
	— Той е наш брат? — заключи накрая, все още озадачен.
	И двамата кимнахме. Писмата между баща ни и майката на Себастиен бяха убедителни. През целия си живот Феликс ми беше вярвал така, както му вярвах и аз. Дори не си направи труд да оспори новината, но изопнатата му физиономия ми каза предостатъчно за вътрешната му борба. Чувството ми беше познато. И ако лицето му беше бледо при пристигането, сега вече бе бяло като стената.
	— Аз имах повече време да свикна с мисълта — признах, докато гледах как с отвращение оставя писмата на масата. — Ако не беше Себастиен, мисля, че щях да полудея.
	Феликс хвърли мрачен поглед на госта.
	— Какъв герой — промърмори.
	— Не съм се възползвал от слабостта на сестра ти, Феликс. Усмихна му се криво. — Пленен бях от нея още щом я видях, и се борих с чувствата си, имаш думата ми на джентълмен. Опитах се да си тръгна, да избягам от нея, защото се страхувах от собствената си слабост, но тя настоя да остана в дома на Дьо Ласе и щеше да е невъзпитано да не приема поканата. Както и да е, вече бях влюбен в нея, а и знаех, че ще има нужда от подкрепа при този шок. Не бих й обърнал гръб, дори ти да тичаше срещу мен с насочен щик и вик „На нож!“.
	Не можах да удържа радостната тръпка, когато чух тирадата на Себастиен. Никой не беше говорил така за мен и думите му бяха като наркотик, към който лесно можех да се пристрастя. Примигнах, за да се отърся от тези мисли, и се върнах към разговора.
	— Искам също да те уверя, че ако сестра ти не бе въвлечена в такъв срамен брачен договор, нямаше да остана и миг повече в компанията й. Нямам навика да развалям семейства.
	— Аз също не съм искала да се случи — намесих се, нетърпелива да споделя вината. — Феликс, за пръв път изпитвам романтични чувства към някого. В онази карета по пътя към катедралата, когато трябваше да се омъжа за Еймъри, усетих, че нещо в мен умира, и наистина се опитах да се отделя от тялото си. Исках да живея друг живот, а не този, който по принуда ми предстоеше да водя. И когато поех свещен обет към човек, когото ненавиждам, се обрекох на нещастен живот без любов. Обрекох се на живот без емоции, а за човек, който живее чрез сетивата си, това е смъртна присъда. Но трябваше да се подчиня… на Анри и дори на теб. Никога повече няма да се държа смирено пред мъж. Дори и пред този, когото обичам казах и хвърлих бърз поглед към Себастиен. — Ти самият каза, че светът се променя. Е, сега и аз съм част от тази промяна. И настоявам да съм с мъжа, когото обичам, уважавам и на когото се възхищавам… настоявам аз да избера с кого ще прекарам остатъка от живота си, та дори и тайно, ако се налага.
	Феликс поклати глава невярващо с озадачено изражение, все едно вече не ме познаваше. Стана и направи няколко крачки към огнището.
	— Гледай ти в каква кочина се озовахме.
	— Затова татко така и не одобри идеята за женитба с Дьо Ласе. Обаче ни остави да вярваме, че е заради стара вражда, която се корени в миналото.
	Феликс се подпря с две ръце на полицата над камината и отпусна глава, сякаш търсеше съвет от пламъците. Чух тихото му изпъшкване.
	— Защо просто не ни каза?
	— Мисля, че родителите ни са се надявали тайната им да умре заедно с тях — обади се Себастиен. — Явно баща ви е смятал, че е задушил в зародиш всички идеи за свързване на семействата чрез брак.
	— Да, но не е предвидил решимостта на Анри да разчисти старите вражди — отвърна Феликс. — Брат ни искаше да остави своя белег, да обедини двете големи фамилии на Грас. А сега намерението му е напът да унищожи семействата ни.
	— Не можем да позволим това — казах, като местех поглед между двамата. — Трябва да намерим начин да го предотвратим.
	Втренчиха се в мен, за първи път обединени в изненадата си от думите ми.
	— И как си представяш да покрием нещо толкова експлозивно? Самата църква ще го обяви за чудовищно — подчерта Феликс.
	— Няма нужда църквата да знае — настоях пред слисаните им лица. Разказах им за Грасиела и накрая свих рамене. — Казваме истината на Еймъри и той се съгласява да запази нещата така, както са. Забавлява се с любовницата си и ме оставя на мира. Ще играя играта заради доброто име на семействата, но няма да се откажа от Себастиен.
	— Не! — възпротиви се той. — Това ще е непоносимо за всички! Искам да живея с теб, Фльорет, а не да получавам откраднати часове. Пък и брат ми иска наследник.
	Заля ме отвращение.
	— Е, няма да го получи! — сопнах се. — Ще трябва да се откаже от мечтата си, както аз от моята.
	Феликс разпери ръце.
	— И двамата ще намерите утеха в ръцете на тайни любовници? — Тонът му беше толкова саркастичен, че примигнах.
	— Да имаш по-добро предложение? Аз просто се опитвам да запазя репутацията на двете семейства.
	Себастиен се изправи с мъка на крака и закуца към Феликс, който все още стоеше пред камината. Заприличаха ми на двойка стражи. Обичах безмерно и двамата, но независимо от тази обич всички бяхме изправени пред нещастно бъдеще.
	Любимият ми извади ранената си ръка от превръзката през рамото, раздразнен от неудобството й. Обърна се замислено към брат ми с мрачно изражение на лицето.
	— Разбира се, че има друго решение. Феликс, смятам, че просто трябва да убием Еймъри. Няма нужда никой да узнава истината, ако се погрижим за тази грозна история тук, може би във винарската изба, а после заровим трупа под малко цимент. Струва ми се, че долу има една стеничка, която има нужда да се доиззида. Какво мислиш? Така проблемът ще изчезне.
	Ахнах изумено от настойчивостта и ужаса на предложението му, но в следващия миг чух неудържимия смях, който преминаваше като ярка панделка през живота ми. Обичах смеха на Феликс. Беше спонтанен и светъл като искрящ фойерверк и озаряваше лицата на всички около него. Не беше лесно да разсмееш искрено близнака ми и обикновено това ставаше неочаквано. Смехът му избухваше сякаш без причина — като сега и беше непосредствен и искрен, защото Феликс никога не си правеше труда да се преструва. И винаги беше придружен от невероятно безизразно изражение на лицето му.
	— Себастиен, ти си голям идиот! — казах с облекчение. — Не се шегувай така.
	— Много добре, Дьо Ласе — изрече Феликс все още през смях и гласът му разкъса погребалния саван, превърнал стаята в клаустрофобична килия без въздух. — Не са много хората, които могат да ме разсмеят, а и не мислех, че ще има кой знае колко причини за смях, откак заминах от Грас. Но ти ми даваш надежда.
	Себастиен кимна.
	— Дай ми шанс със сестра си и аз ще направя всичко възможно да остана все така забавен и да не те разочаровам.
	Между двамата премина нещо и сякаш за миг напрежението помежду им отслабна. Не знам дали бе уважение или друго, но каквото и да беше, повдигна духа ми. С близнака ми на наша страна, Себастиен и аз имахме шанс.
	— Феликс, майка обичаше… — започнах, но той ме прекъсна. Обърна се рязко, вдигнал предупредително пръст, цялото му очарователно веселие бе угаснало, сякаш залято с кофа ледена вода.
	— Не, отказвам да се чувствам виновен заради нея. Тя е напълно непозната за нас, Ети. Да позволиш на това да те яде отвътре, означава да поемаш отговорност за неща, станали преди повече от две десетилетия; неща, в които нямаш никакъв пръст и за които не носиш никаква отговорност. Всеки, който отнема живота си, очевидно е нестабилен.
	— Но…
	— Няма „но“ — озъби ми се. — Ако видиш с какво трябва да се справят нашите мъже на фронта, ще се зачудиш защо повечето от нас не са си пръснали мозъците със собствените си револвери. Имаме истинска причина да го направим заради това, което виждаме и вършим всеки ден, заради живота в окопите… заради смъртта и хаоса по нашата прекрасна земя. Северна Франция, толкова красива, толкова плодородна, сега е пустиня от гъста черна кал. Полетата са разорани от снарядите, горите са покосени и превърнати в пустош. Унищожението на страната ни е достатъчно покъртително и без смъртта на хората й. Толкова по-лесно би било да приключим с всичко, но все пак почти всички се борим. Не мисли обаче, че не съм го обмислял. — Сепна се, изненадан от признанието си. — Но в ума си винаги съм чувал гласа ти да отблъсква куршума, който би ми донесъл мир и покой. Твоето желание да живея, е по-силно от моето да умра, така че ако онези искат живота ми, ще трябва да го получат по трудния начин. Няма сам да им го дам. Майка ни очевидно е била слаба. Предала се е и се е отказала от живота за какво… заради двама любовници? — Изсумтя презрително. — С цялото ми уважение към баща ни и към майка ти, Себастиен, една връзка, преди да е имало сключен брак, едва ли си заслужава сълзите на мама, да не говорим за живота й. Можела, е да постигне много повече, като унищожи татко финансово, ако наистина е търсела отмъщение. Но, както виждаш, Ети, не е желала това. Искала е съжаление просто защото са пазили нещо в тайна от нея. Съгласен съм, че е отвратителна тайна, а тя явно е била прекалено крехка, за да се пребори, но да не забравяме също, че от началото до края всичко е било въпрос на чиста ревност. Имала е за какво да живее. Дори Маргьорит признава в писмата си, че татко обича жена си до полуда, освен това на мама не й е липсвало нищо. Представи си, Ети, имала е три малки деца, две от които почти бебета, а е поставила обсебващата си любов към един мъж и ревността си към негова връзка от миналото над всички нас. Не. — Поклати глава и насочи пръст към мен. — Няма да я превръщаш в мъченица в ума си, нито ще ме накараш да се чувствам виновен. Изпитвам единствено гняв. Сега бих могъл да намразя спомена за нея заради слабостта й.
	— О, Феликс… — започнах и в гласа ми несъзнателно се промъкна умоляваща нотка.
	Брат ми сви рамене.
	— Татко не е безупречен, гарантирам ти, но не той я е блъснал от онази скала, Ети. Тя сама е избрала да е драматична и да скочи. Държа го отговорен за това, че е станал баща и неразумно го е запазил в тайна, която с времето е ставала все по-мрачна, докато се е превърнала в заплаха едно невинно дете да извърши грях от незнание. Ето това не мога да простя на татко. И ти не бива да му прощаваш. Трябвало е единствено да бъде истински мъж и да каже истината на някого от нас. Бог ми е свидетел, че щях да разбера романтичната му връзка. Можех дори да запазя тайната му, но поне щеше да има съюзник, след като умре, защото аз никога, ама никога нямаше да позволя този незаконен брак да се осъществи. Баща ни се е провалил, защото не си е дал сметка колко дълбоко могат да ни засегнат неговите житейски решения.
	При последните думи на брат ми Себастиен сбърчи чело замислено.
	— Ами да, точно такъв е, нали? — възкликна с разведрено лице.
	— Какъв? — попитахме едновременно с Феликс.
	— Незаконен. Това е думата, която използва Феликс. Фльорет — обърна се към мен, — каза ми, че църковната венчавка е била извършена въпреки желанието ти да изчакате, за да приключите с всички граждански формалности.
	— Да, макар че в който и ден да се бях омъжила за Еймъри, все щеше да ми се струва прибързано.
	— Не. Искам да кажа, че не е имало гражданска церемония.
	Зяпнах от възхищение, мисълта ме озари като новооткрито съкровище. Сигурна бях, че тази подробност се е изплъзнала и от ума на Феликс, защото на лицето му бе изписан същият израз на удивление. Изпитах безкрайно облекчение. Законът щеше да възтържествува, както бях предупредила преди месеци.
	Но Феликс ме изпревари.
	— Прав си! — възкликна нетърпеливо. — Нямаше време кметът да проведе гражданската церемония и да подпише брачното свидетелство. Когато споменах това на Анри, той просто махна с ръка и каза, че кметът ще оправи документите веднага щом се върне от Ница.
	— Само дето се върна заедно с тревожния звън на катедралната камбана, който се носеше из цялата долина и призоваваше за мобилизация — продължих въодушевено аз, докато осъзнавах какво означава това на практика. — А после вече бе много късно. Никой не мислеше за друго, освен за войната, а и Еймъри замина веднага. Този брак никога не е имал законово основание.
	— Не съм запознат с френските закони, но църковната служба не е достатъчна, нали?
	— Тя си е чист театър — каза Феликс и въздъхна дълбоко от облекчение. — Без документ от кметството женитбата не е законна.
	Едва дишах от вълнение.
	— Значи мога просто да си отида?
	Феликс смръщи чело.
	— По закон да, смятам, че можеш. Дилемата ти сега е само морална. Как да спасиш двете семейства от неизбежния срам.
	— Поне няма да има нужда никой да узнава истинската причина, поради която аз и Еймъри не можем да сме съпруг и съпруга. Бих поддържала илюзията за семейство, ако обстоятелствата го налагат, но тази юридическа вратичка е шансът ми да го напусна по законен ред. — Феликс понечи да каже нещо, но аз вдигнах ръка: — Не, изслушай ме. Сигурна съм, че когато Еймъри узнае истината, ще се съгласи с мен. Можем да измислим някакво извинение, което да освободи и двама ни. Ако обвиним войната например, всеки ще разбере, защото тя променя хората. Така той ще може да е с Грасиела, а аз със Себастиен.
	— Смятам, че Еймъри вече щеше да е женен за Грасиела, ако го искаше — вметна Феликс, — но съм съгласен, че законовата постановка наистина дава нови възможности. Подозирам, че ще иска да те обвини пред другите, защото нищо не бива да петни името Дьо Ласе.
	Свих рамене.
	— Изобщо не ме интересува какво извинение ще използва, стига то да унижи само мен, а не фамилното ни име. Но като познавам Еймъри, смятам, че ще иска да запази героичния си образ и поради това ще посочи като виновник душевното ми състояние вследствие загубата на Анри.
	— В което има истина — съгласи се Феликс. — Добре, предлагам първо…
	Брат ми не можа да продължи. Двойните врати на помещението се разтвориха, блъснаха се с трясък в стената, потрепериха на пантите си и Еймъри влезе с величествено развяна пелерина, придружен от смразяващо течение, при което пламъците на уютния ни огън припламнаха от възмущение и очакване.


>	19

	Бях толкова поразена от появата на Еймъри, че за миг онемях. Въпреки дългото пътуване той изглеждаше безупречен в сравнение с Феликс и Себастиен. Беше обръснат, страните му розовееха от студа, но в очите му блестеше онзи опасен пламък, който вече познавах.
	— Защо, ако ми позволите дързостта да попитам, съпругата ми е тук с теб, Феликс, вместо да стои на стъпалата пред моята къща, за да поздрави героичния си съпруг, завърнал се от фронта? — Погледът му блестеше от толкова неприкрит гняв, че почти усещах как трепери под безупречната си униформа. — И кой, по дяволите, е този нещастник? — попита, като огледа превръзките на Себастиен и бастуна му.
	Тъкмо се окопитих и понечих да отворя уста, когато Еймъри ме спря с рязък жест на ръката.
	— Не говорех на теб, жено, а на мъжа в къщата.
	— И все пак защо не я оставиш да говори, братко? — отговори Себастиен от името на всички ни. Очевидно не беше ни най-малко сплашен от арогантността на съпруга ми и от господарското му чувство.
	— Братко? — презрително изсумтя Еймъри и втренчи заплашително очи в него. — И с какво право ме наричаш: така, страннико?
	— С правото на кръвта. Аз съм Себастиен дьо Ласе, непознатият ти брат.
	— Аха — кимна Еймъри и успя да си придаде заинтересован вид, макар да прозвуча равнодушно. Това си беше истинско постижение, защото в същото време сваляше кожените си ръкавици, като дърпаше пръстите им със зъби.
	— Говори се, че си един от героите в оня замък. Чух, че си проявил смелост и си спасил няколко други. Не е зле за цивилен.
	Себастиен сви рамене.
	— Може би е семейна черта?
	Като оставим настрана този подхвърлен комплимент, самият Себастиен не ми беше споменавал, че е спасил и други, освен себе си. Не знаех дали е възможно да го обикна повече, отколкото вече го обичах, но ми се щеше да мога заради скромността му. Особено сега, когато неговият полубрат се перчеше като паун в период на чифтосване. Изправена отново лице в лице с Еймъри, осъзнах, че независимо от добрите си намерения, не бих могла да живея с него, за да поддържам някакъв фалшив образ. Щеше да ми е трудно да се преструвам в негово присъствие и ако сега съюзниците ми не бяха в стаята, най-вероятно щях да търся начин да избягам от къщата.
	— И защо си тук, вместо да се възползваш от бягството си от фронта и да припкаш обратно при мама, заврял опашка между страхливите си английски нозе?
	Себастиен не трепна.
	— Защото майка ни е мъртва, Еймъри.
	Брат му се разсмя.
	— Прав й път, бих казал. Несъмнено добра новина. И сега какво, ранен в битка на бойното поле, тичаш да си починеш в имението на баща ни?
	— Баща ни? — подсмихна се Себастиен. — Хмм, вероятно моят, но не и твоят, Еймъри.
	Пулсът на съпруга ми навярно се учести, видях как присвива очи. Не беше това начинът да му кажем.
	— Еймъри… — започнах внимателно.
	— Млъквай, Фльорет — озъби ми се. — Сега приказват мъжете.
	— Не й говори така — предупреди го Себастиен.
	— Или какво, малки братко?
	— Ще те съсипя. — Не му остави време да спори. — И мога, знаеш го. По закон имам право на всичко, което смяташ за свое. Мога да упражня правото си ей така, без да ми мигне окото — заяви и щракна с пръстите на здравата си ръка. Звукът прозвуча много по-силно, отколкото би трябвало, в ужасната тишина.
	Зачудих се дали би могъл да щракне и с пръстите на ранената си ръка сега, когато я бяхме превързали по-добре. Умът ми пак бродеше.
	— Ще поискам половината от всичко и със сигурност вече няма да си най-известният производител на парфюми в Грас… или можем да се държим любезно.
	Лицето на съпруга ми потъмня. Грасиела ме бе предупредила за настроенията му, пък и самата аз ги бях изпитала на свой гръб в деня на сватбата ни. Плашех се, като виждах как Себастиен умишлено подклажда гнева му, но какво ли би могъл да направи Еймъри в присъствието на двама други мъже?
	— Не ти дължа нищо, Бюмон!
	— Дьо Ласе — поправи го Себастиен. — Това е истинското ми име, знаеш го, макар да не си наясно със своето.
	Затаих дъх, но с облекчение забелязах, че Еймъри е прекалено разярен от заплахата на брат си, за да забележи по-фините му намеци.
	— Хората тук дори не знаят, че съществуваш! — изсъска.
	Видях, че губи самообладание, и се обърнах към Феликс, за да се възползвам от предимството на мълчаливото ни общуване. Начинът, по който брат ми ме погледна, ми подсказа, че тактиката на Себастиен вероятно наистина е подходяща, макар никой от нас да не би избрал този подход.
	— Е — продължи Себастиен с равен тон, — както ние, британците, казваме, пукната пара не давам какво мислят хората или какво знаят. Законът е на моя страна, братко.
	— Какво, по дяволите, искаш от мен? Кръвта ми?
	— Категорично не. Не е толкова чиста, колкото си въобразяваш. И със сигурност съм повече Дьо Ласе от теб. Ще бъдеш изненадан да научиш истината.
	Мислено стиснах очи и подозирам, че Феликс направи същото.
	— Но нека просто кажем, че това, което искам от теб, няма да ти струва нищо.
	Определено привлече вниманието на Еймъри. Видях как преглътна алчно.
	— Едно от твоите така наречени притежания би свършили работа.
	Ахнах от уплаха, защото вече виждах накъде отиват нещата и усещах, че няма да завършат добре.
	— Себастиен… — опитах се да се намеся и да го разубедя, но той ме погледна мило, с много обич.
	— Замълчи сега, Фльорет — настоя.
	Дали защото бях произнесла името на брат му, или заради фамилиарността, с която Себастиен бе отвърнал, не мога да кажа, но поведението на Еймъри моментално се промени. Спря да пристъпва от крак на крак като дете върху горещ пясък. Изразът му от надменен и гневен стана злобен, сега в очите му гореше обвинение. Трескаво събираше две и две. Знаех, че Еймъри не е глупак. Детските ни игри заедно ме бяха научили, че умът му е бърз и се плъзга по коварни пътища. Зачудих се дали вече е стигнал до правилното умозаключение.
	— Кое притежание, братко? — попита заинтересовано, макар тонът му да подсказваше, че е отгатнал.
	Себастиен обаче не се подмами по игричките му.
	— Твоята полусестра.
	С Феликс ахнахме полугласно. Не бяхме очаквали да обяви истината толкова учтиво и бързо.
	— Сестра? — Еймъри изглеждаше объркан, погледна към Феликс, а после и към мен, за което не можех да го виня.
	— Полусестра — поправи го Себастиен, невъзмутим и спокоен като лятна утрин, с което отново привлече вниманието на брат си.
	Не можех да не се възхитя на директността му. Не остави никакво място за съмнения.
	— Нямам сестра, идиот такъв. Това шега ли е? Да не си полудял от войната?
	— Не, но войната те направи рогоносец, макар че предвид факта, че бракът ти не е съобразен със закона, влюбването ми във Фльорет е напълно нормално, както би било и за всеки мъж, който я види. То е напълно допустимо поради незаконността на венчавката ви. А и дори да оставим настрана правната страна, дори да загърбим и духовната, морално погледнато, ти си на много хлъзгава почва в претенциите си към Фльорет… макар че, разбира се, не си могъл да знаеш.
	— За какво, по дяволите, говори той? — изкрещя Еймъри и заплашително захвърли пелерината си с внушителен замах.
	Себастиен и Феликс инстинктивно застанаха по-близо до мен. Еймъри забеляза реакцията им. Кимна, сякаш приема предизвикателството, макар гласът му да подсказваше друго.
	— Феликс?
	Една дума. Ясно поставен въпрос, изречен спокойно, почти невинно. Но тонът не можеше да ме заблуди. Атмосферата беше натегната, всеки миг щеше да експлодира в милиони остри парченца болка.
	Близнакът ми прочисти гърлото си и заговори. Разказа горчивата история за половината от времето, което ни бе отнело да я разкажем на него. Осъзнах, че не сме предложили на Еймъри да седне. Никой от нас не бе помръднал от мястото си, стояхме един до друг в плътно трио и го наблюдавахме как преглъща страшните новини. Но ако ние бяхме притихнали, той беше като истукан, изражението на лицето му не трепна и по никакъв начин не издаде чувствата му. Гледаше Феликс с изнервяща напрегнатост и несъзнателно се хванах, че търся у него чертите на Дьолакроа. Сега, когато се съсредоточих, започнах да ги откривам и почти ми призля. Приличаше на татко по формата на главата, въпреки че цветът на косата му беше друг. Дори накланяше глава като татко — както Анри правеше толкова често, а големите груби длани ми бяха болезнено познати. Докато го гледах с нови очи, се чудех дали в идните години ще страда от артрит, дали ще го мъчат възлите на Хеберден.
	Сега вече можех и да го помириша. Стаята отново се беше затоплила и най-силното ми сетиво се бе протегнало инстинктивно, за да подуши гневния въздух около Еймъри. Усетих алкохол. Може да изглеждаше безупречно и да носеше на пиене, но вече нямах съмнение, че пие редовно. Не ме вълнуваше дали го прави, за да се стопли или за да заглуши спомените от окопите, интересуваше ме само, че алкохолът го превръща в агресивен и непредсказуем скандалджия. Страхът ми се надигна и безпокойството ми избухна като политащ рояк пчели.
	Въпреки това успях да се възхитя на Феликс. Гласът му беше ясен и стабилен. Говореше с онази спокойна, мека интонация, която винаги ме е успокоявала. Освен това беше забележително стегнат в изказа си, говореше като офицер на офицер по техния военен начин — само факти, без никакви украси. Посочи масичката.
	— Има писма, които потвърждават станалото между татко и майка ти… дори от адвокатите от двете страни на Ламанша. Ти си полубрат на Анри и Фльорет, както и мой. Себастиен е единственият между нас, който не е кръвно свързан със семейство Дьолакроа. — Прочисти гърлото си. — Много съжалявам, Еймъри.
	Станах и се приближих към него с връзката писма.
	— Еймъри, би ли погледнал…
	Той отблъсна ръката ми и писмата се разпиляха по килима.
	— Не, не бих — озъби се.
	Оставих писмата там, където паднаха. Нямаше да му дам друг шанс да ме обиди, докато пълзя да ги събирам по пода. Сега повече от всякога бях решена да отстоявам свободата си. Този път нямаше да има компромиси, никакво покриване заради семействата. Исках името ми да бъде отделено от неговото. Никога повече нямаше да се съглася Еймъри дьо Ласе да има последната дума в живота ми. Мразех го повече, отколкото смятах за възможно, и все пак… все пак изпитвах някакво съчувствие към него. Към двама ни, защото плащахме цената на чужди грехове.
	Себастиен се намеси в разговора.
	— Това е доста детинско, не мислиш ли? — отбеляза и погледна към разпилените пликове. — Но майка винаги казваше, че си бил разглезено дете. — Сви рамене. — Не можеш да се скриеш от истината. Бракът ти с Фльорет трябва да се анулира с днешна дата. Ще говоря със свещеника този следобед, ако ме принудиш, и ще му разкажа всичко, което знам.
	— Да те принудя? — изсмя се презрително Еймъри, като отваряше и затваряше юмруци. — Куче, ще те убия с голи ръце, ако се осмелиш дори дума да обелиш по въпроса!
	Изсъсканото предупреждение потопи стаята в тишина, затаихме дъх в очакване на следващото му действие.
	— Защо не опиташ? — предложи Себастиен. — Ето ме. Изтощен и отчасти безпомощен. Да, само човек, израснал в сянката на баща ми, може да нападне кръвния му син, неговия истински наследник. Хайде, Еймъри, предизвиквам те. Използвай голите си ръце срещу един ранен войник. Сигурен съм, че бойците от взвода ти ще те сметнат за още по-голям герой, когато научат за постъпката ти.
	— Достатъчно! — Феликс застана между тях. — Еймъри, ти си в шок, трябва да се прибереш, да се изкъпеш и да си починеш. После всички ще се срещнем и ще поговорим. Никой няма да ходи при свещеника, нали така? — Отправи предупредителен поглед към Себастиен и той кимна.
	Феликс отново се взря в съпруга ми.
	— Ще го направиш ли заради мен, Еймъри? Мисля, че всички трябва да си поемем дълбоко въздух и да се успокоим. Самият аз научих за това минути преди теб. Трябва да осмислим доста неща, да се справим с планини от болка, да простим на родителите си… И съм съвсем искрен, като казвам, че ти съчувствам.
	Напрежението спадна, когато Еймъри сви рамене и после ги отпусна бавно. Поклати глава, сякаш да каже, че чутото наистина му е дошло в повече. Щом заговори, прозвуча уморено и умиротворено.
	— Може ли да остана за момент насаме със съпругата си, господа?
	Мисля, че никой от нас не бе очаквал толкова учтива молба. Внезапно бе овладял гнева си и изглеждаше, че потенциалната опасност ни се е разминала благодарение на тактичността на Феликс. Можех сама да отговоря. До гуша ми беше дошло всички да ме направляват.
	— Разбира се — съгласих се примирено.
	Себастиен ми хвърли тревожен поглед и не беше необходимо да се обръщам към Феликс, за да знам, че също е обезпокоен.
	— Добре съм — потвърдих. — И Еймъри е добре.
	Съпругът ми отново сви рамене.
	— Смятам, че трябва да останем насаме поне за момент и да се опитаме да се справим с това сами.
	Погледна ме въпросително и усетих съчувствието ми да се надига, той определено го заслужаваше, защото бе в същото състояние на отричане и шок, в което самата аз се намирах преди няколко дни.
	— Добре, можем да излезем. Ела, Себастиен — подкани го Феликс. — Ще идем на верандата. Добре ще ни се отрази по един цигара, нали? — обърна се към мъжа, когото обичах, но той се поколеба дали да го последва.
	— Няма да се бавим — обещах тихо на любимия си. За разлика от него, аз се притесних от този неловък момент под погледа на Еймъри. Себастиен нямаше за какво да се чувства виновен и навярно затова си позволяваше да предизвиква сприхавия нрав на своя брат.
	Изчакахме ги да излязат. Еймъри гледаше встрани и дори не промени израза на лицето си, когато Себастиен с куцане мини покрай него.
	— Не можеш ли да побързаш, братко. Не разполагаме с цял ден.
	Себастиен го изгледа застрашително.
	— Ти трябва да побързаш, Еймъри. Имаш само няколко минути, след което или напускаш къщата, или аз сам извеждам Фльорет оттук.
	Успяваше по някакъв начин да говори за мен в мое присъствие, без да ме унизява. Всъщност се почувствах по-скоро защитена при тази заплаха. Леката усмивка, която му отправих, преди да затвори вратата след себе си, остана незабелязана от съпруга ми.
	Щом се обърна бавно към мен, Еймъри ми хвърли проницателен поглед, остър и търсещ. Приближи се нехайно и едва удържах желанието си да направя крачка назад. Сетне отиде до огъня и остана зад мен. Гледах напрегнато вратата, зад която изчезнаха съюзниците ми, и отново удържах подтика да се обърна и да го погледна като хванато в капан животинче. „Това е моята къща — казах си — запази спокойствие, бъди силна.“
	— Била си доста заета в мое отсъствие, Фльорет — изрече почти шепнешком Еймъри.
	Сега вече се обърнах, за да го погледна, и кимнах.
	— Да — потвърдих, като полагах усилие да съм любезна. — Погрижих се за беритбата, за извличането на маслата и за дестилацията. Проверих дали цялото оборудване на Дьо Ласе…
	— Не говоря за моя бизнес с парфюмите. Имам предвид далеч по-сенчестата работа между теб и брат ми.
	„Дръж се като Себастиен — повтарях си. — Бъди твърда, бъди пряма.“
	— Не бих казала „заета“ — отблъснах удара, не ми достигна кураж да го засегна. — Срещнах го едва преди ден-два.
	— Още по-зле. Изобщо не си губила време да се хвърлиш в ръцете на мъж, когото едва познаваш. Как би нарекла изневяра на младоженка, докато съпругът й е на фронта, за да защитава родината?
	Примигна, за да покаже отвращението си, макар че тонът му беше любезен.
	Погледнах надолу и въздъхнах тихо. Не можех да го избегна, трябваше да се справя! През дървото на вратата чувах как брат ми и любимият човек ме насърчават да съм откровена.
	— Еймъри…
	— Да, Фльорет? — Тонът му бе пропит от сарказъм. — Почвай с измишльотините как нищо не е било преднамерено и как не сте искали да ме унизите, докато всъщност безмилостно си уронвала достойнството ми. Умирам да ги чуя.
	— Не зависи от мен кой е баща ти, Еймъри — отговорих, след като най-сетне намерих кураж.
	Той трепна.
	— Не зависи от мен, че ти и аз имаме кръвна връзка.
	Затаи дъх и стисна устни толкова силно, че се уплаших да не се задуши. Но не ме остави дълго да си въобразявам, че мога да го отклоня от основния проблем.
	— Но си избрала Себастиен по своя воля. Отнели девствеността ти?
	— Това ли е най-важното? — озъбих му се.
	— Направи ли го? — настоя.
	Направи крачка и вече ръмжеше в лицето ми. Никога няма да разбера какво ме подтикна да му отговоря. Последните минути в неговата компания ми бяха припомнили какъв егоистичен и арогантен грубиян е бил винаги. Исках да разбере, че повече не ми се налага да се свивам под погледа му, като негова съпруга. Не му дължах нищо. Цялото ми съжаление се превърна в яростен гняв. Дългите години на тормоз — от деня, в които ме накара да гледам, как къса крилцата на пеперуди, та до нощта на венчавката ни, всички омразни моменти от детството и младежките ми години, когато пътищата ни се пресичали твърде често, сега кипнаха като вряло мляко.
	Задушавани в продължение на месеци емоции, потискани от деня на нещастната ни венчавка до този момент, се превърнаха от вряща лава в потръпваща ледена ярост.
	Поклатих глава.
	— Не, Еймъри. Себастиен не отне девствеността ми. Не бих му го позволила.
	Протегна врат, сякаш внезапно яката на ризата му бе станала толкова тясна, че той се задушаваше от собствения си приведен гняв. Но нямах намерение да му позволя да се наслади на момента.
	— Не бих му позволила да я отнеме, защото исках и имах удоволствието да му я дам по своя собствена воля. Беше моят специален дар за него. Искаш ли да ти разкажа къде и кога му се отдадох? Бих могла да преброя часовете на пръстите на едната си ръка и ако затворя очи, мога да го усетя вътре в себе си. Да ти кажа ли, че заради него се почувствах жива, а сетивата си усетих така възвисени, че изричах името му като молитва? Или смяташ, че това е твърде личен момент, който трябва да пазя само за себе си? Искаш ли да чуеш как прави любов, колко нежен и чувствен е, как искам тази сладост завинаги в живота си, а ти и твоя дъх, смърдящ на тютюн и алкохол, с твоята зловредна арогантност и…
	Честно казано, не знам какво стана след това. В един момент му се зъбех неконтролируемо, а в следващия бях зашеметена, неспособна да фокусирам погледа си, сгърчена върху паркета в поза, неподобаваща за една дама. Помислих си, че съм озадачаващо близо до камината. Единствената причина, поради която успях да направя този извод, беше усещането за гладък мрамор под пръстите ми, докато се опитвах да се изправя в седнало положение. Не можах и накрая се свлякох под неудобен ъгъл като парцалена кукла, която детска ръка е хвърлила към леглото или към кутията с играчки, без да уцели целта.
	Замаяна и объркана, започнах да осъзнавам, че Еймъри ме е ударил с юмрук отстрани по главата. Пак ли звъняха камбаните на катедралата, или си въобразявах? Разтърсих глава. Той говореше, но аз не го разбирах. Лявото ми ухо глъхнеше, сякаш натъпкано с вата. Изглежда, примигвах много бързо, защото виждах като през плътен воал как Еймъри посяга да свали дебелия си кожен колан и после се стряска от нещо. Панически си помислих, че ще разкопчае панталоните си и ще ме изнасили, за да ми даде урок. Но не, той не си падаше по прости наказания. Сега, когато зрението ми започна да се прояснява и слухът ми се завърна на пръсти през мъглата, разбрах, че има намерение да ме накаже по един доста по-категоричен начин.
	„… осмеляваш се да ме унизиш по такъв начин“ — стори ми се, че чух някъде отдалече. После вниманието ми бе привлечено от револвера, който Еймъри размахваше пиянски към мен. А, значи това е правел, вадел е военния си револвер от кобура на кръста. Щеше да ме убие, ако успее да го задържи неподвижен. Исках да му се изсмея, да го предизвикам, но вместо това от устата ми се разнесе писък. Не съм и подозирала, че мога да надам толкова силен вик. Не го сторих от страх, а единствено от огорчение и ярост.
	Двойните врати се отвориха с трясък за втори път и брат ми, любимият ми и един човек, когото отскоро смятах за свой приятел — Грасиела, се втурнаха вътре. Дори не се запитах откъде се е появила тя.
	— Копеле! — изръмжа Феликс и незабавно се насочи към мен.
	Но Еймъри се бе извърнал и сега размахваше револвера към тях, докато безпомощно лежах на паркета. Вече не се интересуваше от мен. Съюзниците ми незабавно спряха и инстинктивно вдигнаха ръце.
	Само Грасиела не се съобрази с неговата заплаха. Четях думите по алените й устни, защото слухът ми все още не се бе възстановил напълно.
	— Еймъри! — изрече и си представих как яркочервените и копринени поли шумолят, сякаш разярени като самата нея. — Какво правиш? Не ставай смешен.
	Макар гласът й да бе приглушен, парфюмът й стигна до мен като великолепен повей на огнени подправки.
	— Казах ти да чакаш, докато се върна, жено! Не искам да стоиш в тази компания! — сопна й се.
	Веднага забрави красивата испанка и се обърна към Себастиен. Очевидно слухът ми се подобряваше, защото го чух да ръмжи:
	— Ти… — обвини го. — Каза, че искаш само едно нещо от мен, но както изглежда, вече си го взел, братко. Затова мисля да ти покажа какво правя с мошеници, които крадат моята собственост.
	Главата ми се проясняваше бързо, докато заплахите кънтяха из стаята и напрежението се увеличаваше. Подпрях се и седнах както трябва, не рискувах да се изправя, за да не стресна Еймъри, докато размахва оръжието си. Изражението на Себастиен беше язвително и ясно показваше, че не е впечатлен от револвера, насочен към сърцето му, но аз бях ужасена и с размазаното си зрение се озъртах за нещо, което да ползвам като оръжие. За съжаление, комплектът за огъня беше от другата страна на камината, иначе щях да се пробвам с ръжена.
	Феликс изглеждаше разтревожен като мен. Ръцете му все още бяха вдигнати успокоително. Чух как внимателно казва на нашия полубрат:
	— Свали оръжието, Еймъри. Обещах ти, че ще оправим нещата, така и ще стане.
	— Чух, че си разубедил двама души да се самоубият, Феликс. Като добавим и тези, които си спасил от смърт на бойното поле, наистина си герой. Определено си сладкодумец, но знаеш ли, аз нямам намерение да убивам себе си… други да, но не и себе си — присмя му се. — Така че не си хаби думите.
	— Просто… — опита Феликс отново, но Себастиен го прекъсна.
	— Не съм откраднал нищо, което само не е искало да се измъкне от алчните ти ръце. Нека бъдем ясни, Еймъри. Фльорет не е ничие притежание, но всички вие направихте грешката да мислите, че е вещ, с която можете да търгувате. Тя сама ще определи пътя си. Когато този брак бъде анулиран, ще е свободна да избере, когото иска и да живее по свои собствени правила. Светът се променя. Самата война ни го показва. Като оставим настрана колко противозаконно и неприятно е, че си неин съпруг, ти си изкопаемо и аз се радвам, че твоето време си отива. Ала сега тук има една жена, която истински те обича, такъв, какъвто си — изрече, като се обърна и се поклони на Грасиела. — Току-що се запознахме, но тя беше напълно откровена. Това е жената, за която трябва да се ожениш, защото, ако съм разбрал правилно, самият ти винаги си се възхищавал от нея.
	Еймъри се изсмя подигравателно.
	— Никога няма да се оженя за мавритански мелез, пръкнал се от кръвосмешение между испански крадци и португалски пирати. Тя е доволна от споразумението ни — подхвърли небрежно и дори в замаяното си състояние ахнах безмълвно пред злобната му забележка и арогантната му увереност в обожанието на Грасиела.
	— Не искаш да сключиш брак с красива и богата жена, която те обича, но настояваш да спиш със собствената си полусестра? Що за сбъркана логика е това и какво по-голямо кръвосмешение? — изрече невярващо Себастиен.
	— Свали оръжието, Еймъри — намеси се отново Феликс. Познавах настойчивата нотка в гласа му, както и режещия като обсидиан поглед в очите.
	Ако бях в състояние да предупредя своя полубрат, щях да му кажа да обърне сериозно внимание на този съвет.
	Но Еймъри вече бе напълно полудял. Вдигна оръжието и се прицели в Себастиен, а аз с олюляване се изправих на колене, подпряла ръце на пода.
	— Моля те, Еймъри — посегнах към него, но ръката ми се плъзна по панталона му.
	— Нямаш право да ме молиш за нищо, кучко. А сега гледай как ще накарам сина на една друга кучка да плати за греха си.
	Всичко се случи много бързо. Аз скочих към него и го избутах встрани. Не знам кой от нас изкрещя — струва ми се, че бях аз, но устата на Грасиела беше отворена, значи може да е била тя. Последва замъглено движение, придружено от вик, но не виждах добре, защото Еймъри ми пречеше. Чу се нов писък — „Не!“ — и после дългото ехо от изстрел. Видях Феликс да се свлича бавно на земята с объркан, невярващ израз на лице. Инстинктивно запълзях на четири крака, за да стигна до брат си. В обвилото ни за миг ужасено мълчание чух недоволното изръмжаване на Еймъри.
	— Проклет да си, Феликс. Виж какво направи. Не трябваше да се изпречваш на пътя ми — каза, все едно нищо особено не се е случило. — Сестра ти е виновна, че не се прицелих добре.
	Докато се изправях на крака, една ваза профуча към главата му. През ума ми мина нелепата мисъл, че никой не трябва да замерва хора с вази от лиможки порцелан, но чудесният опит на Грасиела завърши безславно с удар в рамото на Еймъри. Тя го засипа с поток от испански думи. Той не й обърна внимание, но все пак се разсея за няколко скъпоценни секунди. Вече не ме беше грижа по кого ще стреля — бях стигнала до Феликс, държах главата му в скута си и исках съпругът ми да ме застреля, за да бъде екзекутиран за двойно убийство.
	Не знам дали Себастиен си е помислил, че Еймъри ще направи опит да ме застреля, но очевидно реши да не оставя нещата в ръцете на съдбата. Застана пред нас решително, точно както скъпият ми Феликс бе застанал пред него, за да поеме първия куршум. Кръв обагряше ризата на близнака ми, който дишаше плитко със затворени очи. Непрестанно се опитвах да кажа името му, но шокът бе вцепенил устните ми. Виковете ми бяха безмълвни, болката ми бе твърде всепоглъщаща, за да се съсредоточи в звук.
	Себастиен разпери ръце:
	— Давай, Еймъри, ти страхливо, нечистокръвно, краставо куче! Направи го!
	И той го направи, нека гние душата му в ада! Натисна спусъка. Ала в тази сутрин над нас явно бдяха ангели, защото изстрелът оглуши всички, но куршумът се заби безсмислено във вратата и от нея се разхвърчаха трески. Еймъри не беше голям стрелец, откатът от револвера в комбинация с алкохола в тялото му спасиха живота на Себастиен. Съпругът ми погледна оръжието си с израз на огромно отвращение и възкликна раздразнено, все едно е на упражнение по стрелба.
	Нямам представа какво е коствало на Себастиен да се придвижи толкова бързо, но видях как вдигна бастуна си във въздуха и с един замах го стовари с все сила върху ръката на Еймъри, в която беше револверът. При съприкосновението на бастуна с китката на съпруга ми се чу отвратителен пукот от счупване на кост. Зарадвах се на звука и най-вече на страховитата болка, която пролича в очите на Еймъри. Но по-важното е, че револверът се плъзна по паркета и се блъсна безобидно в ботите на Грасиела.
	Съпругът ми бързо се възстанови — достатъчно бързо, че да стисне с едрите си ръце врата на Себастиен, който се бе хвърлил непохватно върху него, за да защити мен и Феликс още веднъж. Очевидно счупената китка не бе достатъчна пречка за един побеснял грубиян.
	— Казах ти, че ще те убия с голи ръце — изкрещя Еймъри и видях, че от главата му се стича кръв.
	— А аз ти казах да опиташ — процеди Себастиен през стиснати зъби, докато се опитваше да откопчи пръстите му от врата си.
	Всичко течеше много бавно, любимият ми издаваше приглушени звуци и знаех, че трябва да оставя умиращия си брат и да му помогна, ако искам да оцелее.
	Чу се остър, пронизителен звук, когато Себастиен намери почти свръхестествена сила в здравата си ръка и счупи един от пръстите на Еймъри. На лицето на брат му се изписа нетърпима болка и той отпусна счупената си ръка, но веднага се сети да посегне за окопната си кама. Грубо изкованото острие бе френската версия на окопния нож, за който Себастиен ми бе разказал съвсем наскоро. Съпругът ми изтегли непохватно злокобното оръжие от колана си, без да обръща внимание на счупената си китка и пръст.
	Себастиен реагира инстинктивно. Преди ножът да нанесе сериозна рана, вдигна ранената си ръка, за да поеме първия замах, и острието съвсем лесно мина през бинтовете.
	— Готов ли си да бъдеш изкормен, британска измет? — изръмжа Еймъри.
	Не мислех, че Себастиен — сега възседнал брат си — би могъл да отбие още един решителен удар, затова посегнах към втората лиможка ваза. Не беше удобно оръжие, но можеше да отвлече вниманието на Еймъри поне за миг, ако я хвърля по главата му. И без това вече не виждаше добре заради кръвта, която течеше от раната. Видях как се опитва да я отръска от очите си, за да има по-добра видимост.
	Себастиен използва последната си възможност и се опита да натисне Еймъри с цялата си тежест, за да счупи врата му… ала не беше лесно да стигне до него. Опитваше се да отбие камата със здравата си ръка, но не печелеше битката и острието приближаваше застрашително шията му.
	Внезапно пред очите ми премина ален вихър.
	— Върви в ада, Еймъри — изрече Грасиела с необичайно дълбок глас. За частица от секундата двамата мъже спряха да се борят. Испанката се възползва от този миг, за да събере достатъчно слюнка и да я изплюе в лицето на любовника си. Сетне се нахвърли върху него с нов поток от яростни испански думи, които ушите ми не разбираха, но сърцето някак си разбра перфектно. Не бе успяла да понесе обидите му. Бе изстрадала достатъчно заради него и се бе унижавала достатъчно, за да му докаже любовта си. С отхвърлянето и пренебрежението си Еймъри бе подпалил лесно възпламенимия й испански нрав, все едно бе хвърлил гориво върху жарава.
	Разбрах, че е вдигнала револвера, едва когато дръпна спусъка и стреля почти от упор в Еймъри. Явно беше вземала уроци по стрелба, защото бе застанала стабилно, с леко раздалечени крака, и държеше оръжието с две ръце, за да е сигурна, че няма да се отклони от целта. Вцепенена от ужас, видях как главата на съпруга ми отхвърча назад и се блъсва в килима. И макар дупката в средата на челото му да изглеждаше съвсем малка и чиста — въпреки огромния шум на този втори изстрел — не исках да си представям какво има от другата страна на черепа. Разгневените му кървясали очи се взираха невиждащо в тавана със смаян израз. И нищо чудно, кой би помислил, че ще го убие единственият човек на този свят, който го обичаше? Кървавото петно под главата му бързо се увеличаваше. Кръвта бе гъста и толкова тъмна, че изглеждаше почти черна върху ориенталския килим на нашата всекидневна.
	Пламъците в камината, станали свидетели на толкова смърт, танцуваха щастливо и единственият звук в стаята идваше от припукването на дърво в огъня.


>	20

	Зловещото мълчание след шока бе нарушено от бързо раздвижване, когато всички като един изоставихме мъртвия Еймъри на Създателя и насочихме вниманието си към едва дишащия Феликс.
	— Феликс? — прошепнах и клепачите му се отвориха леко. Усмихна ми се с лъчезарната си усмивка.
	— Мъртъв ли съм?
	— Никога — казах, като ронех безпомощно сълзи, макар да знаех, че много скоро ще се окажа лъжкиня.
	Чухме да приближават разтревожени, уплашени гласове, Грасиела се изправи първа.
	— Ще повикам помощ и ще намеря кмета.
	Себастиен сграбчи облечената й в ръкавица ръка.
	— Грасиела — произнесе името й с типичното за кастилците съскане. — Не казвай нищо, с което да се злепоставиш. Остави всичко на мен.
	Испанката се намръщи и поклати леко глава.
	— Готова съм да поема пълната…
	Той й изшътка неодобрително.
	— Чуй ме сега! Ще кажеш само, че когато си дошла, си заварила тази сцена. — Разтърси я. — Чуваш ли? Повтори!
	— Не е нужно. И ти не трябва…
	Издържа погледа му още миг, после кимна и излезе, като затвори вратата след себе си.
	— Фльорет — прошепна Себастиен и докосна ръката ми.
	Потрепнах от докосването му като от изгаряне и гневът ми със сигурност е проличал, но не отклоних вниманието си от Феликс и гаснещата светлина в очите му.
	— Фльорет, погледни ме — настоя внимателно, но твърдо.
	Вдигнах влажните си очи. Той поклати глава, за да ми каже това, което се опитвах да отрека в ума си. Прав беше, разбира се, че беше прав, защото бе виждал рани като тази и преди. Куршумът бе сторил злината си, не беше убил директно брат ми, но изцеждаше живота му. Ангелите бяха успели да спасят само един днес — Себастиен, защитили го бяха два пъти, веднъж с живота на брат ми. Взех ръцете на Феликс в своите и ги целунах.
	— Толкова е студено тук, Ети — промърмори той.
	— Зима е, миличък — казах, като се борех да запазя контрол върху гласа си. — Мисли за пролетта, Феликс. Мисли за беритбата и как лежим върху дъхавите венчелистчета.
	При този спомен той отново се усмихна. Погледът му ставаше все по-блуждаещ, не успяваше да се задържи върху мен, луташе се безцелно по орнаментите на тавана.
	— Ети?
	— Тук съм.
	— Сега не трябва да казваш на никого за греха на Дьолакроа и Дьо Ласе. Той беше изкупен тук от нас.
	Изхрачи кръв и трябваше да преглътна, за да не се разпищя отчаяно, но Себастиен ме прегърна през раменете и ми даде сила да не се предам пред Феликс.
	— Грехът умря с Еймъри — съгласих се тихо и мрачно, но той ме чу.
	Широката му усмивка разби сърцето ми, защото толкова приличаше на татко в този момент.
	— Сега си свободна да се омъжиш за правилния Дьо Ласе и няма нужда да се петни ничия памет.
	Разтърси се от нов предсмъртен спазъм, кръв бликна от раната му през пръстите ми и миг след това потече от устата му. Някой отвори забързано вратата и вътре се изсипаха трима души — Грасиела, местният полицай и кметът, но Себастиен им забрани с жест да се приближат. Новодошлите погледнаха първо към нас тримата, а после към трупа на Еймъри, след което изпаднаха в мрачно мълчание.
	— Обедини двете фамилии по правилния начин — каза Феликс, който за миг се възстанови от предсмъртния си унес. Дишането му беше накъсано и плитко и знаех, че ни остават само мигове заедно. Погледна Себастиен: — Бъди сигурен, че ще те преследвам, ако не се грижиш за нея.
	— Давам ти честната си дума, че ще е най-обичаната жени на земята — обеща му той и постави ранената ръка на гърдите си, сякаш дава клетва. Тя също кървеше, а бинтовете висяха от мястото, където Еймъри ги бе срязал.
	— Половин човек ще съм без теб — разплаках се открито.
	— Не, Ети, разбери… — бореше се за всяка дума. — По-щастлив съм така. Ще бъда с Анри и татко, ще те насърчаваме и ще гледаме как правиш първия си парфюм. С какво ще започне той? — усмихна се с последни сили. — Говори ми за цветя, нека ги помириша още веднъж в ума си.
	— Винаги започва с нашата майска роза, розата със стоте листенца — заговорих, без да ме е грижа за разтреперания глас. Подушваш ли ги? Росни и медени. — Целунах устните му за сбогом, усетих кръвта по тях и вкусих металната й сладост.
	Погледът на Феликс блесна със странна яснота, докато духът му се готвеше да се отърси от този живот, но не и преди да му позволи един последен изблик на просветление.
	— Трябва да тичаме на полето, да откъснем цветовете сутринта, когато се отворят за първи път, за да не загубим аромата им. Помирисвам първо лимоново-ябълковата цитрусова нотка, която се носи над сладостта на орловите нокти и малините, а карамфилът и пиперът се носят някъде дълбоко отдолу.
	— Точно така. Оттук ще започнем, Феликс — обещах му.
	Трябваше да се наведа ниско над устните му, за да чуя следващите му думи.
	— Посади рози над мен, Ети — прошепна и последният дъх на прекрасния ми брат излетя покрай ухото ми, а аз почувствах отпускането на пръстите му в ръката си.
	— Отиде си — простенах тихо.
	Себастиен кимна, на лицето му беше изписано съчувствие и се зачудих на колко ли последни мигове са били свидетели той и Феликс, макар и толкова млади.
	Почувствах нечии ръце около себе си. Вдигнаха ме и ме поведоха към кресло. Наметнаха раменете ми с одеяло. Отнякъде в ръката ми се появи чаша с коняк и без мое участие малката, подобна на лале чаша се вдигна към устните ми. Друга женска ръка направляваше моята.
	— Това ще помогне — изрече Грасиела.
	Усетих летливия спирт, преди конякът да се завърти в чашата и да освободи уханието на липов цвят и старо лозе. Долових мимолетен дъх на виолетки, а после се появиха ванилията и тютюнът. Подобната на сироп течност се плъзна в устата ми и надолу по гърлото в тънко поточе с аромат на ядки и карамел, което ме затопли.
	— До дъно — настоя приятелката ми и наклони чашата, докато преглътнах наведнъж цялата течност и тя прогори гърлото ми.
	Отвратително.
	Грасиела приклекна до мен.
	— Сега трябва да си храбра — окуражи ме. — Заради него. — И двете погледнахме към Себастиен.
	Той разговаряше сериозно с кмета и полицая, които вече го разпитваха за случилото се. Погледнах към Феликс, сега завит с покривало срещу прах, милостиво донесено от купчината, която бяхме сгънали, но забравили да изнесем тази сутрин. Краката му стърчаха, обути в чифт вълнени чорапи от тези, които бях изпратила за него и Анри, след като заминаха за фронта. Отместих очи, за да не се разплача отново, и погледът ми попадна на Еймъри, покрит с пелерината си. Кръвта от главата му бе плъзнала изпод плата и аз изместих краката си, за да не съм близо до нея — и особено до онова лепкаво петно, което сочеше към мен като обвиняващ пръст.
	Конякът измина изгарящия си път през вътрешностите ми и ме съживи, вече бях на себе си и обърнах внимание на разговора.
	Видях, че Себастиен разтърсва глава в отговор на въпрос.
	— Ами… не знам, господине — каза с безупречния си френски, макар да долових колко притеснен е по лекия тремор в гласа му, който обикновено беше стабилен. — Еймъри отправяше безумни обвинения.
	Прокара ръка през косата си и я разроши още повече. Прииска ми се да стана и да я пригладя, да го уверя, че нищо от станалото не е по негова вина, макар да усещах убеждението му, че вината се носи около него като лоша миризма. Всъщност и двамата се бяхме зъбили на Еймъри и бяхме наливали масло в огъня на неговия бяс. „Не тръгвай по този път — заповядах си. — Иначе цял живот ще се обвиняваме, а всъщност Еймъри е този, който загуби ума си, посегна към оръжието и стреля два пъти съвсем умишлено срещу хора.“
	— Не знам какво се въртеше в главата му, че да каже всички тези неща — призна Себастиен.
	— Но да ви обвини, че сте били с мадмоазел Оливарес? — повиши глас кметът в учудването си.
	Любимият ми сви рамене.
	— Госпожицата ще ви увери, че днес се виждаме за първи път. Феликс ни представи един на друг, когато тя пристигна тук, малко преди Еймъри да изстреля фаталните куршуми.
	Грасиела ме остави, за да иде при мъжете.
	— Вярно е — каза с ясно изразения си екзотичен акцент. Дори не знаех, че Еймъри има брат. И бях изненадана, когато Феликс Дьолакроа ми го представи.
	— Значи всички бяхте на верандата — смръщи чело полицаят.
	Себастиен въздъхна незабележимо.
	— Ще ви разкажа всичко отначало, какво ще кажете? — предложи великодушно.
	— Да, моля ви, мосю — съгласи се служителят на реда с лек поклон.
	— Призори придружих мадам Дьо Ласе до гарата, за да посрещне влака. Нали знаете, че по-големият й брат беше убит, загина като герой само дни преди да получи отпуск?
	Двамата мъже сведоха глава в знак на съчувствие.
	— Да, бяхме много опечалени от кончината на мосю Дьолакроа — отвърна кметът.
	— А сега и това — добави Себастиен, като посочи към Феликс. — Ужасен шок е за нея.
	— Да, да, простете ни… Ъъ, мадмоазел Оливарес, бихте ли придружили мадам Дьо Ласе до…
	— Не!
	Беше моят глас. Не съзнавах, че съм обръщала достатъчно внимание на разговора. Струваше ми се, че все още съм потънала в мислите си с цялата тази миризма на алкохол около мен. Усетих, че не идва само от моя коняк, а и от Еймъри, който направо смърдеше на спирт.
	— Мадам? — учуди се кметът и изненадано се спогледа с мъжете.
	— Еймъри беше пиян — казах, без да ме интересува грубостта на думите ми. — Елате тук. Може да подушите миризмата от мястото, където седя. Не просто пиян, господа, беше _толкова пиян_, че виждаше и чуваше демони. — Дори в замаяното си състояние бях доловила идеята на Себастиен и сега дадох своя принос. — Еймъри отправяше налудничави обвинения. Навярно се е напил още във влака, макар че ако трябва да съм честна, първоначално отдадох поведението му на умората. Втурна се тук и започна да хвърля странни обвинения, напълно неоправдани. Може би знаете, че влакът му пристигна по-рано от обявеното?
	Кметът кимна.
	— Да, бях там при идването на двата влака. Видях как посрещнахте мосю Дьолакроа.
	— Да, така беше. Смятах да придружа мадам Дьо Ласе до гарата, за да посрещне и съпруга си, но очевидно той е пристигнал по-рано — намеси се Себастиен.
	— Аз го посрещнах — заяви Грасиела хладнокръвно. — Хайде да не се преструваме, господа. Всички, включително и уважаемата му съпруга, знаят, че бях любовница на Еймъри, преди да се ожени. Истината е, че го обичам и исках да го видя. Обаче той почти не ми обърна внимание. Не съм и очаквала, да си призная. Просто исках да видя, че се завръща жив и здрав. Независимо от това той поговори с мен, вероятно сте забелязали? — погледна въпросително към кмета.
	Той кимна покорно.
	— Забелязах, мадмоазел.
	— Искате ли да знаете какво ми каза?
	— Не, мадмоазел, освен ако няма отношение към смъртта му.
	— Искаше да знае с кого съм спала в негово отсъствие, господа.
	Не знам дали говореше истината, но бе толкова убедителна, че двамата мъже се изчервиха. Връзката на Еймъри с испанката им беше известна, смутиха се заради мен.
	— Както и да е, казах ви, че жена му знае. Двете сме се помирили, защото мосю Дьо Ласе нямаше никакво намерение да е неверен след сключването на брака.
	Възхитих се от майсторската й лъжа.
	— Работата е там — продължи Грасиела, — че за мен не съществува друг мъж, освен Еймъри. Той добре го знаеше, така че това бе въпрос на много пиян човек, който не разсъждава трезво, не е на себе си и действа, подтикван от ревност, по един нехарактерен за него начин.
	Присъединих се към разговора:
	— Не бях на гарата, защото съпругът ми е пристигнал малко след като с брат ми дойдохме тук. Все още пиехме кафе, тъй като имахме поне час до обявеното време за пристигането на втория влак — посочих към преобърнатия поднос и чашите, разпилени при буйството на Еймъри. — Мъжът ми пристигна ядосан, без предизвестие и очевидно пиян. Мисля, че е преживял твърде много на бойното поле. Писмата му свидетелстват за неговия героизъм — намерих верния тон и приех предложената от Грасиела ръка, защото цялата треперех. — Но героизмът има своята цена, господа. Погледнете само раните на Себастиен дьо Ласе, трябваше да чуете и какво разказа Феликс за нашия брат Анри. Феликс не ни каза за своите героични прояви, но в единствения си светъл момент, когато го поздравяваше, дори Еймъри призна, че е чул за героизма му. Но тези мъже са станали свидетели на толкова много страдание, че брат ми посегна към коняка още в първия миг след пристигането си у дома. Ясно е, че Еймъри е започнал по-отрано и е пил прекалено много по пътя насам. Прощавам му това, но не и обвиненията, а понеже той уби моя любим брат, се опасявам, че едничкото ми желание е да се изплюя на гроба му.
	Давах си сметка, че дишам все по-учестено, защото страстта и горчивината ми вече не прикриваха истината за случилото се, а описваха истинските действия на Еймъри.
	— Той щеше да убие мадам Дьо Ласе, разбирате ли — намеси се внимателно Себастиен.
	Изненада ме, не бях помислила за този сценарий, който беше напълно приемлив и определено придаваше тежест на твърденията ни за самозащита.
	— Сигурни ли сте? — попита полицаят. С кмета се извърнаха удивени към Себастиен, който кимна спокойно.
	— Дори мадмоазел Оливарес го осъзна и хвърли по него една ваза, за да отклони вниманието му — посочи към разбитите парчета порцелан върху каменната настилка на камината. — Феликс също разбра, че Еймъри има сериозно намерение да стреля, и скочи пред сестра си, за да поеме куршума. Всички гледахме онемели как той пада, а брат ми напълно спокойно се прицели отново. Беше мой ред да защитя мадам Дьо Ласе. От този разказ може да ви се стори, че сме разсъждавали трезво, но да ви кажа истината, аз изобщо не мислех, просто реагирах инстинктивно на поредната заплаха на Еймъри. Още първият изстрел ни показа абсолютната му решимост да убива. Така че застанах пред съпругата му, за да я защитя.
	Кимнах и притиснах устата си с ръка при връщането на спомена, за да заглуша стенание. Сега не се преструвах. Чувствата надделяха над първоначалния шок. Трябваше ми време, за да осъзная напълно, че Феликс вече го няма, че е умрял в ръцете ми така, както Анри бе умрял в неговите, и всичко заради отвратителния нрав на Еймъри. Усетих, че цялата треперя. „Дръж се“ — молех се вътрешно.
	Себастиен продължаваше да обяснява:
	— Оръжието отскочи силно в ръката му и това ме спаси от куршума — посочи към разцепената дъска на вратата. — Отдавам лошия му прицел и забавената стрелба на алкохола.
	Представителите на властта смръщиха вежди и кимнаха с разбиране.
	Себастиен отстрани кичур коса от челото си с въздишка.
	— Както и да е, това беше единственият ми шанс и аз се възползвах от него. Замахнах с бастуна си, за да избия оръжието му, но само го разярих повече. Вероятно счупих китката му, но дори не го забавих. Брат ми хвърли револвера и преди да разбера, вече бе извадил камата си — кимна към зловещото острие в ръката на Еймъри, а после погледна към разрязаната си превръзка и избилата по нея кръв. — Успях да вдигна ръка, за да посрещна удара му, но той беше решен да ме убие, да убие всички ни вероятно. Никой от нас не можеше да знае какво става в ума му, но обвиненията му подсказват, че несъмнено е чувал демони, както мадам Дьо Ласе предположи. В последвалата борба нямах друг избор, освен да грабна револвера му и да го застрелям.
	— Много чист изстрел, господине — отбеляза полицаят.
	— Нямах право на пропуск — сви рамене Себастиен.
	Не се осмелих да погледна Грасиела, но се запитах дали изживява отново убийството на мъжа, когото е обичала така страстно.
	— Беше или той, или аз, господа. Мога само да предполагам какво щеше да се случи на жените, ако ме беше пронизал с онова зловещо острие. Изобщо не се съмнявам, че целта му беше да убива. Очевидно Еймъри е полудял на фронта.
	Представителите на властта мълчаха. Местеха поглед от мъртвите тела към нас. Грасиела и аз се придържахме една друга, действително потресени от случилото се, а Себастиен, кървящ и хладнокръвен, бе застинал в очакване на техните думи. В това ужасяващо събитие бяха въвлечени двете най-известни фамилии на Грас и подозирах, че кметът и полицаят искат единствено възможно най-бързо да се доберат до ясно и просто обяснение. Сигурна бях, че нито един от тях не би искал да утежнява ситуацията с повече въпроси, отколкото е необходимо. И щом всички ние казвахме, че се е случило така, значи така бе станало.
	Не мисля, че кметът не ни вярваше, просто искаше да приключи кървавата сцена с ясна и кратка преценка.
	— Нека изясним нещата, мосю Дьо Ласе. Било е самозащита?
	— Че какво друго би могло да е! — рязко се сопна Себастиен, като позволи на хладнокръвието си да се пропука.
	Сигурна съм, че го направи умишлено. Английската твърдост и непоколебимост на любимия ми без съмнение надделяваха над емоционалната и експанзивна френска кръв във вените му.
	— Можеше като нищо да убие тези безпомощни жени и мен заедно с тях.
	Кметът въздъхна тежко, а полицаят поклати глава.
	— Ужасяваща работа — изрече служителят на реда в мрачното мълчание. — Много съжалявам за загубите ви, мадам Дьо Ласе. Очевидно е имало изключително нещастно стечение на обстоятелствата.
	— А Грас днес загуби двама от най-добрите си синове — добави тъжно кметът. — Дами, моля, позволете да се погрижим за телата.
	Грасиела ме изведе от стаята, а аз не се осмелявах да погледна Себастиен, макар да знаех, че иска да ме успокои.
	Сега споделяхме обща лъжа, но такава, с която можех да живея, за да защитя Грасиела, а и паметта на Еймъри в Грас.

	* * *

	Полицаят повика карета и с Грасиела ни откараха обратно в къщата на Дьо Ласе, където ме предадоха в ръцете на зашеметената от новината прислуга. Всички се засуетиха около мен, завиха ме в шалове и разтриха ръцете ми. Бавно изпадах в състояние на шок. Смътно дочувах обясненията на приятелката си, посрещнати с ужасени възклицания и дори викове на недоверие от слугите.
	— Мъртъв? — попита някой, все едно испанката си правеше шега с тях.
	С дрезгавия си глас тя ги увери, че са загинали двама мъже, двама храбри войни, и единият от тях наистина е мосю Еймъри дьо Ласе.
	По-старшите от персонала, както и Грасиела, която очевидно се владееше отлично въпреки собствената си скръб и участието си в сутрешните събития, подканиха струпалите се хора да напуснат стаята.
	Пред мен се появи втора чаша коняк. От аромата ми се повдигна. В този момент си помислих, че едва ли някога ще помириша коняк, без в ума ми да се появи грозната сцена на убийството, и че от сега нататък винаги ще го свързвам с кръв, отчаяние и загуба. Избутах чашата без обяснения.
	— Топло мляко — чух нареждането на икономката и щракването й с пръсти, което ме върна към сутринта… когато брат ми бе още жив. — Жана, разръчкай този огън.
	— Имаме нужда от малко спокойствие — настоя Грасиела, докато аз втренчено гледах в пламъците, както правеше близнакът ми само преди час.
	Навярно и аз като него търсех в тях някакво обяснение на ужаса, но то не идваше. Все пак припламващата им топлина ме успокои и доведе почти до транс. Носеше ми мир и покой, дишането ми се нормализира, макар че нервите ми бяха изопнати.
	Над нас се спусна мълчание, но накрая аз го наруших.
	— Не знам какво да кажа.
	— Какво би могла да кажеш?
	— Трябва да ти благодаря, разбира се. Хладнокръвното убийство на брат ми изискваше отплата.
	— Харесвах Феликс, винаги съм го харесвала. Но се съмнявам, че убих Еймъри заради него… или заради теб. Направих го, за да се освободя.
	Не бях изненадана от признанието й, само от факта, че бе имала куража да последва сърцето си.
	— И беше готова да отидеш в затвора заради няколко мига свобода?
	— Бях готова да ида в затвора за убийството на единствения мъж, когото съм обичала и вероятно ще обичам до края на живота си, за да спра тормоза му. Никога повече няма да ме обижда, все едно съм кал под обувките му. В онзи ужасен момент разбрах, че макар да ме обича по свой извратен начин, той винаги ме е презирал и се е отвращавал от себе си, задето има нужда от мен. Осъзнах и още нещо, докато гледах как съпругът ти отнема живота на брат ти толкова безсърдечно, и то е, че реакцията ми е вследствие на детство, пълно с тъмнина и незаслужени обиди от един мъж. Да продължа да приемам обиди от друг, който просто има различно лице и говори различен език, но е същият грубиян, ме накара да намразя себе си дори повече, отколкото тях. Иска ми се да бях спасила Феликс заради теб.
	— Все още не мога да осъзная загубата.
	Устните ми се вцепениха, сякаш над мен се спусна полярен студ. Усетих кръвта на близнака ми по тях.
	— Феликс е… мъжът, който можеше да бъда.
	— Тогава бъди жената, която той можеше да е. Не позволявай смъртта му да отмине незабелязано. Близнакът ти имаше причина да спаси живота на Себастиен. Трябваше ми само един поглед, за да разбера, че между двама ви има нещо. — Сви рамене. — Феликс ти даде своето разрешение. Феликс спаси мъжа, когото обичаш, права ли съм?
	Кимнах и облизах безчувствените си устни от солените сълзи, които се стичаха по страните ми.
	— Очаква ни още много плач. Тази война няма да свърши скоро, така си мисля, Фльорет. Ще трябва да намериш много сили, защото мъжът, който остана в твоя живот, със сигурност ще трябва да участва в още битки.
	— И двамата ми братя… — промърморих невярващо.
	Грасиела приклекна до мен, сложи ръка върху моите, а с другата повдигна лицето ми, за да привлече вниманието ми.
	— Там, накъдето се е запътил умът ти, скъпа Фльорет, има само слабост. Семейството ти, прислугата и дори Грас имат нужда да се издигнеш до висотата на една Дьолакроа. Искам да ми покажеш, че борбеният дух, който усетих у теб, сега ще те преведе през тези изключително трудни времена. Ти си жена. Не знаеше ли, че жените понасят най-голямата мъка? Не си единствената, която скърби в този град, но тъкмо ти трябва да дадеш пример с храброст и твърдост. Води Грас, изпълни обещанието си.
	Вълнуващи думи, които обрисуваха Грасиела много добре. Ето я тук, понесла най-голямата скръб — да загуби човека, когото обича най-много на този свят, и до края на живота си да бъде преследвана от спомена как натиска спусъка, отнел живота му. Нямаше значение, че Себастиен успя да прикрие истината за убийството. От сега нататък тя щеше да е затворник на истината.
	— Съжалявам за теб — прошепнах.
	— Покажи ми колко съжаляваш — предизвика ме.
	— Какво искаш да кажеш? — повдигнах учудено вежди.
	— Знам, че мъката е много прясна сега, но не ставай роб на тъгата си. Само това ми обещай. Нека стана свидетел на израстването ти, така ще мога да живея с мисълта, че убих Еймъри, за да го спра, да те освободя… да освободя всички от неговото влияние.
	— Да скърбя сама, искаш да кажеш… насаме със себе си уточних.
	Посочи сърцето ми и кимна.
	— Да, тук. Това е твоя болка. Не на другите.
	Беше жесток съвет и нямаше нищо лесно в искането й, но по някаква причина предизвикателството й ме накара да се почувствам силна, по-уверена да поема контрола над себе си. Сега наистина не можех да мисля за Феликс или за каквото и да е друго. Твърде много неща се бяха струпали наведнъж. Не можех да си представя как мъжете ни се справят с толкова смърт, с толкова разруха и страх, които ги засипват едновременно на фронта. И внезапно осъзнах, че дори да оцелеят, няма как да не са увредени по един или друг начин. Демоните щяха да преследват оцелелите през целия им живот. След време щях да разпределя шока, който чувствах сега, в отделни чекмеджета на ума си и щях да изследвам всяко едно късче, но тогава щях да съм по-добре подготвена за болката и за вината си.
	— А ти?
	— Ще чакам резултата от полицейското разследване. Ако Себастиен е бил достатъчно убедителен, ще обявят, че всичко е станало при самозащита. Което не е лъжа, нали така? А дори истината да излезе наяве, аз също бих могла да твърдя, че е станало при самозащита. Най-лошото, в което могат да ме обвинят, е убийство от страст.
	— Анриет Кало — изрекохме в един глас.
	Сетили се бяхме за един случай, нашумял по-рано през годината. Богата светска дама от познато семейство хладнокръвно бе изстреляла шест куршума в редактора на „Фигаро“, за да спре публикуването на уличаващи писма от връзката й с женен мъж. Бях се възхитила от куража и яростната решителност на Анриет да защити мъжа, когото обича.
	— Няма да се стигне дотам — уверих я. — Себастиен убеди дори мен във версията си.
	Испанката кимна.
	— Ти си като Анриет — казах й.
	Грасиела сви небрежно рамене.
	— Не виждам как, аз убих човека, когото обичам, а не врага му.
	— Искам да кажа, че споделяш същата страст, същата ярост, същото пренебрежение към последиците. Дори ми се струва, че направи услуга на Еймъри и го спаси от самия него. Той сам си беше враг.
	Приятелката ми кимна.
	— Сега вече ме разбра — въздъхна. — За няколко ужасяващи секунди през ума ми мина мисълта, че за него вече няма изход. Не смятах, че скъпият ти брат ще преживее раната, и знаех, че Еймъри ще бъде обвинен в убийство… в най-добрия случай непредумишлено. Не можеше да се скрие зад самоотбрана, както аз бих могла, и навярно щеше да бъде екзекутиран или пратен в затвора за убийство. Когато натисна спусъка срещу Феликс, той на практика отне собствения си живот. Аз просто се погрижих това да стане факт.
	— Ще запази и репутацията си на герой от войната — промърморих.
	Разсъжденията на Грасиела, които тя бе обобщила светкавично в онези няколко секунди, сега придобиха смисъл и за мен. Предполагам, че като страничен наблюдател тази сутрин тя е имала възможност да види ситуацията с по-голяма яснота от нас, останалите. Но дори и така, бе мислила бързо и бе взела мъчително решение.
	— Ще можеш ли да живееш в мир със себе си?
	Замисли се за момент.
	— Ще мога — отговори накрая. — Защото за всички е по-добре.
	— С изключение на теб.
	— Не бих понесла да видя как го екзекутират за убийство. Не бих понесла да го посещавам в затвора до края на живота му.
	Кимнах. Разбирах я.
	— Това беше най-доброто решение. Запазих името му, репутацията му. Сега ще си спомнят, че е бил напълно пиян и е направил ужасна грешка, но името му на герой от войната няма да бъде опетнено. Фамилното име и бизнесът му са в безопасност.
	На вратата се почука и Себастиен влезе, следван по петите от икономката. И двамата стояхме с тревожни лица и се наложи да овладея желанието си да се втурна към него. Лицето му беше бледо и измъчено.
	— Благодаря ви, мадам Муфлар — казах. — Нямаме нужда от нищо — добавих, преди още да попита. — Освен от спокойствие.
	Жената се поклони и се оттегли.
	Сега вече наистина се спуснах към ръцете му. Не плачех, не издавах звук, просто го притисках. Безмълвно обменяхме отчаянието, мъката и болката си чрез тази прегръдка, докато накрая се разделихме, за да погледнем към нашата нова приятелка.
	— Както изглежда, имате повече самообладание от нас двамата, Грасиела — заяви Себастиен, като се отдели от мен и отиде да прегърне здраво испанката, което тя прие, без да й мигне окото.
	— Всичко е роля — отвърна с дрезгавия си глас и храбро се усмихна.
	— Е, определено ме впечатли, от теб ще стане страхотен войник — целуна я по двете бузи. — Благодаря, че ми спаси живота.
	— Мисля, че ти спаси моя, или поне действията ти внесоха яснота в ума ми.
	Себастиен повдигна учудено вежди.
	— Фльорет ще ти обясни — добави Грасиела.
	Тресях се цялата, започвах да осъзнавам станалото.
	— Къде е Феликс? — попитах и се разтреперих още по-силно.
	Исках да се разсея с нещо и започнах да наливам коняк на Себастиен, но задържах дъха си, за да избегна ароматните изпарения. Подадох му чашата и той погълна алкохола на една глътка, като стисна очи при плавното му, изгарящо пътешествие надолу. Прилоша ми, като си представих вкуса. За мен това вече бе вкусът на смъртта.
	— Откараха го в моргата, както и Еймъри. Държах ръката на Феликс вместо теб, докато го полагаха в каретата.
	Усетих паренето на сълзи, но ги преглътнах. Кимнах благодарно, неспособна да проговоря.
	Себастиен се обърна към Грасиела.
	— Направих същото и за Еймъри. В края на краищата бяхме роднини. А и знам, че ти го обичаше.
	— Благодаря. Ти си добър човек. И ще бъдеш добър съпруг на Фльорет след време.
	И двамата видимо се сепнахме.
	— Хайде, не го отричайте. Пътят е разчистен. Тръгнете по него, за да не превърнете събитията от тази сутрин в подигравка. — Посочи към мен. — Брат ти умря за това, не го отричай. — Прехвърли вниманието си към Себастиен. — Макар че вероятно ще ти се наложи да убеждаваш града в почтеността си, смъртта на брат ти поне ти дава възможност да обичаш жена му.
	Не исках да обсъждам това в момента, но Грасиела имаше други намерения. Добре, че не знаеше фактите. Пазехме тайна връз тайна, но Феликс ни бе призовал да не разкриваме истината, за да не причиним още вреди. Можехме да запазим тайната, да запазим репутацията и на двете фамилии непокътната и пак да сме заедно. Прав беше. Истината за бащата на Еймъри щеше да е на сигурно място при мен и Себастиен. Нямаше нужда да я съобщаваме нито на Грасиела, нито на някого другиго.
	Преглътнах сълзите си.
	— Ще стане, когато му дойде времето — казах, щом се овладях. Учудих се колко спокойно прозвучаха думите ми въпреки треперенето на гласа. — Трябва да мине време, за да го приемат хората.
	— Разбира се. Ще мислим, когато се върна.
	— О, Себастиен, не!
	Изобщо не ми беше хрумнало, че мога да го загубя заради бомбите и куршумите на войната. Той взе ръката ми, вдигна я до устните си и нежно я целуна.
	— Трябва. Дългът ме зове. Не искам да бягам от това, пред което са изправени другите мъже. — Размаха бастуна си. — Едва ли ще съм от голяма полза в това състояние, но поне езиковите ми умения са необходими. Освен това съм химик, навярно мога да помагам в някоя полева болница. Мога да правя лекарства, да подготвям документи, да изпращам съобщения, да съм полезен. И определено не е редно да се мотая повече тук, без да ме гризе съвестта.
	— Кога?
	Сви рамене с мрачно изражение.
	— Веднага щом кметът и полицията ме освободят… веднага щом мога.
	Преглътнах мъчително. Всички си отиваха.
	— Фльорет — дойде при мен Грасиела и стисна китката ми с обич. — Всеки, който е оживял в бомбардировка, а после и след стрелба право в него, е като котка с девет живота. Твоят щастлив черен котарак ще се завърне.
	Налагаше се да й повярвам. Трябваше да вярвам, че ангелите ще продължат да бдят над него и ще ми го върнат жив и здрав.

	* * *

	Стоях сама в моргата, близнакът ми лежеше върху безпощадния мрамор. Около основата на постамента, върху който спеше, беше опъната черна завеса, богато избродирана със стилизирани златни лилии и обточена с проблясващи златни ресни. Не много отдавна и татко лежеше тук — на същата маса със същата украса — в очакване на подобна визита, когато с братята ми дойдохме да му отдадем последна почит.
	Помислих си, че едва ли е очаквал и двамата му сина да загинат толкова скоро след неговата собствена кончина, при което чувствата се надигнаха в гърдите ми и ме задушиха. Поправих се — и _тримата_ му сина бяха мъртви.
	Докоснах ръката на Феликс. Беше ледена и непривично скована, но я стиснах, сякаш да влея частица от живата си топлина на безжизнената му студенина.
	Грасиела ме бе придружила до моргата, но исках да бъда сама с Феликс.
	— Помни, че духът му е отлетял — предупреди ме, щом я прегърнах, преди да вляза. Навярно забележката й имаше за цел да ме подготви за срещата с мъртвото тяло. Връчи ми и кутийка ланолин*, ароматизиран силно с лавандула. Нито имах представа за какво се използва, нито ме интересуваше.
	[* Жълтеникаво маслоподобно вещество, получено от овча вълна, използвано в медицината и в козметиката. — Б.пр.]
	— Помага срещу миризмата в моргата — поясни Грасиела, като посочи носа си.
	Взех кутийката, но не я използвах. Аз бях човек на уханията. Колкото и отблъскваща да бе миризмата на моргата, тя бе част от тъканта на живота ми. Не можех да се заобикалям само с красивите аромати на природата, защото тя предлагаше и неприятни. Всички бяха част от нея… както и от мен.
	Феликс не миришеше. Вместо неговата миризма усетих тази на дезинфектанти, острия дъх на формалдехид, слабия и ужасяващ сладникав мирис на другите трупове, съхранявани в помещението. Някъде наблизо трябваше да е и Еймъри, но не го потърсих, нито попитах за него. Никой не би ме обвинил за това, защото истината за смъртта на Феликс вече се бе разпространила. Изключих всички тези мисли от ума си и съсредоточих вниманието си върху моя брат, благодарна, че само той е изложен за поклонение.
	Изглеждаше восъчноблед на фона на гъстата си черна коса — като съвършен цвят на гардения сред плътни, тъмни листа, но образът, който си представих, бързо избледня. Феликс беше красив, но тук нямаше красота, само скръб и загуба. Някой грижливо бе сресал блестящата му коса, само че пътят не беше на правилната страна. Зарових яростно в чантата си за гребен, почувствах се засегната, че не изглежда както трябва, и за минута-две, докато оправях косата му, чувството за загуба изчезна. След намесата ми той наистина изглеждаше сякаш просто е заспал. Сресването на косата му ме успокои. Беше изключително привлекателен мъж въпреки пораженията, нанесени от живота в окопите. Погалих малка драскотина над веждата и синина върху бузата му. „От какво са тези рани, Феликс?“ — зачудих се. Дали бяха от едно и също нараняване, или от две отделни? Знаех, че няма да узная истината, но тази мисъл задържа ума ми далеч от реалността за миг-два, докато разсъждавах, че раните му никога няма да оздравеят. Синината никога нямаше да потъмнее и после да мине през всички цветове на дъгата. Над нея се извиваха тъмните мигли на брат ми и аз си спомних как като малко дете Феликс забавляваше татко и мен с пеперудени целувки — навеждаше се близо и пърхаше с мигли, за да гъделичка бузите ни, докато баща ни се смееше, а аз пищях от възторг.
	„Така се чувстват цветята ни, когато пеперудите танцуват сред листенцата им“ — обясняваше ни. Едва в този момент, когато цялото ми тяло се гърчеше от болка насред моргата, осъзнах какъв романтик е бил моят близнак още от дете. Крил го бе зад маската на смеха през целия си живот, но така и не дочака подходящата жена да се влюби в него. Чак сега разбрах, че Феликс е чакал изключителната жена, в която да се влюби. Без значение дали семейството ни ще я одобри, или не. Неговата добре прикрита романтична душа търсеше точно този вид безпомощно отдаване. Феликс ми прости влюбването в Себастиен, а после даде живота си, за да защити любовта ни, защото се бе стремил към същото чувство. Никога не се бях замисляла за връзките му — до този момент за мен той беше засменият ми хубав близнак, не бях обръщала внимание как се отнасят с него жените. Зачудих се колко ли сърца ще бъдат разбити, когато се разчуе за смъртта му… колко ли сърца бе разбил приживе. Навярно много. Завоеванията му си бяха само негови, никога не говореше за тях, поне не и пред мен, а аз не любопитствах. Едва ли се бе хвалил с победите си пред своите приятели, както правят други мъже. Беше много по-сдържан и одухотворен, отколкото повечето хора смятаха. Околните виждаха най-вече веселата, забавна страна на Феликс, но аз знаех, че в него има дълбочина. Замислих се за последния ни разговор и за тъгата му, че е загубил дарбата си. Опитах се да си представя какъв би бил животът ми без способността да усещам уханията на живота. На секундата осъзнах, че ми е невъзможно, а после в главата ми се появи представата, че всеки ден ще е безсмислен и непреодолимо дълъг. Да, разбрах. Феликс също като мен бе имал необходимостта да „вкусва“ живота. Аз също бих се чувствала незавършена… не, бих се чувствала повредена, половин човек, ако изгубя обонянието си. Тъкмо това се бе опитвал да ми обясни онази утрин с думите, че предпочита да умре в окопите, вместо да е осакатен по този жесток начин. Затова и с такава готовност бе отдал живота си за Себастиен, който бе цял и в състояние да ми даде щастие и обич.
	Странно, но не се разплаках, надявах се, че от сега нататък няма да плача. Дали не бях достигнала някакво ново, по-висше състояние на духа, от което пред мен се отварят нови хоризонти — на личност, която вече контролира емоциите си и може да дава пример на останалите? Достатъчно сълзи бях проляла през изминалата година. Из цял Грас хора плачеха за своите мъртви, цяла Франция оплакваше своите мъже, аз не бях особено специална в това отношение.
	Анри бе погребан в някакво кално поле на север. Обещах си, че един ден ще го посетя и ще разпръсна листенца от столистна роза върху гроба му или ще донеса тялото му у дома. Но Феликс бе тук. Щеше да се присъедини към майка и татко във фамилната гробница и да ме чака там. Нямаше да мога да посадя рози над него, както романтично ме бе помолил, но в негова памет щях да посадя нови рози.
	Започнах да му говоря. Струваше ми се важно да изкажа на глас мислите си.
	— Сърцето ме боли, Феликс, но ти навярно ще ми кажеш, че твоето боли повече, защото знаеш, че никога повече няма да създаваме парфюми заедно. Сега те разбирам. Беше храбър до последната минута. Знам, че на бойното поле си крил смелостта си и си оставял хора като Анри и Еймъри да се кичат със слава, но и двамата ми братя дадоха живота си за други хора, когато настъпи решителният момент… Мисля, че никога няма да изплатя дълга си към теб. Мога само да ти кажа, че винаги си имал обичта и възхищението ми и споменът за теб няма да умре. Ще го държа близо до сърцето си чрез живите картини от всеки момент на нашето детство и юношество… та чак до днес, когато съм принудена да ти кажа последно сбогом. — Изтрих една-единствена избягала сълза и преглътнах слабостта си, нямаше да се предам сега. — Ще живея и за двама ни, за трима ни всъщност. Ще направя парфюм, който ще е квинтесенцията на комбинираното познание на фамилиите Дьолакроа и Дьо Ласе. Ще създам елегантно и неповторимо ухание, което ще вълнува всички жени по света. Ще им нашепва за независимост и храброст, за триумф и надежда, за приемане на предизвикателства и отстояване на собственото мнение. Но преди всичко, скъпи мой Феликс, то ще говори за любов и, разбира се, за тайните на любовта. Прощавам на татко, защото и аз съгреших по същия начин. Знам, че това е някаква лудост, която взема връх над теб. Когато дойде истинската любов, тя не е рационална и честна. Убедена съм, че тя избира нас, а не ние нея. Това е най-голямата тайна на любовта — тя е свободен дух и не може да бъде контролирана. Благодаря ти, че спаси живота на мъжа, когото обичам. Благодаря ти, че ми прости, задето го обичам. Не знам как ще продължа живота си без теб, освен като се опитвам да направя всеки ден по-лек от предния, докато накрая вече не се налага да опитвам. _Tally-ho_, скъпи — казах и сама се изненадах от спомена за майка ни в този момент, но тя наистина ни обичаше и беше редно да сподели ужасяващия момент на раздялата. Долавях и присъствието на татко и Анри, които ни наблюдаваха.
	— Сбогом. Ще се срещнем отново — прошепнах, а гласът ми потрепваше от задавени емоции.
	Наведох се и целунах ледените му устни, сетне поспрях, за да погаля за последно лицето му. Надявах се повторната ни среща да е след много, много време.


>	21

	_1 януари 1918_
	Съсипани и без надежди навлязохме в четвъртата горчива година от войната. Всички се бяхме превърнали в сенки на предишното си аз, докато чакахме телеграма или мрачна вест, или поредното отчайващо съобщение във вестниците или киното. Събирахме се в кметството за обмен на последни новини. Вече не смятах за неподходящо да се бутам заедно с жените от Грас, за да чуя всяка дума. Тълпата ми даваше усещане за утеха, а и Грасиела ме окуражаваше да се появявам по-често сред хората, да споделям сълзите им, да разговарям с тях, без значение колко мрачна е темата. В последно време добрите чувства към мен не бяха само заради фамилията ми, но и заради човека, в когото се превръщах.
	Усещах го. Превръщах се в жена със собствен път, със собствен поглед към живота. Бях страдала не по-малко от другите и те го знаеха, смятаха сдържаността ми за сила, за нещо, за което могат да се хванат в момент на нужда, на което да се възхищават. Момичета на дванайсет-тринайсет години ме търсеха по площада, вървяха до мен, хванали ме за ръка, и ми разказваха тревогите си за своите банди и братя. Търсеха утеха от мен. Нямаше как да им споделя, че сърцето ми плаче за един мъж, затова говорехме за загубата, за това, че трябва да се изправят пред бедите, да намерят вътрешна сила. Ако Феликс можеше да ме види отнякъде, навярно би казал, че съм израснала по-висока, отколкото си ме спомня. Макар че в редките случаи, когато поглеждах в огледалото, едва разпознавах жената, която отвръщаше на погледа ми. Изглеждах смалена, с хлътнатини там, където преди имаше розови бузи. Можех да преброя ребрата си, костите на таза ми стърчаха видимо под бледата кожа, която обвиваше скелета ми.
	Храната беше оскъдна. Отглеждахме каквото можем за цяла Франция, бях превърнала огромни участъци от семейните земи от градини в ниви, защото вече просто не произвеждахме парфюми. Обединените складове на Дьолакроа и Дьо Ласе се пукаха по шевовете от етерични масла. Обичах да си мечтая, че когато войната свърши — ако изобщо някога свърши, ще съм готова да произвеждам парфюми от деня, в който обявят мира. Но засега в семейните фабрики правехме само сапун и лечебни кремове за армията. Струваше ми се, че поне това можем да сторим, тъй като в Грас знаехме технологията и имахме достъп до суровини. Беше относително лесно да пренасочим уменията си.
	Произвеждахме дори лекарства за медицинските корпуси и докато обикалях нашите отново работещи лаборатории, постоянно се чудех дали флакончетата ни ще попаднат в ръцете на Себастиен. Започнах сама да им слагам етикетите, в случай че това се случи, сякаш всяка ампула с болкоуспокояващо бе лична любовна бележка до мъжа, за когото копнеех и се молех никога да не се наложи да скърбя.
	Бях затрупана с работа, трябваше да се занимавам дори с подписването на документите за всеки товар от скъпоценните ни плодове и зеленчуци, особено през лятото — най-натоварения сезон на беритбата. След подписа им махвах да тръгват и наблюдавах как каруците трополят надолу по хълма и се насочват към Ница, където товареха храните и лекарствата ни на железницата. Нашата стока заминаваше за там, където е най-необходима, за да храни и лекува войниците ни.
	В къщата на хълма бяхме свикнали на оскъдна диета, която ставаше още по-трагична през зимните месеци. Сега, като гледах воднистата яхния и простите тържествени блюда в празничните дни, едва успявах да си спомня упадъчната трапеза на онази съдбовна Коледа на 1914 година, с нейните шоколади и подправки. Но никой от нас не се оплакваше. Приличахме на призраци, дрехите ни висяха по нас, но предпочитахме, доколкото е по силите ни, да пълним стомасите на мъжете, които се бият за свободата ни. И ако това означаваше да понесем малко гладни, кльощави времена, така да бъде.
	Като се замисля за края на 1914 година, осъзнавам, че онази трагедия ме превърна в жена. Преди това бях просто дете в зряло тяло. Новата година постави началото на нова ера в живота ми, тогава оставих невинността — във всеки един смисъл на думата — зад себе си и разбрах, че животът не е и никога няма да бъде оцветен в черно-бялата увереност на моята младост. Сега живеех в свят, където тъмните и сиви мисли понякога бяха мои приятели и често ми носеха утеха.
	Докато тихо празнувах двайсет и седмия си рожден ден с глътка шери и малко простички бисквити с портокалова есенция, разбрах, че компромисът е всичко, особено в отношенията между хората. С времето бях осмислила последните няколко дни на 1914 година. И макар никога да не простих на Еймъри, аз все пак не заплюх ковчега му в семейната крипта на Дьо Ласе. Всъщност го посещавах понякога и слагах свежи цветя във вазата, дори чистех праха, за да не изглежда гробът му занемарен. Защото осъзнах, че и той като всички нас е жертва на обречената връзка на родителите ни. Искаше ми се да бях проявила повече съчувствие към него в онзи момент — може би щяхме да избегнем фаталния изход. В спокойни моменти, обикновено когато се разхождам покрай леха с рози или преди да угася светлината вечер, ми се иска да бях показала по-голяма въздържаност тогава. Бях позволила на гордостта си, на егото и на новопоявилото се самочувствие от споделената любов със Себастиен да определи поведението ми към един огорчен мъж. А в онзи ден той беше като ранено куче. В заслепението си се смятах за зряла жена, но един зрял човек би знаел, че раненото куче винаги напада своя мъчител. Мъдростта на годините ме научи също, че можем да действаме само в конкретния момент, а това, което знаем днес, не може да промени миналото. Израстваме, развиваме се, поглеждаме с нови очи; неща, които са ни вълнували преди, вече не ни вълнуват.
	Имах необходимост да достигна някаква яснота, да се освободя от емоциите на онзи ден и да помисля обективно. И така в един момент, нямам представа точно кога, поех пълния товар на двете кончини и признах участието си в тях, защото макар да не бях дръпнала спусъка, аз помогнах да докараме Еймъри до такъв бяс, че да стане убиец. Но се помирих с това. Налагаше се, иначе рискувах да полудея от вината, макар че тя не беше само моя. Еймъри беше грубиян, в състояние бе всеки момент да изпадне в необяснима ярост и бяс. Навярно щеше да натиска спусъка, докато убие всички, дори и без моето участие. Беше като прахан, готова да пламне всеки миг, но истината е, че и онзи ден аз направих по-лесно пламването на искрата в избухливите пари около него. Не можех да променя миналото, но можех да оформя бъдещето си, затова стигнах до заключението — не без помощта на приятелката ми Грасиела, че ако искам да водя ползотворен живот, трябва да прогоня този ден от ума си, да го заключа във въображаема кутия и да изхвърля ключа.
	Много често говорех с Феликс в семейната гробница, въпреки че през пролетта на 1918 година посещенията ми се разредиха. Преди ходех всеки ден, а сега по три, понякога и два пъти седмично, ако съм заета в лабораторията или на полето. И все пак винаги успявах да намеря цвете, което да откъсна и да положа върху саркофага му на път към къщи. Понякога бе семпла маргаритка, друг път — ефирен ирис или дъхав здравец, каквото хване окото ми. При тези редовни визити му разказвах какво става с войната, четях му писма, осведомявах го за полетата, включително и тези, които превърнахме в ниви, за да отглеждаме храна. Винаги отделях и няколко минути да обсъдим парфюма, над който работя в ума си. Преди да кажа довиждане, му споделях как е Себастиен. Като говорех за него на глас, чувствах любимия си жив и по-близо до себе си.
	Започвах да вярвам, че Грасиела го е преценила правилно. Себастиен имаше невероятен късмет, за щастие, продължаваше да е жив и здрав и пишеше редовно. Четях писмата му на глас във всекидневната, често пред публика от жени. Те плетяха и се усмихваха заговорнически на леките му, забавни коментари и на проницателните наблюдения върху живота на фронта. Макар в първия момент историята за двойната смърт в малкия ни град да изуми всички, трябва да призная, че постоянната заплаха от смърт, с която се бе примирил всеки, наистина отслаби удара от внезапната и неочаквана кончина в къщата на Дьолакроа на двама от най-изтъкнатите хора в Грас. Ако времената бяха мирни, клюките щяха да се вихрят години наред. Но в условията на война случката намери своето място в умовете на хората като трагично стечение на обстоятелствата за двама храбри мъже. Името на Грасиела не беше замесено и хората, които знаеха, че е била любовница на Еймъри, а ни виждаха заедно, навярно са били озадачени първоначално, но дребните клюки около нас бързо загубиха привлекателността си.
	Заключението на полицията беше, че Себастиен е бил принуден да убие нетрезвия Еймъри при самоотбрана. Той получи разрешение да се върне в частта си в Северна Франция в рамките на десет дни след затваряне на ковчезите и полагането на нашите мъртви в местата им за вечен покой. Слухът за пияния Еймъри се разпространи като пожар по сух планински склон. Говореше се как моят съпруг се е появил пиян и бесен по причини, които така и не сме разбрали, съборил ме е, докато съм се опитвала да го успокоя, размахвал е оръжието си и по случайност е убил Феликс, когато той се е опитал да ми помогне. И тогава — в опит за самоотбрана — е полетял третият куршум. Беше голям шок за всички, но хората постепенно започнаха да признават, че самите те са видели Еймъри дьо Ласе да пристига в нетрезво състояние на гарата.
	Мадам Муфлар разказала на властите как той побеснял и станал агресивен, щом открил, че съпругата му не е вкъщи. Нейните показания — ненасочвани от мен, мога да добавя с чисто сърце — пред полицията, че се побояла за живота ми, когато видяла Еймъри в такова мрачно настроение, бяха изключително полезни за каузата ни. Жана свидетелствала в същия дух. Казала, че когато излизал от къщата, го чула да си мърмори под нос, че ще ме удуши, задето съм го унизила.
	Два дни след погребението кметът ме посети, за да ми обясни с много хъмкане, мънкане и огромно притеснение, че бракът ми с Еймъри не е законен, защото церемонията по гражданската регистрация не е била извършена и няма брачно свидетелство. Мигах тъжно, а вътрешно ликувах, разбира се, докато той постепенно и много колебливо се добра до думите, че по закон не съм Дьо Ласе и поради това нямам права като негова вдовица. Голяма битка беше да изрече последните думи. Улесних го. Спомням си как въздъхнах, станах и отидох до прозореца.
	— Вероятно е за добро.
	Още помня как ме погледна — ужасен, че съм толкова спокойна.
	— Мадам, знам, че това е голям удар…
	— Нищо не би могло да ме съсипе повече от загубата на двамата ми братя в течение само на една седмица, господине. Всъщност вашата вест ми дава възможност да се помиря по-лесно със стореното от Еймъри дьо Ласе. Предвид деянията му не желая да съм негова съпруга и вашата новина, макар и неприятна, е добре дошла.
	— Впечатлен съм от мъдростта ви, мадам.
	— Мадмоазел — поправих го с мрачна усмивка.
	Кметът пусна изнервена усмивка.
	— Това означава, че няма да имате никакви финансови облаги. Всичко отива при брат му Себастиен дьо Ласе.
	— Нямам нужда от богатството на Дьо Ласе — напомних, като внимавах да не прозвуча надменно.
	Всеки от Париж до Ница знаеше, че сега съм най-богатата жена в региона, а вероятно и в цяла Южна Франция.
	— И все пак е жалко, че двете ни фамилии загубиха специалната връзка, която градът така радостно приветства и отбеляза с празненства — подхвърлих небрежно.
	Той кимна.
	— За мое огромно съжаление. Връзката щеше да направи областта ни по-силна. Брат му… — гласът на кмета заглъхна.
	— … е много фин човек — довърших изречението му и продължих: — Изпитвам огромно възхищение от него. Всъщност всички тук му се възхищават.
	— Чувам, че Себастиен дьо Ласе често ви пише…
	„Значи езиците не почиват“ — помислих си. Но тази клюка беше добра, точно каквато се надявах да предизвикам.
	— Да, така е — отвърнах без колебание. — Цялото домакинство очаква писмата му. Чета ги на персонала и на приятелки.
	Кимна в знак, че е чул и това. Последвалото свиване на рамене говореше много.
	— Може би… кой знае… след като войната свърши… — Обикаляше на пръсти около онова, което занимаваше ума и на двама ни, а после тръсна глава. — Животът трябва да продължи.
	Грейнах в усмивка.
	— Всички правим каквото можем и двете големи фамилии на Грас винаги ще поддържат града — отвърнах.
	Задържа погледа ми миг по-дълго от приетото и между нас мина безмълвното послание, че би било хубаво да позволя да ме ухажва и друг Дьо Ласе… за доброто на Грас, разбира се.
	Не бях изрекла и една лоша дума за Еймъри след смъртта му, обличах се в черно както всяка вдовица, за да жалея за мъртвите в семействата ни и да отбележа геройските му постъпки на фронта. Но не правех и нищо, за да намаля възхищението на хората от Себастиен… един истински син на Грас, когото тепърва им предстоеше да опознаят. Разбира се, действията му в защита на Грасиела и мен не навредиха на репутацията му.
	И така аз продължих да чета писмата му пред приятелите и прислугата, но Себастиен го знаеше и пишеше общи неща — интересни и забавни, доколкото му беше възможно при дадените обстоятелства. През последните три години всички го опознаха и обикнаха, започнаха да мислят, че връщането му да живее тук ще е най-естественото продължение на живота му. Обикновено в писмото имаше и отделен лист само за мен. Не четях на глас пред другите тези тайни послания, не ги четеше никой друг. Само Грасиела знаеше за тях — моят верен съюзник.
	Отнасях се с тези скъпоценни листове като с лично съкровище. Насилвах се да изчакам да мине денят, за да ги изчета, намирах си работа по полетата или в лабораторията и чаках напрежението и копнежът да чуя гласа му в ума си да станат нетърпими. После, след оскъдна вечеря, често споделяна с Грасиела, която редовно ме посещаваше, драсвах клечка и запалвах фитила на свещта, за да чета на голия пламък в спалнята си. Макар и детинско, беше по-романтично, защото си мислех, че най-вероятно той пише писмата си на припламващата светлина на свещ или фенер.
	Останах в къщата на Дьо Ласе, макар че нямаше никаква съществена причина да го правя. Искаше ми се да се върна в родния си дом, но за момента той беше само една празна черупка, изпълнена с мрачни спомени. Дори три години след събитията във всекидневната все още се усещаше духът им и, кълна се, все още можех да подуша страха и ненавистта от онзи бурен ден.
	За да пропъдя лошите спомени, през есента на 1915 година превърнах фамилната ни къща в дом за възстановяване на ранени войници. Имаше толкова мъже, които се нуждаят от грижи, беше наш дълг да помогнем с каквото можем, затова много богати хора с празни къщи се отзоваха и сега в Грас имаше безброй помощни болници, включително моята и на Грасиела. 1916 година беше ужасна за морските битки. Струва ми се, че броят на загубените от нас и нашите съюзници кораби надвиши четиристотин, и не се съмнявам, че сред вражеските кораби и подводници също е имало големи загуби. Както в моята, така и в къщата на приятелката ми, бяха настанени моряци, оцелели и тези злощастни за Антантата морски битки. Много млади войници минаваха през отделенията ни, за да възстановят здравето си. Трябваше да ги закърпим, доколкото е възможно, и да ги изпратим отново в огнения ад на войната. Макар понякога да изглеждаше безсмислена, тази работа беше изтощителна, трудна и вдъхновяваща. Поддържаше духа ни, защото давахме своя принос. Всички тези мъже бяха нечии съпрузи, братя или синове, любими или бащи, чичовци или племенници. Зад тях надзъртаха толкова много жени, че се чувствахме свързани и твърдо решени да помогнем на техните любими хора.
	Всеки път, когато изпращахме някой мъж, с Грасиела си казвахме: „Някъде една майка, една съпруга или любима ни благодари“.
	Понякога, докато минавах през главния салон на вила „Дьолакроа“, който сега служеше за сутрешна стая на пациентите, усещах вкуса на кръвта на Феликс, сякаш е все още свежа и проблясва върху устните ми от целувката за сбогом. Имах необходимост от още време. Имах нужда животът отново да е хубав, саванът на смъртта да се вдигне от Франция, за да се справя с прогонването на всички демони от тази къща веднъж завинаги.
	Струваше ми се обаче, че мадам Муфлар никога няма да ми прости, ако напусна вила „Дьо Ласе“. През първата година ме глези като скърбяща вдовица, а после, когато свалих траурните дрехи и започнах да добавям цвят тук-там, направи странната забележка, че не може и не бива да оставам вдовица завинаги.
	Започна да подхвърля намеци, че вилата има нужда от детски гласове, от смях и нов живот. Умело събираше поддръжници и скоро и други от прислугата взеха да й пригласят, че когато войната свърши, ще е хубаво в къщата да се чуват писъците на щастливи деца, играещи в градината. Не откликвах, но винаги ги оставях да говорят на воля. Надявах се, че ако оставя нещата да се развият естествено, персоналът може сам да достигне до идеята, че Себастиен е перфектният избор… за да се запази кръвната линия жива и силна в Грас.
	И така, запалила свещ в спалнята си в имението „Дьо Ласе“, което с всяка изминала година ми ставаше все по-близко, като дом, аз чувах гласа на Себастиен чрез писмата му. Говореше ми за любовта и копнежите си. Аз също копнеех да ме прегърне и да почувствам ръцете му. Да гледам как заминава в онзи вледеняващо студен ден през януари 1915 година, беше вторият по трудност момент в живота ми. Преди четири години бях казала, че да сключа брак с Еймъри е най-голямото предизвикателство, пред което се изправям, но сега знаех, че едва ли ще се намери нещо, което да изисква повече сила, воля, самообладание и самодисциплина от затварянето на ковчега на Феликс. След него се нарежда моментът, когато Себастиен отново замина за бойното поле. Трябваше да се разделим, а не можех дори да го прегърна и целуна открито, принудена бях да приема три учтиви целувки на гарата пред очите на персонала и дошлите да се сбогуват с него.
	В двете седмици преди заминаването му избягвахме да оставаме насаме. Вечеряхме с Грасиела или с други гости. Лягахме си по различно време, никога не тръгвахме заедно нагоре по стълбите, а и той бе настанен в отделно крило на вилата. Когато раменете или ръцете ни се докоснеха мимолетно, това беше откраднат миг и двамата се оглеждахме виновно, за да проверим дали са ни забелязали. И така дори простото подаване на чаша чай се превърна в напрегнат и желан момент, в който пръстите ни можеха да се допрат; поздравите бяха натоварени с по-дълбок смисъл, защото ни позволяваха да се прегърнем и да докоснем леко с устни бузата на другия. Дори смехът имаше романтичен подтекст — развеселен поглед, усмивка в знак на удоволствие, отмятане на главата при шега — всеки невинен жест укрепваше връзката ни, докато хората се движеха около нас, без да долавят скрития ни език.
	Най-романтични бяха писмата. Заради отсъствието на Себастиен и вероятността да бъде ранен или да загине неговите послания ми въздействаха по начин, който трудно може да се постигне от обикновени писма в мирно време. Сега, когато не бе възможно нито да се докоснем, нито да се видим, споменът за гласа му бе всичко за мен. Всяка дума беше злато. Следвах буквите по листа с пръст, сякаш се пресягам през времето и пространството. Представях си, че галя ръката му, хванала писалката, която изписва с мастило мислите му.
	През онези две седмици, в които чакахме да мине полицейското разследване, нито ми се мислеше, нито ми се говореше за създаване на парфюми. И определено не бях в настроение за любов, докато скърбях за Феликс и Анри, така че животът се погрижи да не ни хванат в ситуация, която би компрометирала положението ни в обществото. И все пак преструвката с формалните целувки на гарата — без да знаем дали не се докосваме и виждаме за последен път, дали това не са последните думи, които си разменяме на глас — почти ме съсипа. Бях убедена, че насиля ли още малко фалшивата си усмивка, маската, която едва поддържам, ще се разсипе на ситни парченца. Беше ужасно болезнено да го пусна да тръгне, но трябваше да прикриваме болката, да говорим и да си махаме за довиждане като приятели, а не като любовници.
	Сега си спомням, че за да се справя с емоциите си, в онзи следобед се скрих в лабораторията, а после отказах вечерята, като заявих, че съм много уморена. Плаках, докато най-накрая се унесох от изтощение, но преди да заспя, в главата ми цареше такъв хаос, та поне няколко часа имах чувството, че бавно полудявам, защото всички ужаси от изминалите дни се бяха струпали в края на леглото ми и ме зяпаха втренчено оттам.
	Но всъщност ми направиха услуга.
	На следващата сутрин опаковах ужасите си и както Грасиела ме бе посъветвала, се погрижих да си останат само мои, да не се превръщат в проблем на другите. Като се изправих лице в лице с тях и им намерих отделно място в сърцето си, можех да контролирам кога да ги вадя и да мисля за тях. Вече се владеех. След тази вечер никога повече не съм заспивала след изтощителен плач, всъщност дори не съм плакала и нямам никакво намерение да позволя отново да се чувствам толкова слаба.
	Окопната болест, както стана известна, беше един от невидимите врагове, които преследваха момчетата ни заедно с вражеската артилерия, раните, заразите и отчаянието. Четях писмо от Себастиен на група жени във всекидневната, докато плетяхме чорапи за нашите храбри егери.
C>
	„Войникът обикновено стои в окоп, който е така плувнал във вода, че вътре се въдят жаби. Краката се подуват, стават безчувствени — пишеше Себастиен, а аз четях. — Чувал съм мъже да казват, че могат да забият щик в крака си, без да усетят нещо. Естествено някои се радват на състоянието, защото доста често то води до ампутация, а тя е билет за дома. Други смятат, че са изтеглили късата клечка, когато подуването започне да спада, тъй като знаят, че истински лошото тепърва идва с агония, която трудно се предава с думи.“
C$
	Вдигнах поглед и видях как малката аудитория въздъхва тежко.
	— Значи е хубаво, че плетем чорапи — отбеляза една от по-възрастните жени. — Как е твоят младеж, Жана?
	— Жив е. Имал е пристъп на окопна болест и е оцелял, но каза, че болката след спадане на подуването е все едно хиляда гладни плъха гризат живите ти нерви.
	Жените потръпнаха.
	— Чух, че били големи като котки — каза една.
	— С голи розови опашки и зли лица, хранят се с труповете — добави друга.
	Жана въздъхна.
	— Годеникът ми пише, че през нощта чака някой плъх да се покатери на стъпалото му, после вдига внезапно крак и подхвърля ужасния гризач високо във въздуха над окопа, за да даде тренировъчна цел на вражеския снайперист, който е на пост по това време. Само тогава се надява бошите да не пропуснат.
	Разсмяхме се. Черният хумор винаги помагаше. Жана ме погледна и аз я окуражих с усмивка, която съзаклятнически казваше да поддържаме духа висок. Разбира се, съзнавах, че тя не би могла да знае за отчаянието и тревогите ми за Себастиен.
	_Жените не падат духом_ стана моя мантра. „Ще понеса всичко. Ще намеря сила в собствената си твърдост“ — повтарях си. И така дните се превръщаха в седмици, а те в месеци, годините започнаха да минават една след друга и световните несгоди станаха далеч по-належащи и важни от разбитото ми сърце.
	Радвах се, че Грасиела реши да остане в Грас. Имаше време, когато се опасявах, че най-добрата ми приятелка може да се върне в Испания, макар боевете да правеха пътуването почти невъзможно. Все пак тя често говореше за завръщане у дома и аз бях наистина благодарна, че не осъществи намерението си. А и хората в общността започнаха да я приемат по друг начин и тя ми призна, че вече не се чувства като чуждестранен навлек. Смъртта на Еймъри безвъзвратно и неусетно промени образа й в очите им, а когато предостави собствения си великолепен дом на разположение на Антантата за настаняване на оздравяващи войници и за малка болница, тя окончателно спечели сърцата на съгражданите ни. Имаше случаи, когато и двете бяхме толкова изтощени, че мадам Муфлар вечер ни намираше заспали на масата, прекалено изморени, за да ядем. Да, харесваха ни заради нашата крехкост, но и заради неизчерпаемата ни енергия да помагаме на Франция в тази война.
	Разбира се, постоянно се боях, че някой от бинтованите и упоени войници, които пристигаха в инвалидни колички, ще се окаже Себастиен. Несъзнателно оглеждах съсипаните, кървящи лица, но късметът го пазеше далеч от прага на вила „Дьолакроа“ и аз бях много благодарна за това.
	Докато писмата му не спряха.


>	22

	_Май 1918_
	В началото см помислих, че е заради пощите — бяха претоварени с работа и имахме голям късмет, че изобщо получаваме лична поща. Освен това вниманието ми бе ангажирано с нуждите на болницата, която бе свръхнатоварена в момента. Разсейвах се и от кохортата гръмогласни и весели съюзници, разквартирувани за кратко в Грас, част от които се радваха на щедрото гостоприемство на Грасиела.
	Някои повече от други.
	— С кого те видях да минаваш покрай фонтана на площада?
	— С кого ли? — зачуди се тя невинно.
	Хвърлих й иронична усмивка, която тя се направи, че не забелязва.
	— Висок, светлокос. Мисля, че е капитан.
	— Така ли? — промърмори приятелката ми. — Нямам представа. Едва си спомням вчерашния ден, какво остава за предишните.
	Сега вече се разсмях.
	— Грасиела! Това беше вчера! И съм умишлено сдържана. Беше онзи очарователен австралийски капитан. Носеше кошница за пикник, очевидно за двама.
	Испанката сви рамене.
	— Изтощи ме с чара си. Съгласих се да опитам желираните му яйца, след като ме увери, че нямали равни на себе си. Освен това беше твърдо решен да ми приготви любимите на леля му „боровинкови мъфинчета“, както ги нарече. Гост на страната ни е. Не мога да съм груба с него.
	— Разбира се, че не може. Предполагам, фактът, че е изключително привлекателен, няма нищо общо.
	Погледна ме с окаяно изражение.
	— Все някога трябва да се върна към живота.
	Стана ми неловко, че се почувства виновна заради мен. Прегърнах я и вероятно сме били доста комична гледка: тя бе толкова дребна, а аз — истинска върлина.
	— Да, трябва. И се вълнувам за теб. Изглежда ми очарователен. Коя жена не би била щастлива да иде на пикник с такъв австралийски чаровник?
	— Разсмива ме — призна Грасиела, — а не бях сигурна, че ще мога да се смея отново с мъж.
	— Тогава продължавай да се смееш с него, прекара четири години в скръб.
	— Страхувам се да го харесам.
	Кимнах.
	— Защото може да го ранят?
	— Защото само след месец може да е мъртъв, Фльорет. Връща се на фронта след няколко дни, за да се присъедини към полка си в Ипър.
	Натъжих се за нея. Имаше едни тихи моменти, в които проклинах късмета си да обичам мъж точно сега, по време на тежка война.
	— Въпреки това — продължи Грасиела — той е като хубава песен, като летен ден, като плуване в океана. Когато се смеем заедно, се чувствам жива. И независимо от опасността да се влюбя в него, не искам да живея без смеха му.
	— И не трябва. А и сега, с пристигането на американците, смятам, че изтощената германска армия не би могла да издържи новата офанзива.
	— Да се надяваме — съгласи се приятелката ми.
	Трябва да призная, че присъствието на възстановяващите се войници в нашата област бе довело до изблици на веселие и смях, които напомняха за живота в добрите стари времена. Аз също се радвах на компанията им, но за разлика от Грасиела, се държах на разстояние от несъзнателния чар, излъчван от тези усмихнати мъже. Докато посещавах организираните от тях сбирки, бях пропуснала да обърна достатъчно внимание на факта, че напоследък нямам новини от Себастиен.
	Сетих се за това чак днес, докато с Грасиела работехме в една от временните болници, където прекарвахме повечето си дни и нощи.
	Всъщност тъкмо тя ме подсети.
	— Не си ми разказала последните новини от Себастиен — заяви, докато стояхме от двете страни на едно легло и сменяхме чаршафите с добре заучени движения.
	Оставаха ни още две редици легла.
	Сбърчих чело.
	— Защото няма нищо за разказване.
	— Откога не си го чувала?
	— О, не чак толкова отдавна — казах го равнодушно, но не можах да прикрия потъмнялото си лице добре, защото започнах да пресмятам колко седмици са изминали от последното му писмо. Стреснах се, когато ги преброих.
	— Откога? — попита отново, приглади горния чаршаф с широк замах и нейният ъгъл от леглото стана идеално гладък.
	Опитах се отново да свия рамене безучастно. Не свърши работа.
	— Фльорет, първи май е. Кога пристигна последното му писмо?
	Бяха минали пет седмици и три дни от последното му известие.
	— Може би месец.
	— Месец! — ахна Грасиела. — Та вие си пишете почти всеки ден.
	Не отговорих, продължих да се мотая с моя ъгъл, като го оправях много по-внимателно и дълго от обикновено.
	— Ти пращаш ли му писма?
	Кимнах.
	— Постоянно — отговорих, неспособна повече да крия нито тъгата, нито тревогата си. — Хайде стига, не искам да мисля за това. Нали ме увери, че Себастиен има много животи. Ще се справи, очевидно му е невъзможно да пише.
	— Да, разбира се — побърза да се съгласи приятелката ми.
	Но улових разтревожения й поглед и му отговорих с известно предизвикателство. Не исках да ме разпитва повече за него, и без това ми беше достатъчно трудно да се справям с демоните, които беснееха в главата ми и ми се подиграваха, че сега вече и Себастиен го няма. Уверяваха ме, че всички мъже, които съм обичала, са мъртви.
	— Свършихме тук — казах и пуснах моя ъгъл от чаршафа. — Излизам да се разходя из полетата. Ще дойдеш ли?
	— Нали не мислиш, че ще пропусна майския празник — подсмихна се Грасиела. — Тук си непоносима, така че да опитаме навън. Но първо ще минем през пощата, за да проверим за новини от Себастиен.
	Не ми се искаше, защото подозирах, че това ще съсипе един любим ден — първи май, с неговия свеж горски аромат на момина сълза, обгърнал целия град.
	Когато пощенската служителка поклати глава със съчувствие при въпросителния ми поглед, усетих как паниката ми се надига. Нямаше… със сигурност нямаше да бъда наказана по този начин, нали? След като ми бе позволено да вярвам в късмета му повече от четири години, Себастиен не можеше да изчезне просто така, без никаква информация.
	Минах през скромните ни майски празненства като марионетка, сякаш някакъв кукловод ръководеше движенията ми. Бях учтива, държах се приятелски, макар и леко разсеяно; показах нужната радост, когато на блузата ми се закачи стръкче от красивото ни пролетно цвете. Щях да го нося с удоволствие, с надеждата да ми донесе късмет. Феликс също като мама наричаше момината сълза — с нейните бели обърнати камбанки като пръснати перлички и широки зелени листа — лилия от долината. Зачудих се дали е знаел, че според народната медицина тя засилва паметта и сърцето. Днес имах нужда момината сълза да направи точно това за мен, макар да бях наясно, че всички части на растението са отровни. Не беше ли и любовта такава?
	Имаше власт да доставя странно чувство на радост, но колкото по-високо се извисяват емоциите на човек, толкова по-жестоко е падането, когато тя си отиде или бъде застрашена.
	Все пак първият ден на май наистина повдигна настроението ми, защото винаги е означавал нов живот, нали така? Подушвах обещанието за живот, което нахлуваше от гористите хълмове, обгърнали Грас с нежната яркост на тези мънички чашки пролетна чистота. Присъствието им означаваше, че любимото ми време от годината е зад ъгъла. Бледосините небеса щяха да се нашарят с облачета и меки слънчеви лъчи, а дните щяха да са дълги.
	Долавяше се и обещание, че хълмовете около Грас скоро ще се превърнат в розов килим. Зеленчуковите ниви трябваше да почакат, докато дестилираме розовото масло. То беше религия.
	Десет дни по-късно, в първия ден на майския розобер, все още нямах новини от Себастиен и бях изпаднала в мрачно настроение. Но работата избутваше емоциите на заден план и бях радостна, че беритбата най-сетне е дошла и всяка сутрин мога да работя до изнемога, а после да прекарам следобеда и вечерта в болницата. Вече имахме квалифицирани медицински сестри и един доктор, така че ролята ми в последно време се свеждаше основно до управлението на болницата. Разбира се, помагах и с чисто физически труд, когато се наложи. Радвах му се, караше ме да се чувствам полезна, но най-вече помогна хората от града да ме приемат в сърцата си. Войната ни беше направила равни и вече нямаше значение, че името ми е Дьолакроа — всички бяхме загубили любими хора и приятели, всички имахме нужда градът да оцелее без мъжете. Може и да бях богата жена, но четирите години споделени трудности ме бяха превърнали в още една скърбяща сестра. Странно, но тази мисъл ме споходи и ми донесе утеха точно когато пред нас се изправи поредният розобер, на който не му пукаше за войната и за нашата болка, нито за загубата ни.
	Чакаха ни рози за бране.

	* * *

	В три през нощта вече бях будна и навличах всевъзможни дрехи, които след това лесно да свалям една по една с напредване на сутринта. Точно сега, преди зазоряване, беше студено, но по пладне пролетното слънце щеше да се погрижи да се почувстваме като в ада при тежката работа, която вършим. Всъщност стотиците торби свеж цвят трябваше да са на безопасно място в складовите помещения на фабриката най-късно до обяд. Бяха се стекли жени от всички краища на Юга, за да припечелят нещичко от тази къртовска работа, но наех и жени от пътуващите групи наемни работници, което предизвика раздразнение сред хората на Грас.
	— Не съм сигурен, че е разумно — опита се да ме разубеди отново кметът, докато минавах през града, за да събера помощниците си.
	Бях облечена като другите жени в дълга памучна пола, блуза с дълги ръкави, престилка и здрави боти с връзки. Носех голям вълнен шал, за да се предпазвам от студа на зората, но с напредването на сутринта щях да го хвърля. Стисках в ръка огромна сламена шапка като последна броня срещу слънцето, което обичахме и от което имахме огромна нужда, но беше абсолютен злодей за работата ни. Беше първата от поредица изтощителни сутрини на полето и аз очаквах с нетърпение убийствената умора, защото имах нужда от отвличане на мислите. Не исках да мисля много, а просто да работя. Жадувах за монотонното бране на розов цвят, за болката в гърба, за раните и драскотините по ръцете. Бях започнала да губя вяра, че Себастиен ще се върне. Виждала бях това състояние у други жени от Грас, дори ги бях утешавала, когато загубят съпруг или син. Имаше опасност да стана една от жените, облечени в черно, които винаги вървят в сенките, не ходят редовно на черква и размахват юмрук към небето или плачат безмълвно, докато вървят по улицата, без да забелязват нищо около себе си.
	Това не можеше да е моето бъдеще… и все пак, защо не? Не бях по-различна от тях. Войната не подбираше. Богаташите с титли падаха наравно с бедните. На куршумите и бомбите не им пукаше за общественото положение на жертвата. При все това аз се бях вкопчила в идеята за магическата способност на Себастиен да избягва тези куршуми и бомби.
	— Извинете ме, кмете — отвърнах, внезапно осъзнала, че ми е задал въпрос.
	— Новите цигани. Едва ли е много разумно да ги наемате точно сега, мадмоазел.
	— Мисля, че предпочитат да ги наричаме роми, господине.
	Той примигна раздразнено.
	— Простете, мадмоазел, ала чух, че тази година наемате не само камаргски цигани и баски, но и мануши. Това са цигани от немски и италиански произход… — Прошепна последните думи, сякаш се страхува, че ще го удари гръм.
	— Кмете, жените, за които говорите, са просто пътуващи работнички. Всички са роми и през целия ми живот именно те са изнасяли на плещите си повечето от къртовската работа по розобера ни. Няма да ги изоставя сега.
	— Но германки и италианки!
	Въздъхнах мислено, но си придадох открито и спокойно изражение. Боже, наистина бях пораснала през последните години. Преди войната щях да покажа нетърпението си. А сега се усмихнах и му отговорих с любезен тон:
	— Те са французойки от главата до петите. Прадедите им са дошли от Германия и Италия, дори от Испания, но аз познавам тези жени, някои от тях работеха за баща ми. Всички имат законни пропуски, каквито се изискват от всеки пътуващ. Управителят ми е педант по отношение на документите и спазва всички разпоредби на закона от 1912 година. Никоя от тези жени не е напускала страната, доколкото ми е известно, и повечето от мъжете им са мобилизирани в нашата собствена армия. Поне половин дузина от тях са загубили съпрузи и синове в битките за Франция.
	Кметът стисна устни пред разумните ми доводи.
	— Те са просто пътуващ народ, който се придвижва в зависимост от сезонната работа. Кръвта, която мъжете им проливат, е червена досущ като нашата.
	Мъжът се прокашля примирено.
	— Не исках…
	— Знам, че не искахте — прекъснах го с топла, приятелска усмивка. — Знам, че намерението ви е единствено да ни защитите, кмете, и всички сме ви благодарни за усилията.
	Той изпъчи леко гърди, очевидно горд от думите ми.
	— Но няма защо да се страхуваме от тези жени, които ще работят здраво за Грас. Имам нужда от работна ръка, за да приключа с беритбата. В града няма достатъчно жени. Дори да работим по цял ден и да почернеем като карамелчета, просто не можем да си позволим лукса да се лишим от временните работници от Камарг, които сме свикнали да използваме от години. Тези роми — всъщност те наричат себе си цветята, защото са се специализирали в отглеждане и бране на рози — ще спасят реколтата ни, ще ни помогнат да свършим с розобера навреме, докато цветовете са в най-добрата си форма. Доверете ми се, господине, благополучието на Грас е на първо място за мен.
	— Простете ми, мадмоазел Фльорет, че поставих под съмнение вашата практика.
	— Няма за какво да ви прощавам — заявих жизнерадостно, облекчена, че проблемът е преодолян. — Ако не оберем цвета, няма да има етерично масло и работа за жените от Грас, които разчитат на този доход. Знаех си, че ще ми се доверите. Освен това подозирам, че правителството обича да държи под око пътуващите групи, а Дьолакроа и Дьо Ласе сега ще имат опис на всичките им документи, надлежно подпечатан и подписан.
	— Да, вярно е — призна кметът.
	Сега вече ускорих крачка нагоре към черквата, където животът ми се промени така драматично.
	— Довиждане, кмете. Предайте на жена си, че я очаквам на кафе в най-скоро време. Изключително благодарна съм й за помощта в болницата — завърших с усмивка през рамо и бързо се отдалечих от него.
	Отправих се към група от същите жени, за които току-що бяхме говорили, събрали се бяха на площада пред катедралата и завързваха шапките си. Бяха облечени в ярки цветове и трябва да призная, че в предутринния сумрак придаваха така необходимото ведро настроение на скръбния ни град.
	Вдигнаха ръце за поздрав и в същия момент видях, че към тях се присъединяват още жени. Малкият площад, на който се събирахме, се намираше срещу кметството, което едно време е било епископска резиденция. Сега обаче самата катедрала разпращаше с камбаните си посланието, че първият ден на розобера е настъпил.
	Единствено в тези няколко дни от годината се чувствах свързана със стария си живот. Бяха любимите ми дни и на лицето ми бе изписана усмивка за пред работничките, макар да имах усещането, че май 1918 година ще донесе невъобразим ужас, особено при новините за яростните боеве на фронта. Вестникарските дописки подсказваха, че войниците на Антантата са изправени пред огромна опасност. Там не можех да допринеса с нищо, затова трябваше да се стегна и да направя всичко възможно тук, у дома, да помагам — с лекуването на ранените и събирането на реколтата. Това бяха главните ми задачи за месец май.
	Организирах работните групи и минах по редиците. Днес никой на полето не споделяше чувствата ми към тази изнурителна работа. За всички, освен Грасиела — която се появи с толкова огромна сламена шапка, та ме накара да избухна в смях — това бе средство за препитание.
	— Тази година фамилията Дьолакроа ще даде специален бонус, двойно заплащане на всяка жена, която успее да обере шест килограма цвят за един час в първия ден на пролетния розобер — провикнах се през свити шепи, за да стигне гласът ми до всички.
	Чуха ме — радостните възгласи бяха силни и изпълнени с одобрение.
	— Ами да го направим, дами — добавих. — Успешен розобер!
	— Успешен розобер! — повториха всички в един глас, изпълнени с усещане за триумф, и се пръснаха по редовете.
	Грасиела се извърна на една страна, докато завързваше шапката си, и аз отново избухнах в смях. С нея изглеждаше още по-дребна.
	— Тази шапка е абсурдна, знаеш го, нали?
	— Интересува ме само безупречното състояние на кожата ми, Фльорет — смъмри ме тя. — В живота си не бях брала рози, докато ти не започна да ме влачиш по полетата като селянка.
	Мрънкането й само ме разсмя още повече, но пък такова беше и нейното намерение — знаех, че се притеснява за мен.
	— Да не говорим, че ме караш да държа главите на мъже, които повръщат, и после да чистя след тях и да мия подове! — Звучеше толкова ужасена от собствените си твърдения, че всичко ми заприлича на някаква комедия, на забавна пиеса. Разшири очи от оскърблението.
	— Всички участваме — казах.
	— Да търкам подове на благородните си колене! — подсили негодуванието си тя с огромно отвращение.
	— Трябва да поддържаме стерилността в отделенията — напомних й, развеселена от шеговитата размяна на реплики въпреки скритото си лошо настроение.
	Грасиела ме изгледа с пресилено негодувание.
	— Онези медицински сестри ме гледат отвисоко.
	— Не е вярно! Постоянно ми повтарят, че си най-красивата жена, която са виждали в живота си.
	— Това го знам! Кажи ми нещо ново.
	И двете се разсмяхме, а работничките извисиха глас в песен за розобера. Временните не се включиха, но се усмихваха одобрително.
	Спогледахме се с ръце на хълбоците.
	— Хайде да се захващаме — казах.
	— Не спирай да се забавляваш! — отвърна Грасиела и зае мястото си през няколко реда от мен.
	Кимнах и заех усамотеното място в края на един от редовете, което предварително си бях избрала. Но бях излъгала приятелката си — беше ми невъзможно да остана весела. Усещах как лошите новини ме преследват като диви зверове и днес събирането на цветовете, това успокоително монотонно действие, вече не ми носеше удоволствие, макар да ме държеше заета и да ме възпираше да побягна с писък надолу по склона. След всички тези месеци, през които бях тренирала самообладанието си, сега бе моментът да се подчиня на рутината, тя трябваше да ми послужи… и да ме спаси. Не ми оставаше нищо друго, освен да се отворя за болката, че Феликс вече не присъства в живота ми. Ключът, който се надявах да съм изхвърлила, се появяваше в редките случаи, когато се чувствах несигурна и заплашена. Липсата на новини от Себастиен ме изнервяше.
	Пуснах Феликс да се разхожда свободно из мислите ми и се надявах да няма разговори за смърт, а само за рози и парфюми. Беше истинско удоволствие да си представям, че отговаря на въпросите ми.
	Докато се унасях в ритмичното късане на росните розови цветове, с десетките им дебели ароматни венчелистчета, почти пияна от медения им аромат, разказвах на Феликс за парфюма, на който се посветих преди време. Опитах се да намеря свежа енергия, за да загърбя новите си страхове за Себастиен и неговото мълчание.
	— _Искам да мирише различно._
	— _В какъв смисъл?_ — попита той.
	— _Не по стария начин._
	— _Значи не на рози и жасмин, най-популярните цветя в Грас._ — Тонът му бе леко насмешлив.
	Усмихнах се вътрешно. Близнакът ми явно искаше да се поизпотя.
	— _Искам да кажа, че ще ги включа по начин, който ще ги направи по-трудно разпознаваеми на пръв поглед._
	— _По-абстрактни?_
	— _Да! Точно така. Благодаря ти, Феликс. Искам абстрактна версия на това, което винаги са били нашите парфюми._
	— _Значи ще са там и едновременно няма да са там?_
	Подсмихнах се, докато поставях внимателно още един ценен цвят в чувала, увиснал на рамото ми, без да докосвам скъпоценните му листенца.
	— _Нотките им ще бъдат недоловими в първия момент, а когато се появят, ще са смущаващи, защото ще са свежи и нови._
	— _Защо?_
	— _Защото_ — започнах… и се зачудих как да продължа. — _Защото правя аромат за времето, когато войната ще е свършила. Жената, която ще го носи, ще се е отърсила от оковите на мъжете. Ще обича мъжете, но ще е независима по дух. Ще е оцеляла сама, ще се е справила сама с много от нещата, които са я плашели и предизвиквали, но ето я сега — силна и решителна, разчитаща на себе си._
	— _На мъж ли мирише вече?_
	Разсмях се сама в края на реда и трябваше да се овладея, за да не привлека вниманието на другите. Стана ми хубаво от откровения смях, който свали напрежението ми. Хвърлих бърз поглед наоколо и се уверих, че съм достатъчно изолирана в този край на полето. Никой не можеше да ме чуе, а и жените се бяха съсредоточили единствено върху собствената си работа в сумрака и студа на пролетната утрин.
	Някъде много далече артилерията гърмеше и мъжете ни падаха убити и ранени. Надявах се това да е последният ни кървав розобер. Отправих молба към вселената следващата година да събираме розите в мирно време и Себастиен да е до мен.
	Върнах се към въпроса на Феликс.
	— _Не, глупчо, тя е по-женствена от всякога, но няма да мирише като прабаба си само на рози и виолетки, лавандула и жасмин. Тя е нова жена, модерна жена, която навлиза в нова епоха на мир и благоденствие. Иска признание, иска постижения. Тя е сложна, многолика, от време на време противоречива, понякога капризна, понякога емоционална, но винаги независима. Живее живота си по свои правила._
	— _Мъжете май стават излишни._
	— _О, все още ставате за някои неща_ — отвърнах иронично.
	Стори ми се, че дочувам ехо от смеха му над розовите полета, и искрено пожелах наистина да се смее там, където е.
	— _Ще добавя и метална нотка_ — добавих.
	— _Че за какво ти е?_ — прозвуча леко обиден в ума ми и аз се усмихнах.
	— _Защото ще ми напомня за теб, Феликс. За целувката ми за сбогом._
	Той мълчеше и чакаше да продължа.
	— _Ще има топлина и горчивина, ще има цитрус и скръб, ще присъства светлината на надеждата и тъмнината на спомена._
	— _Кажи ми каква ще е формулата._
	Въздъхнах. Различаваше се от първоначалната, но не толкова много, че да не разпозная уханието, което създадох по описанието на Себастиен.
	— _Цветя, разбира се, заради Грас. Тонка и ванилия, които си говорят за топлина и сладост. И малко мускус — мек и фин, от горите, които обичам. Това са нотките, които предпочитам да нарека любими, а не базови._
	Усещах усмивката му в мен, около мен. Одобряваше.
	— _А сърцето, Ети?_
	— _Божур, за да се запази ароматът красив и женствен._
	— _Като прегръдка_ — вметна той.
	— _Искам и нар._
	— _Наистина ли? Заради кръвта, предполагам._
	— _Добре ме познаваш. Да, цветът на плода символизира кръвта, пролята за Франция, но нали и двамата сме съгласни, че личната ни представа за дестилацията на този плод е свързана с току-що изкъпано бебе._
	— _Леко и пухкаво, да_ — изрече брат ми, макар и с известно съмнение в гласа.
	— _Заради прераждането, Феликс. Кръвта на умрелите, кръвта на прераждането._
	— _Харесва ми. А и мускусът ще се съчетае добре с нара. Това е вдъхновяващо, Ети! И какво друго?_ — попита ентусиазирано. — _Чакай, може би нещо пикантно._
	Почувствах облекчение, че Феликс отново долавя уханията и може да предлага компоненти, които да подсилят и балансират парфюма.
	— _Да_ — казах радостно. — _Джинджифил!_
	— _Перфектният баланс между лютив и цитрусов аромат. Ще придаде източен привкус._
	— _Точно това искам. Едва ли можем да си представим колко важен ще стане Ориентът за новите аромати и търговията ни. Надявам се един ден да отида там и да открия всичко сама._
	— _Ще идеш. Заедно със Себастиен._
	Преглътнах емоцията, която се надигна при споменаването на името му.
	— _А за върховите нотки искам да използвам грейпфрут, Феликс._
	Близнакът ми се засмя.
	— _Само ти би могла да измислиш такова нещо, Фльорет. Нежен, искрящ цитрус._ — Почти видях как кима одобрително. — _И връща обратно към цитрусовата нотка на джинджифила… много добре, Ети._
	— _Сега искам да ми се довериш за следващите съставки_ — предупредих го.
	— _Давай тогава_ — окуражи ме, — _макар да подозирам, че вече си набрала две кила рози. Няма ли да си починеш малко?_
	— _След като ги направя шест. Трябва да съм пример за останалите._
	— _Браво, моето момиче. Хайде, давай, изненадай ме с върховите си нотки._
	— _Английски чай, за да добави дъх на сено…_
	— _Ида намигнеш леко на английския си любим, предполагам?_
	Искаше ми се да изпратя въздушна целувка на Феликс за разбирането.
	— _И на английското ни наследство. Ще го балансирам със… зелен чай._ — Знаех, че съм права. Вече го подушвах.
	— _Наистина ли?_
	— _Да! Знаеш, че обичам сорта „гънпаудър“, с топченцата му от навити листенца, които напомнят на зрънца барут. Разказва за оръдията на войната и за взривовете, които разтърсват Европа, раняват земята и убиват мъжете ни. Притежава онази източна нотка, която търся, но и напомня за ментовите чайове на Мароко, където е бил Себастиен и където обеща да ме заведе един ден. Но преди всичко ще го включа, защото чаят подобно на снега мирише само на себе се, чисто и неподправено._ — Сетих се за скръбта ми в онази снежна нощ.
	Феликс мълчеше и аз не издържах:
	— _Съгласен ли си с мен?_
	— _Страхотен е, Ети, толкова много символизъм има в парфюма ти. Наистина ме изненада, но си права, зеленият чай добавя свежест и докато цитрусът искри на върха на парфюма ти, двата чая ще придадат чисти нотки като полъх на свеж въздух._
	— _Точно! Като въздуха, който искаме да дишаме отново — чист от пушека на оръдията и кръвопролитията._
	— _И тъй като никой, освен нас двамата не разбира сложната приказка, която стои в основата му, мисля, че като цяло създаваш свеж цветен аромат с намек за ориенталска топлина. Звучи ми като парфюм, чието ухание никога не съм вдъхвал._
	— _Наистина ще е напълно различен от всичко досега, Феликс._
	— _Как ще го наречеш?_
	Не бях сигурна. След като изоставих идеята да разработя следвоенен парфюм, олицетворяващ триумфа и други победоносни сантименти, не бях мислила как да нарека това ново, блестящо и дръзко ухание, което се надявах да се хареса на всички жени по света още щом го помиришат или чуят за него. В този миг на вглъбяване, когато поспрях, за да обмисля въпроса, над редиците рози полъхна ветрец, разпиля косите ми и донесе най-фантастичния аромат, обагрен в богато розово великолепие, сякаш самото ухание се бе превърнало в цвят. Както и да го нагаждах, този парфюм винаги щеше да е за Грас, за хората му, за живота му.
	— _Ще го нарека „Потайности“, Феликс._
	Брат ми веднага стигна до очевидното заключение.
	— _Защо би искала да говориш за тайните ни?_
	— _Скъпи мой, парфюмът няма да говори за лъжите, а за истините._
	— _Така или иначе семейството ни е прокълнато, дори да не го обясниш с думи. Аз ще знам. Ти ще знаеш._
	— _Не виждам нещата в тази светлина._
	— _Кажи ми как ги виждаш, Ети._
	— _Виждам „Потайности“ като осъществяване на любовта. Тя е тайна, Феликс. Промъква се в теб. Не се заявява на висок глас. Не идва насила. Просто се случва._ — Свих рамене. — _Влюбих се в Себастиен без предупреждение или предварително намерение. Татко се е влюбил в Маргьорит и съм сигурна, че ако могат да се изправят пред нас, ще ни обяснят колко безпомощни са били. Като пеперудата, която синът им унищожи пред очите ни._
	— _Значи любовта може да бъде и жестока._
	— _Да, такава е. Прави любовниците слаби, отнема контрола им, сваля задръжките. В случая с татко е довела до последствия, които се проявиха години след това. Любовта може да е горчива, изпълнена със сърдечна болка. Бог ми е свидетел, че има дни, в които ми се иска да не се бях влюбила в Себастиен, за да не живея сега с болката. Има и други дни, в които искам да не те обичам толкова много, за да те пусна да си идеш._
	— _Това не би ми харесало._
	— _Знам, затова любовта е също и красива, възвисяваща, вдъхновяваща и може да е вечна, ако я подхранваме._ — Свих рамене. — _С „Потайности“ посягам към тази истина, а онова, което обвързва семейството ни, си остава за нас._
	— _За теб, скъпа Ети._
	— _Прав си, защото аз съм единствената, която остана._
	— _Тогава забрави за семейството и мръсните ни тайни. Направи парфюма си чист и лазурен и го наречи… „Фльорет“! Ще си първата жена парфюмерист в Грас. Нека името ти е свързано с този оригинален аромат, който ще създаде ново поколение красиви ухания, вдъхновени от теб._
	Ахнах, изненадана от предложението му, защото Себастиен също бе настоявал да кръстя парфюма на моето име.
	— _Наистина ли?_
	— _Ще ме ядосаш, ако не го направиш._
	— _Ще помисля._
	— _Напоследък нямаш новини от Себастиен_ — отбеляза брат ми.
	— _С теб ли е, Феликс?_ — попитах с ужас.
	— _Питаш дали е мъртъв?_
	Не можех да го изрека. Близнакът ми се поколеба, после въздъхна.
	— _Не знам._
	За първи път от години от мен се изтръгна ридание. Изненада ме с дълбоката си болка, защото изобщо не съм подозирала колко грижливо съм потискала тревогата си. Вдигнах един особено красив розов цвят към лицето си и усетих хладната влага на венчелистчетата. „Ето това е, това е сърцевинната нотка на «Потайности», ясна и сладка в първия миг, но сложна и дълбоко възвишена впоследствие“ — помислих си. Навярно ароматът на розата бе леко различен за всеки, който я помирише, но аз можех да различа дузина — не, две дузини ухания само с едно вдъхване на най-скъпоценното цвете на Грас.
	— Не ми го отнемайте — прошепнах в листенцата, докато докосваха леко устните ми. — Върнете го у дома.
	Разнесе се вик. Приведените около мен жени се изправиха с въздишка на облекчение. Всички застанахме в универсалната поза — едната ръка на хълбока, другата над очите, с избутана назад шапка. Прохладата на утринта вече я нямаше, щеше да е много топъл ден.
	Познах гласа на Грасиела и погледнах към нея.
	— Какво има? — провикнах се през редовете.
	— Виж кой идва! — извика тя, избута назад огромната си шапка и кимна с брадичка в посока към долината.
	Бях доста далеч зад приятелката си и присвих очи, за да огледам самотната фигура, която тъкмо излизаше на билото на хълма. Втренчих се за момент, докато очите ми се нагодят към светлината, но веднага разбрах, че е мъж. Виждах бинтове около главата му. Беше висок, тъмните дрехи висяха на слабата му фигура. Забелязах леко накуцване в походката му.
	— _Себастиен!_ — изкрещях мислено. — _Феликс, той ли е?_
	— _Бъди щастлива, бъди влюбена за всички нас, Ети_ — бяха последните му думи към мен. Сякаш вятърът на Прованс повдигна духа на близнака, който живееше в мен, и го отнесе, като ни раздели на живи и мъртви, за да може душата му да намери покой, а моето сърце да открие своя ритъм до Себастиен.
	Хвърлих торбата с цветовете зад себе си, където тя се разсипа, и се затичах към него. В движение свалих предпазните ръкавели, развързах престилката и я метнах встрани. Дръпнах гребена от черупка на костенурка, който държеше косата ми, за да почувствам как прекрасният вятър струи през нея, докато се нося към любимия си. Усещах как моят парфюм се носи в съзнанието ми — всичките му нотки се сливаха в една, докато чертите на Себастиен ставаха все по-отчетливи. Уханието взе връх, щом го прегърнах, а той ме вдигна във въздуха между редовете с рози и ме завъртя, като се смееше и ме прегръщаше толкова здраво, че едва дишах. Това беше ароматът на „Фльорет“ — любов в най-чистата й форма.
