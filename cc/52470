D>
	Посвещавам тази книга на Джорджет Хейер. Макар че и преди нея е имало автори, които са обличали жените в мъжки дрехи (спомнете си Шекспир!), блестящите, забавни любителки на мъжки дрехи, излезли изпод перото на госпожа Хейер, се превръщат в идеала, към който се стремят всички съвременни авторки на любовни романи.
	Никога не бих могла да облека героите си без приноса на три фантастични дами: моя редактор Кари Ферън, помощничката ми Ким Кастильо и сътрудничката ми в проучванията Францеска Друин. Благодаря безкрайно и на трите ви.
	И най-накрая, читателите на моето онлайн информационно табло (eloisajames.com) не спират да ми носят радост, да ме предизвикват и да ме вдъхновяват за нови идеи. Отбийте се и се включете и вие!
D$


>	Пролог
>	Правосъдие от херцогинята

	_15 декември 1783 г._
	_Областният съд на херцогство Бероу_
	_Председател — почитаемият Реджиналд Трудър_
	— Аз не исках да се омъжвам и за двамата!
	— Проблемът — каза херцогинята, като се наведе напред — не е, че сте се омъжили два пъти, а че сте се омъжили повторно, когато първият ви съпруг е бил още жив.
	— Ами аз не исках Ейвъри да умре — обясни Лавдей Билинг. — Просто исках да се омъжа за Джон, това беше всичко. Не можах да се спра. Бях толкова уморена и самотна, а той… той седеше с мен по цяла вечер.
	Съдията изсумтя и Лавдей си помисли, че може да се е събудил, но той пак захърка.
	Херцогиня Бероу имаше много благи очи, но сега поклати глава.
	— Вече сте били омъжена за Ейвъри — тоест, за господин Мозли, — когато сте се омъжили за Джон.
	Лавдей сведе глава.
	— Ейвъри ме напусна преди три години — каза тя. — Не знаех дали още ме иска, защото ми каза, че съм била по-глупава и от свиня напролет.
	Херцогинята притежаваше някаква кротка хубост, като съпруга на свещеник. Роклята й беше черна, но някак блестеше. И косата й беше красива — навита, накъдрена и вдигната около главата, както се носеха изисканите дами. А в очите й се четеше такова опрощение, че Лавдей ненадейно изпита желание да каже истината. Отново се почувства като момиченце в кухнята на майка си, току-що откраднало парче торта.
	— Аз всъщност не съм омъжена за Ейвъри Мозли — каза тя и с крайчеца на окото си видя как Ейвъри вдига глава. — Преди да се омъжа за Ейвъри, вече бях омъжена. И всъщност не се омъжих за него, защото свещеникът беше един ирландец на име Ъшър и тайно ми каза, че сватбата не била истинска.
	Ейвъри сигурно падна от стола си при тази новина, но вниманието на Лавдей беше съсредоточено върху херцогинята.
	— Когато татко ме омъжи първия път, бях на дванайсет.
	— Дванайсет!
	Херцогинята изглеждаше потресена, затова Лавдей се опита да обясни:
	— Не беше чак толкова страшно. Разбирате ли, аз бях доста развита и все пак струвах нещо, пък и не беше чак толкова лошо.
	— Как се казваше той?
	— Господин Бъкли. Но той умря, затова, след като господин Бъкли умря, се омъжих за Харолд Екълс.
	— Предполагам, че господин Екълс не е мъртъв? — попита обнадеждено херцогинята.
	— Жив си е — толкоз, колкото може да е жив човек в затвора за длъжници. Когато ходя в Лондон, винаги го посещавам. Две панделки за шапка и едно палто — за това го прибраха. В затвора е почти от единайсет години. Затова се омъжих за… — тя се замисли за миг, за да е сигурна, че няма да сбърка — … мосю Джовани Батиста. Беше италианец и каза, че ще ме отведе оттук. Но вместо това ми даде чифт ръкавици и замина.
	— И тогава се появи господин Мозли? — попита херцогинята.
	Лавдей кимна.
	— Не биваше да го правя — промълви тя. — Знам, че не биваше. Но не знаех какво да сторя, а той ме помоли. Но после си тръгна.
	— Били сте в трудно положение — каза херцогинята. — Ако правилно съм разбрала, първият ви съпруг е умрял, вторият е в затвора, третият е заминал за Италия, четвъртият ви брак не е бил истински, а петият…
	— Нямаше кой да се грижи за мен и дечицата, защото татко не ми говори, откакто се омъжих за италианеца.
	— Деца ли? — попита херцогинята и плъзна поглед по дългите листи хартия, разпилени по масата. — В тази жалба не се споменава нищо за деца.
	Изисканият лондонски адвокат, застанал до Джон, отговори:
	— Сметнахме, че това няма връзка с делото, Ваша светлост. Моят клиент се оженил за тази жена най-чистосърдечно, както показва брачното свидетелство. А освен това може ли да изтъкна, че в това заседание има крайни нередности? Не трябва ли да събудим почитаемия съдия Трудър?
	Херцогинята не му обърна внимание. Лавдей много искаше да каже на лондонския господин, че в Бероу нещата стоят така. Трудър беше пияница, но това нямаше значение, тъй като с херцогинята винаги работеха заедно и това напълно устройваше жителите на градчето Бероу.
	— Чии деца са те? — попита херцогинята и отново насочи вниманието си към Лавдей.
	— Всъщност на всичките — отвърна отчаяно Лавдей. — Родих по едно на всеки от тях. Освен на Джон, разбира се, защото се оженихме съвсем наскоро.
	— Имате четири деца? — попита херцогинята.
	— Пет. От Харолд, дето е в затвора, имам две.
	В съдебната зала се възцари тишина. Лавдей чу как Джон размърдва краката си. Само ако… но беше много късно.
	— Всъщност вие сте госпожа Екълс — отбеляза херцогинята.
	Лавдей кимна.
	— Съвсем сте права, госпожо херцогиньо.
	— „Ваша светлост“! — изсъска един мъж до нея.
	— Ваша светлост — повтори покорно тя. — Но Харолд е в затвора за длъжници.
	Херцогинята погледна към пейката на обвинителите, затова и Лавдей направи същото. Там седеше Джон, с тези свои сини очи. И Ейвъри. Малката му уста както винаги беше сърдито стисната.
	— Защо повдигнахте това обвинение, господин Мозли? — попита херцогинята.
	От устата на Ейвъри изригна порой от думи, но смисълът беше, че иска Лавдей да се върне при него въпреки всички неща, които й е наговорил.
	Херцогинята го изгледа, без да мигне. После се извърна към Лавдей.
	— Имате ли някакви пари? — попита тя.
	— О, не! — отговори Лавдей. — Нямам никакви пари, освен тези, дето ми дават съпрузите ми.
	За миг настъпи тишина. После херцогинята попита с още по-благ глас:
	— Баща ви жив ли е, госпожо Екълс?
	— Да, но той… — започна Лавдей и млъкна.
	Херцогинята сплете ръце в скута си. Изглеждаше толкова добронамерена.
	— Болен е, нали?
	— Така чух — прошепна Лавдей.
	— А баща ви има ли някакви пари, които може да ви остави?
	Лавдей отново погледна към сините очи на Джон и се почувства като абсолютна глупачка.
	— Затова Ейвъри иска да се върна. Заради мелницата. И Джон… Предполагам, че точно затова е започнал да ме ухажва. Заради мелницата.
	Джон стана от мястото си и излезе, което беше отговор само по себе си.
	И Ейвъри си тръгна, затова Лавдей поплака малко, а после херцогинята каза:
	— Много сте сбъркали, като сте се омъжили за толкова много мъже, Лавдей.
	— Знам — подсмръкна Лавдей.
	— Ще посъветвам съдията да ви оправдае. Но не бива да се омъжвате пак. Искам да откупите господин Екълс. И после да живеете с него.
	— Добре — обеща Лавдей.
	Херцогинята посегна и побутна съдията. Той изсумтя един-два пъти и се събуди. Тя му каза нещо, а той отново изсумтя и оповести:
	— Случаят е приключен! — И пак се смъкна на стола си.
	Лавдей остана на мястото си още миг, преди да осъзнае, че е свободна и може да си тръгне. Само дето херцогинята искаше да я види. Затова тя се запъти към предната част на залата и херцогинята хвана ръката й. Разказа й една вълшебна приказка за това как господин Екълс — тоест Харолд, затворникът — щял да се отнася с нея като с принцеса, защото тя щяла да стане собственичка на мелница.
	Лавдей не спираше да се усмихва. Херцогинята беше най-хубавата, най-приятно ухаещата жена на света. Говореше странно и имаше глупави идеи, но човек не можеше да не я хареса. Особено когато седеше тук и държеше ръката й — ръката на Лавдей, за която всички казваха, че била глупава като свиня, макар че не беше.
	Накрая херцогинята й даде пет лири, с които можеше да откупи Харолд от затвора веднага. Той дължеше не повече от една-две лири, дори ако се смятаха разноските за покрива над главата му и храната, която му даваха, затова Лавдей се опита да върне част от парите, но херцогинята отказа да ги приеме.
	Тогава съдията пак се събуди и изглежда имаше ужасен проблем с газовете, затова херцогинята се усмихна на Лавдей, сякаш виждаше пред себе си човек като всички други, и двете излязоха от залата.
	През целия си живот Лавдей Билинг не се беше чувствала по-щастлива.
	Една херцогиня я харесваше и я беше оправдала, каквото и да означаваше това, и й каза какво да прави.
	И тя постъпи точно така.


>	Глава 1
>	В която Пепеляшка се облича за бала, а нейната фея кръстница й носи гъска вместо тиква

	_6 януари (Дванайсета нощ), 1784 г._
	_Бал с костюми в провинциалната резиденция на херцог Боумонт_
	Детските приказки са пълни с пленителни вдовици, макар че тези дами невинаги са симпатични. Мащехата на Пепеляшка най-вероятно беше облякла ослепителна рокля за бала на принца, макар че дъщерите й бяха наследили големите й крака и острия език.
	Скоро след смъртта на съпруга си Хариет, херцогиня Бероу, осъзна, че има бляскави вдовици, а има и вдовици, които се свиват на тясно с прекалено многото си деца, като клетата Лавдей Билинг. Имаше вдовици, които цяла нощ танцуваха с млади мъже, а имаше и старомодни вдовици, които получаваха само насилени усмивки.
	Хариет не си правеше илюзии от кои е тя самата. Тя беше от вдовиците, които се свиваха натясно, нищо че нямаше деца и имението й съвсем не беше тясно.
	Съпругът й беше покойник от две години и нямаше върволица от млади — или по-възрастни — мъже, които да я молят за танц. В очите на повечето й познати все още заблестяваха сълзи и те бързо отминаваха веднага след като я поздравяха, сякаш тъгата беше заразна.
	Очевидно, ако съпругът й се самоубие, жената веднага се превръщаше в една от непривлекателните вдовици.
	Донякъде си беше виновна самата тя. Ето я тук, на импровизирания бал с костюми на херцогиня Боумонт — но обличаше ли се като блестяща героиня? Или дори като някоя зла героиня?
	— Ти коя си? — попита приятелката й Джема (гореспоменатата херцогиня Боумонт).
	— Героиня от приспивните песнички. Сещаш ли се коя?
	Хариет носеше нощница от обикновен памук, достойна за някоя матрона. Камериерката й я беше взела назаем от икономката. Отдолу имаше три фусти, а в корсажа си беше натъпкала четири вълнени чорапа. Просто за да се изперчи малко, Хариет изви гръб.
	— Героиня от приспивните песнички с голям бюст — каза Джема. — Много голям бюст. Много, много…
	— Майчински бюст — помогна й Хариет.
	— Всъщност фигурата ти не изглежда майчинска, а доста пищна. Проблемът е, че някой от гостите ни може да те подмами в някой ъгъл, за да те опипа. Нямаше ли една детска песничка за осветяването на пътя до леглото?
	— Аз не съм се запътила към леглото — отговори Хариет, донякъде обезсърчена. — И никой никога не се опитва да ме опипва. Ти коя си?
	Роклята на Джема беше светлорозова и идеално подхождаше на тъмнозлатистата й ненапудрена коса. По целите й поли бяха пришити малки копринени макове, а други бяха затъкнати в косата й. Успяваше да изглежда едновременно елегантна и непокорна.
	— Титания, кралицата на феите.
	— Аз съм Мама Гъска. Това идеално обобщава разликата помежду ни.
	— Какви ги говориш! — сгълча я Джема и я прегърна. — Виж се само, скъпа! Прекалено си млада и хубава за Мама Гъска.
	— Никой няма да знае коя съм — каза Хариет, отдръпна се от Джема и седна на леглото. — Ще ме помислят за дебел бял призрак.
	Джема избухна в смях.
	— За духа на някоя убита готвачка! Не, просто трябва с нещо да намекнеш, че си Мама Гъска, и всички ще се възхитят колко умно си подбрала костюма си. Чакай само да видиш лорд Пладжет като Хенри Осми: завързал е на корема си една от постелките пред камината и изглежда голям като къща.
	— Аз и сега изглеждам голяма като къща, поне отгоре.
	— Гъска! — възкликна Джема. — Разбира се! Трябва ти гъска! И дори се сещам коя точно!
	— О, но…
	Две минути по-късно Джема се върна. С гъска.
	— Истинска ли е? — попита предпазливо Хариет.
	— Тъй да се каже. Боя се, че е малко скована. Обикновено можеш да я видиш на стената в южния салон. Свекърва ми има зловещи предпочитания към обзавеждането и покрива стените с какви ли не мъртви животни. Можеш да вземеш горкото гъсоче за тази вечер, скъпа, а после ще го освободим и ще го изпратим да лети на някое по-добро място, ако ме разбираш.
	Хариет взе гъската с немалко колебание. Отвътре птицата беше натъпкана с нещо и вратът й си оставаше твърд, сякаш летеше.
	— Просто я пъхни под ръката си — посъветва я Джема. Хариет стана и изпробва съвета й. — Не така. Ето, обърни главата й нагоре, за да прилича на приятел, който ти нашепва нещо в ухото.
	Хариет сведе поглед към блесналите очи на птицата.
	— Тази гъска не изглежда приятелски настроена — каза тя. Пернатото изглеждаше готово да излети от ръцете й и да клъвне някого.
	— Няма такова нещо като приятелски настроена гъска — заяви Джема. — Трябва да отида при Изидор, за да видя как се справя с костюма си. По-рано я проверих. Прислужничките й трескаво разкъсваха две рокли. Казва, че ще бъде царица, но се боя, че ще влезе в балната зала, увита в носна кърпичка.
	— Защо Изидор не се представя с титлата си — херцогиня Козуей? — попита Хариет. — Последния път се представи като лейди Изидор дел’Фино.
	— Мисля, че изобщо не е срещала херцога. Съпруга си, имам предвид — поясни Джема. — Или ако го е срещала, е било само за пет минути преди години. Затова използва собствената си титла, макар че тази вечер е царицата на Палмира.
	— Ако ми беше казала, че смяташ да устроиш увеселение с костюми за Дванайсетата нощ — каза Хариет, като остави гъската, — и аз можех да съм царица.
	— Очевидно цариците ходят почти голи, така че ще се чувстваш по-удобно като Мама Гъска. Съжалявам, че не те предупредих, скъпа, но е толкова забавно да се преобличаш в последната минута! Трябваше да видиш как всички търчат из къщата и търсят костюми. Икономът е на път да полудее! Божествено!
	След тези думи Джема излезе от стаята с царствена походка, оставяйки Хариет сама с гъската.
	Беше абсурдно да изпитва самосъжаление. Всеки път щом влезеше в залата на съдия Трудър, чуваше за хора, които живеят много по-тежко. Съвсем наскоро, миналия месец, доведоха момиче, което бе откраднало половин буркан горчица и шест портокала. Трудър действително се събуди и поиска да осъди горкото дете на тежък труд. Глупак такъв!
	Но тя, Хариет, нямаше нужда да краде портокали. Тя беше херцогиня; все още беше сравнително млада; беше здрава…
	Беше самотна.
	Една сълза капна върху гъската и Хариет разсеяно приглади перата й.
	Всъщност не искаше да бъде нито кралица на феите, нито царица на Палмира, където и да се намираше тази страна. Просто искаше да има съпруг.
	Някой, който да седи с нея вечер, както бе казала Лавдей.


>	Глава 2
>	Още една глава, в която бюстът играе съществена роля

	Царицата на Палмира, отметна глава назад и се засмя. Корсажът й зейна и едва се задържа на извивката на гърдите й. Напетият мъж пред нея се завъртя на пръсти, вдигнал ръка като някой от циганите, които танцуваха на Панаира на свети Вартоломей. Тя пак се засмя и отметна ръце във въздуха, като подражаваше на движенията му.
	Корсетът на царицата на Палмира — ако изобщо имаше корсет — беше абсолютно безполезен.
	През ума на Хариет премина мисълта, че една истинска приятелка трябва да предупреди царицата на Палмира — по-известна като Изидор, — че бюстът й всеки момент ще блесне на танцовата площадка.
	Но Хариет се беше сгушила на един стол до стената на балната зала, а Изидор не сваляше поглед от мъжа, когото прелъстяваше, макар че „прелъстяваше“ може би не беше най-подходящата дума. Хариет имаше чувството, че Изидор е целомъдрена. Просто беше отегчена. А Хариет нямаше как да привлече вниманието й. Чувстваше се невидима; със сигурност беше невидима за повечето мъже в залата.
	Вдовиците, облечени като Мама Гъска, не бяха желани като полуголите царици, с колкото и подплънки да беше натъпкан корсажът им. Малкото плат на корсажа на Изидор беше покрит с избродирани паунови пера с очи от скъпоценни камъни.
	Накратко, пауновите очи се търсеха повече от гъшите. Лорд Бийзби, например, като че ли не можеше да откъсне поглед от корсажа на Изидор, докато гъската на Хариет отблъскваше мъжете. Птицата лежеше до нея и главата й висеше от стола, така че лъскавите очи се взираха в пода.
	Изидор отново се завъртя с вдигнати ръце. Един кичур се изплъзна от сложната й прическа. Танцьорите наблизо спряха по средата на стъпката, омагьосани от полюшването на хълбоците й. В извивките на Изидор имаше нещо толкова неанглийско. То се усещаше в алените й устни, в усмивката, която тя отправи към Бийзби, сякаш виждаше самия крал. Навярно се дължеше на италианската й кръв. Повечето англичанки изглеждаха — и се чувстваха — като самата Хариет: тантурести. Като достопочтени майки.
	Макар че Хариет нямаше причина да се чувства като майка, достопочтена или не: тя нямаше деца. На този етап единственият мъж, който би се приближил до нея, щеше да се нарича Джорджи Порджи*.
	[* Герой от английска детска песничка. — Б.пр.]
	Хариет прехапа долната си устна. Всъщност щеше да се зарадва дори на Джорджи Порджи. Кой би си помислил, че да не те поканят на танц, когато овдовееш, е също толкова унизително, колкото когато за пръв път излезеш на брачния пазар? Още една от очарователните изненади на живота.
	Лорд Бийзби танцуваше така, както не бе танцувал никога. Все още с отметната във въздуха ръка като някой цигански крал, той се въртеше и подскачаше пред партньорката си и коленете му се издигаха все по-високо. Хариет го гледаше и си мислеше, че прилича на любимия й шпаньол, Госпожа Яйчен крем. Ако Бийзби имаше опашка, със сигурност щеше да я размахва, обзет от блаженство. Беше замаян, запленен, влюбен. Според изискванията на танца отдавна трябваше да се е насочил към друга партньорка, но двамата с Изидор — какъв скандал! — се бяха отказали от размяната на партньори и танцът беше продължил без тях.
	Ненадейно Хариет зърна с крайчеца на окото си лейди Бийзби, която вървеше към тях и изглеждаше много раздразнена. Деколтето на Изидор всеки момент щеше да се изсипе. Хариет скочи от мястото си, привлече вниманието на Изидор и кимна към лейди Бийзби.
	Изидор хвърли поглед към матроната, която вървеше към нея, и изкрещя:
	— Лорд Бийзби, вие ме оскърбявате!
	В плен на приказката, лорд Бийзби не я чу и блажено описа още един кръг.
	Изидор изкрещя още нещо; лорд Бийзби запримигва и се закова насред завъртането. Ръката на Изидор се стрелна напред и го зашлеви през лицето.
	Цялата бална зала утихна като гроб.
	— Накарахте ме да повярвам, че ме намирате за привлекателна! — изпищя Изидор с драматизъм, достоен за италианска оперна певица. — Как смеете да ме отблъсквате, след като ми предложихте такова изкушение!
	Джема изникна сякаш от нищото и плъзна ръка на кръста на Изидор.
	— Уви, лорд Бийзби е човек с висок морал — произнесе тя, наблягайки на всяка дума.
	— О, как ще се съвзема! — провикна се Изидор и вдигна немощно ръка към челото си.
	Джема забързано я изведе от балната зала и Хариет едва се сдържа да не изръкопляска.
	Лорд Бийзби все още стоеше на мястото си с отворена уста, когато съпругата му стигна до него. На Хариет й се стори, че вижда в погледа й ново уважение. Едно беше съпругът ти да се прави на глупак в балната зала, попаднал под магията на ослепително красива млада жена, и съвсем друго въпросният съпруг да отблъсне това момиче на обществено място.
	Лейди Бийзби дори се усмихна на съпруга си — навярно първият жест на привързаност, който проявяваше към него от дни. А може би от години. После се завъртя и с маршова стъпка напусна танцовата площадка, а дребният й объркан съпруг се повлече след нея. Сцената напомни на Хариет за дебелата й свиня Ребека, когато ненадейно се обърнеше и си тръгнеше възмутена. След нея обикновено се влачеше поне едно прасенце. Или… Хариет спря.
	Мислеше единствено за шпаньоли и прасенца. Беше толкова скучна, че отегчаваше самата себе си. Беше провинциална, досадна и меланхолична.
	Почувства как в очите й напира опасна топлина. Но беше уморена от сълзи. Бенджамин бе умрял преди повече от две години. Тя плака при смъртта му, плака и после. Изплака повече сълзи, отколкото си мислеше, че може да произведе човешкото тяло. Плака, осъзна тя сега, заради смесица от скръб, ярост и унижение.
	Но съпругът й си бе отишъл, а тя още беше тук.
	Нямаше да го върне, като се обличаше като Мама Гъска. Като седеше като мишка до стената на балните зали. Нищо на този свят не можеше да го върне.
	Да, но какво можеше да направи? От вдовиците се очакваше да се държат с достойнство. А тя беше не само вдовица, но и херцогиня. Тъй като племенникът на Бенджамин, сегашният херцог Бероу, беше само на единайсет и още учеше в „Итън“, Хариет дори не беше вдовстваща херцогиня. Беше херцогиня, вдовица и жена на двайсет и седем години. Даже не можеше да реши кое от тези три определения я потиска най-много.
	Тя преглътна с усилие. Можеше ли да понесе мисълта да прекара остатъка от живота си като става все по-бледа и по-бледа, докато косата й побелява, а раменете й се изгърбват? Можеше ли просто да гледа как другите жени съблазняват и примамват, докато тя мисли за дебели прасенца и верни шпаньоли? Дори и най-вярното куче си беше само куче.
	Не можеше да прекара живота си седнала до стените на балните зали, облечена като майка, каквато не беше и никога нямаше да бъде.
	Трябваше да направи нещо. Да промени живота си! Да започне да мисли за…
	За…
	Удоволствия.
	Думата изникна в ума й неочаквано и се задържа там, хладна и изящна като дъждовна капка в горещ ден. Изидор очевидно се забавляваше, като флиртуваше с Бийзби. А на него техният танц му харесваше.
	Удоволствие.
	Тя можеше да мисли за удоволствие.
	Своето удоволствие.


>	Глава 3
>	В която се анализира географията на удоволствието

	Хариет откри херцогиня Боумонт и херцогиня Козуей — тоест, Джема и Изидор — в малък салон, след като претърси цял куп други помещения и остана безкрайно разочарована. Във всички ниши видя по две глави — мъжка и женска. На всяко канапе седяха двойки, като червеношийки през пролетта. Или, тъй като това беше увеселение с костюми, като моряк и Савската царица.
	Хариет залепи на лицето си весела усмивка, достойна за Мама Гъска, и повтаряше глупости от рода на:
	— О, извинявайте! Е, добре, аз просто… просто ще продължа.
	Когато влезе в жълтия салон, морякът дори не я погледна. Беше свел глава над Савската царица с такава нежност и чувство за притежание, та Хариет си помисли, че сърцето й ще се пръсне.
	С Бенджамин никога… разбира се, че не. Те бяха женени все пак. Женените двойки не се целуваха по балове.
	Но Бенджамин беше ли я целувал някога така? Целувките му бяха кратки и изпълнени с привързаност. Както тя целуваше шпаньола си.
	— Ти ме спаси! — провикна се Изидор, когато Хариет най-накрая ги намери в един малък салон. — Лейди Бийзби щеше да ме изяде с парцалите!
	— Скъпа, ела и седни до мен. Тъжно ми е — каза Джема, надничайки иззад креслото си. С Изидор се бяха настанили до огъня.
	Хариет заобиколи малкия кръг от кресла и спря. Най-омразният й познат, херцог Вилиърс, лежеше на едно канапе отляво на камината. Възстановяваше се от инфекция след рана при дуел и лицето му изглеждаше бледо и изпито, но дори така само един поглед към него й бе достатъчен, за да се почувства непривлекателна трътлеста вдовица. Робата на Вилиърс беше от италианска коприна — наситено лавандулово, украсено с изящна ивица избродирани черни лалета. Беше изискана, неочаквана и неземно красива.
	— Извинявам се, Ваша светлост — каза тя. — Не знаех, че сте излезли от покоите си.
	— Заплаших да стана и да танцувам сарабанда — осведоми я той с леко провлечения си акцент, — затова моят страховит личен прислужник най-сетне ми позволи, ако не да участвам в празненството, то поне да съм близо до него.
	Хариет седна сковано и си обеща, че до пет минути ще си е тръгнала. Можеше да се извини с главоболие, да каже, че й е прекалено горещо тук, до огъня, да излъже, че е обещала да се срещне с някого в балната зала… Всичко, само и само да се махне от Вилиърс.
	— Точно преди да влезеш, Хариет — оповести Изидор, — казвах, че съм решила да предизвикам скандал.
	— Горката лейди Бийзби — каза Хариет.
	Изидор се засмя.
	— Не с Бийзби! Това беше само развлечение. Не, смятам да предизвикам истински скандал. Такъв, който ще застави съпруга ми да се върне в Англия.
	Ненадейно Хариет осъзна колко здраво е стиснала челюст Изидор.
	— Неприятно ми е да използвам собствената си жалка история като пример — каза Джема, — но моят съпруг никога не сметна скандалите, които предизвиках, за достатъчна причина да измине разстоянието от Англия до Франция. А твоят съпруг е някъде в Далечния изток, нали така?
	Хариет безмълвно се съгласи. Докато вършеше работата на един пиян съдия, беше видяла много случаи, свързани с предизвикани от жени скандали. Съпрузите им често не си правеха труда да дойдат в съседния окръг, за да ги спасят. Но пък херцозите и херцогините никога не се изправяха пред окръжния съд на херцогство Бероу, а освен това предполагаше, че херцогът се интересува от репутацията си.
	— Съжалявам Козуей — подметна нехайно Вилиърс. — Джема, случайно да имате шахматна дъска в този салон?
	Тя поклати глава.
	— Не. А и нали знаете какво ви каза лекарят: трябва да стоите настрана от шаха. Трябва да се възстановите от тези трески, а не да напрягате изтощения си ум, като мислите за сложни ходове.
	— Животът без шах е толкова скучен! — изръмжа Вилиърс. — Не си струва да го живееш.
	— Бенджамин би се съгласил с вас — обади се Хариет, преди да помисли. Съпругът й се беше самоубил, след като загуби партия шах.
	От Вилиърс.
	В стаята се възцари тишина — миг, в който никой не смееше да си поеме дъх. После Джема каза:
	— На всички ни се иска Бенджамин да беше тук и да играе шах с нас.
	Вилиърс извърна глава към огъня, без да казва нищо, но Хариет усети как я залива непоносим срам, защото си спомни неговото изречено със запъване извинение. Тогава Вилиърс умираше — буквално изгаряше от треска, но измина целия път до дома на Джема просто за да се извини на нея, Хариет, задето спечели играта, довела до самоубийството на Бенджамин.
	— Нямах предвид… нямах предвид смъртта му — запъна се Хариет. — Просто исках да кажа, че ако някой лекар беше казал на Бенджамин, че не може да играе шах…
	— За цял месец — обади се Вилиърс.
	— Клетият Бенджамин щеше да изпадне в ярост. В лудост.
	— Мисля, че и аз щях да изпадна в лудост — подкрепи я Джема.
	— Този тиранин, вашият шотландски лекар, трябваше поне да ни позволи да продължим мача си — изръмжа Вилиърс. — Само по един ход на ден… толкова ли щеше да се напрегне трескавият ми мозък?
	— Вие наистина ли няма да можете да играете шах цял месец? — попита Хариет.
	— Не е чак толкова ужасно — успокои го Джема. — Може да четете книги. Но не и книги за шах, разбира се.
	— Един месец! — измърмори Вилиърс.
	Гласът му беше изпълнен с такова нещастие и усещане за предстояща скука, че Хариет не можа да преглътне усмивката си.
	— Ще трябва да си намерите други интереси.
	— Песни, вино и жени — предложи Изидор. — Класическите мъжки занимания.
	— Не мога да пея.
	— Предполага се, че ще пеят красиви жени — за предпочитане русалки, — а вие само ще пиете вино — отбеляза Хариет. Представи си херцог Вилиърс обкръжен от русалки и видението доста й хареса. Ако беше сирена, щеше да се опита да потопи кораба му.
	— Ако познавате някоя русалка, пратете ми я — измърмори Вилиърс и затвори очи. — Точно сега съм прекалено уморен, за да тичам след жени, русалки или не.
	Наистина изглеждаше доста блед. Предвид омразата си към него, Хариет изпита неприятно съчувствие.
	— Сетих се! Мога да ви включа в схемата си! — възкликна Изидор.
	— Не — отсече Вилиърс, без да отваря очи. — Аз никога не участвам в схеми.
	— Жалко — измърмори Изидор. — Сигурна съм, че новината как неговата херцогиня се забавлява със скандално известния херцог Вилиърс ще накара безполезния ми съпруг да се върне. Последния път адвокатът на Козуей намекна, че бил някъде в Етиопия. Май е открил извора на Сини Нил. Не се ли радваме за него?
	— Но ако херцогът се върне, за да защити репутацията ти, клетият Вилиърс ще трябва да се бие в още един дуел — напомни й Джема. — Съпругът ти навярно всеки ден се бие с диваци канибали, Изидор.
	— Не съм във форма да подражавам на ордите канибали — прецени Вилиърс и в гласа му прозвуча такава драматична печал, че всички се разсмяха.
	— Тогава ми трябва някой с репутация като вашата — заяви Изидор.
	— Ти сериозно ли? — възкликна Хариет. — Наистина ли се надяваш, че ако предизвикаш скандал, ще накараш съпруга си да се върне?
	Изидор я погледна с вдигната вежда и извити в студена усмивчица устни.
	— Можеш ли да се сетиш дори за една причина да не опитам? Омъжена съм за човек, когото не помня да съм срещала. Той не показва и капка интерес къде съм и как съм и нито веднъж не отговори на писмата ми, макар да знам, че ги получава.
	— Част от пощата със сигурност се губи по пътя оттук до Сини Нил.
	— От време на време получавам бележка от адвокатите му в Лондон, в която отговарят на нещо, написано в личните ми писма до него. Уморих се от това положение. Омъжена съм за херцог Козуей и искам да съм истинска херцогиня.
	— Козуей защо не се връща в Англия? — попита Вилиърс и отвори очи. — Толкова ли сте страшна? — И той й отправи заинтригуван поглед.
	— Защо ти не отидеш при него? — попита Хариет в същия момент.
	— Той е изследовател — отвърна Изидор с унищожително презрение. — Можете ли да си ме представите яхнала камила да търся Сини Нил?
	Хариет не можа да потисне усмивката си. Самата тя беше от яките жени, които навярно биха могли — стига да се наложи — да се качат на камила. Изидор обаче изглеждаше екзотична и деликатна като орхидея.
	— Майка му не може ли да го повика? — попита Джема.
	— Твърди, че всичките й опити са се провалили — отговори Изидор. — И казва, че нищо не може да го върне у дома, че той е най-упоритото от децата й.
	— Срещала съм лейди Козуей няколко пъти — отбеляза Джема. — Стига да си науми нещо, самият крал на Англия би се покорил на волята й. Ако трябваше да избирам на кого да заложа, на нея или на сина й, ще избера нея.
	— Точно това си мисля и аз. Надявам се тя да оцени скандала и да го застави да се върне.
	— Колко време мина, откакто за последно е бил в Англия? — попита Хариет.
	— Осемнайсет години. Осемнайсет! Предполагам, че имам някакви основания да се разведа с него.
	— Неконсумирането на брака е една възможност — намеси се Вилиърс.
	— Но аз не съм глупава. Много по-хубаво е да бъда херцогиня, отколкото да не бъда. Живяла съм на континента. Гостувала съм на Джема в Париж и съм прекарала много време в най-любимия си град — Венеция. Но сега искам да започна живота си на зряла жена. А не мога, докато съм в капана на този полуживот!
	Хариет я погледна и примигна. Сякаш Изидор изричаше онова, което и тя самата бе помислила за себе си.
	— Ако трябва да съм напълно откровена — продължи Изидор, — уморих се да спя сама. Ако Козуей се окаже някой ужасен мъж, с когото не искам да общувам — ами тогава мога да го напусна и да се върна в Италия. Но поне няма да съм обременена от тази девственост, която нося като талисман. А може и да родя дете.
	Хариет едва не се задави и дори Вилиърс отвори очи.
	— „Девственост“ ли чух?
	— Изидор, ти нарочно се държиш предизвикателно — каза Джема и й подаде чашка рубиненочервено ободрително питие. — Опитваш се да ни шокираш. Уверявам те, че съм ужасно шокирана, така че, моля те, имай милост.
	— Девствеността е най-ценното съкровище на една жена — обади се Вилиърс, без да изглежда ни най-малко шокиран.
	— Глупости! — отвърна рязко Джема. — Тъй като тук стана много задушевно и всички сме така откровени, нямам нищо против да отбележа, че от девственица без мозък полза няма.
	— Да, но девственица с мозък струва повече от всеки рубин.
	— Мога ли да отбележа, че освен девственост притежавам и красота? — попита Изидор.
	— Суетност, твоето име е жена! — измърмори Вилиърс, но на устните му играеше усмивка. — Предполагам, искате да напомните на съпруга си, че сте в състояние да вкарате в семейството му кукувиче, което да наследи херцогската титла и имението?
	— По-важното е — намеси се Джема — да го напомни на майка му. Защото ако Козуей се интересуваше от имението си, щеше да се върне в Англия още преди години.
	— Наистина ли мислиш да загубиш девствеността си? — попита Хариет, смаяна от откритието, че и друга жена е изправена пред самотата… и приема участта си смело, за разлика от нея самата. Изидор нямаше да седи до стената на балната зала и да ридае над главата на препарирана гъска.
	— Още не съм решила — отвърна Изидор нехайно. — Ще взема решение в зависимост от това колко време ще е необходимо на съпруга ми, за да се върне. Просто ми трябва някой способен мъж.
	— За да стане баща на детето ви ли? — поиска уточнение Вилиърс. — Мога ли да отбележа, че този разговор е безкрайно интересен? Никога не съм виждал някой да планира изневяра с такава безмилостна липса на чувства.
	— Бих предпочела да е способен по отношение на скандалите — уточни Изидор. — Някой като вас, Вилиърс. Ако започна да флиртувам с вас, новината ще стигне до Африка, преди да е минал един месец. Хариет, ти сигурно знаеш кой е най-скандалният мъж в Англия, като се изключи Вилиърс.
	— О, Вилиърс всъщност не е скандален — отговори Хариет.
	Вилиърс отвори очи.
	— Вие ме учудвате, Ваша светлост, наистина.
	— Не знам защо. Вие никога не прекрачвате границите на баналното.
	— Имам незаконородени деца — възрази Вилиърс. Изглеждаше леко засегнат.
	— Кой благородник няма? — попита Хариет.
	— Изведнъж разбрах колко много не ми достига. Направо съм сразен — измърмори Вилиърс. — Аз да не съм бил наистина скандален! Да съм бил банален! Вие направо разбихте гордостта ми.
	Хариет не му обърна внимание.
	— Във висшето общество няма интересни мъже.
	— Става все по-зле — измърмори Вилиърс.
	— Тогава кой според теб е най-скандалният мъж в Англия? — попита Изидор.
	— Лорд Стрейндж, разбира се! — отговори Хариет.
	— Лорд Стрейндж ли? — сбърчи чело Изидор. — Един лорд положително е част от висшето общество.
	— Не и Стрейндж — намеси се Вилиърс и отпи от чашата си с вода. — Стрейндж е най-богатият човек в Англия, или поне почти. Самият крал го удостои с благородническа титла. Все пак Стрейндж постоянно спасява английската икономика. Той със сигурност може да си позволи да плати за херцогска титла, стига да реши, но ми каза, че единствената причина да приеме своята била, че му харесвало как звучи лорд Стрейндж*.
	[* Strange (англ.) — странен — Б.пр.]
	— Той е странен, много интелигентен и наистина скандален — каза Хариет. — Изобщо не прилича на мъжете, които се хвалят с безбройните си завоевания в Лондон, но всъщност само тичат след оперни певици…
	Вилиърс изстена.
	— Всички казват, че бил луд по архитектурата. Построил е в имението си копие на наклонената кула в Пиза — продължи Хариет.
	— Аз съм виждала оригинала — каза Изидор. — Стрейндж обаче едва ли се е сдобил с интересната си репутация, като е правил реплики на дефектна италианска архитектура, нали?
	— Репутацията му се дължи на интересната сбирщина от безнравствени хора, с които живее — потвърди Хариет.
	— Актьори и актриси — обади се Вилиърс. — Такива, които работят на улицата, и такива, които работят за двора. Изобретатели. Учени. Стрейндж се хвали, че рано или късно всеки интересен човек в тази страна минава през имението му.
	— Вярно е — каза Хариет. — Още щом прочета за някой влиятелен човек в правителството или в университет, в книжарските колонки веднага пишат, че гостува на Стрейндж.
	— Как се е сдобил с парите си? — поинтересува се Изидор. — Търговец ли е?
	— О, не, баща му беше уважаван баронет — отговори Вилиърс. — С клюнест нос, като стар орел. Преди години имаше някакъв проблем със семейството му. Майка му май избяга от гнездото. Или сестра му. А може би леля му? Във всеки случай Стрейндж е джентълмен по рождение, но никога не посещава местата, където се събира аристокрацията. Ходи, където пожелае и в дома му цари едно безкрайно увеселение.
	— Бих искала да го посетя — каза Джема. — Купих една великолепна малка царица за шах, която той беше продал на магазин за рядкости. Обеща ми целия комплект, ако събера смелост, както се изрази той, да му отида на гости.
	— Идеално! — възкликна Изидор. — Веднага тръгвам натам!
	— О, но… — започна Джема.
	— Но какво? — прекъсна я Изидор. — Искам да предизвикам скандал, а този мъж изглежда идеален за целта. Ще се смеся с всички тези леки жени и хора от театъра и ще си изкарам прекрасно. А междувременно ще флиртувам до безумие с домакина си и така ще предизвикам скандал, който ще стигне с гръм и трясък до ушите на съпруга ми.
	— Значи мислиш да флиртуваш със самия Стрейндж, така ли? — попита Хариет. — Ако само прекрачиш прага на Фонтхил, цяла Англия ще чуе за унищожената ти репутация, камо ли ако флиртуваш със Стрейндж. Никой не флиртува със Стрейндж.
	— Защо, за бога? — попита Изидор. — Да не би да е ужасно грозен? Аз флиртувам с всички! Освен ако… — сбърчи тя нос. — Той да не е по-нисък от лорд Бийзби? Има определена физика, към която не мога да симулирам интерес.
	— О, не, всъщност е доста привлекателен — успокои я Хариет.
	— Тогава аз ще съм първата жена, която ще флиртува с него. Разбира се, най-публично.
	— Той не флиртува — обясни Хариет. — Доколкото разбирам, ляга с жените, но не си играе с тях.
	— С мен ще флиртува! — отсече Изидор. — Още не се е родил мъжът, който не може да бъде научен да флиртува. Жената трябва само да го накара да помисли, че е възможно да стигнат до леглото, и готово!
	Хариет се засмя.
	— Много бих искала да видя уроците ти!
	— Тогава трябва да дойдеш с мен! — усмихна й се широко Изидор.
	— Аз ли? Наистина не мога! Не е възможно сериозно да си мислиш да отидеш във Фонтхил. Това просто не се прави. Не и от нас… искам да кажа.
	— От „нас“ ли? — попита презрително Изидор. — „Нас“ означава ниските глупави мъже като Бийзби и високите нехайни мъже като съпруга ми. Какво ме интересува това „нас“?
	— Полезно е човек да има добра репутация — напомни й Джема.
	— Ти пък откъде знаеш? — попита Изидор. — Ти напусна съпруга си преди години, Джема. Остави го в Англия и отиде в Париж — и не ми казвай, че през всички тези години си се грижила за репутацията си! Не и когато даваше празненства, които дори самата Мария Антоанета се колебаеше да посети…
	— Но винаги идваше — прекъсна я Джема.
	— Но ти години наред живя на границата на благоприличието — да, и дори я прекрачваше — отсече Изидор. — А сега ми казваш, че в Англия имало място, което не смееш да посетиш? Защо? Какво толкова може да ти се случи там? Да не те е страх, че ще те обземе непреодолима страст към някой актьор и ще имаш връзка с мъж от по-долна класа?
	— Виж…
	Изидор обаче тепърва набираше скорост.
	— Защото точно това имаш предвид! — продължи тя разпалено. Италианският й акцент ставаше все по-отчетлив. — Вие — всички вие — казвате, че Стрейндж е скандален и не е един от нас, защото е син на обикновен баронет. Защото той, за разлика от всички нас, не е херцог или херцогиня!
	Хариет се огледа. До този момент не си беше дала сметка, че всички присъстващи в малкия салон са херцогини, с изключение на Вилиърс, който беше херцог.
	— Очевидно живеем в такава изисканост, че не можем да флиртуваме с мъже, които нямат херцогски герб на вратите на каретата си! — отсече Изидор с унищожително презрение. — Ти, Джема, ти, която скандализира Париж с твоите празненства с полуголи сатири, не искаш да отидеш при Стрейндж, защото не е херцог!
	— Проблемът е по-сложен, отколкото го представяш Изидор — отговори Джема. — Когато един мъж флиртува с херцогиня, той флиртува с ранга й. Когато се преструва, че я обича, тя е глупачка, ако не види подмазвачеството зад думите му. Никой мъж не забравя за ранга ти, когато те целува — ако рангът ти е най-високият в кралството.
	— Не вярвам!
	— Ти също няма да можеш истински да забравиш за ранга си — продължи безмилостно Джема, — освен ако не се намираш в стая като тази, в която всички носим тази титла. Скандалът, предизвикан от твоя флирт, несъмнено ще стане още по-голям поради по-долния произход на лорд Стрейндж, но това само ще увеличи удоволствието ти. Във всеки случай аз не мога да дойда с теб. Приключих със скандалите.
	— И защо? — попита Изидор.
	— Съпругът ми настоя. Боумонт има много отговорности в Камарата на лордовете и ако жена му се превърне в предмет на всеобщо порицание, това само ще му навреди. А повярвай ми, Изидор, всеки, който посети Фонтхил, ще се превърне в предмет на порицание.
	— Добре! — отсече Изидор. — Точно това искам да стана! Веднага ще пиша на свекърва си и ще й съобщя за плановете си, а после ще пиша на адвоката на Козуей да ми изпрати пари в дома на Стрейндж.
	— Моят опит гласи, че когато една жена е решила да се раздели с девствеността си, нищо не може да спре този порив — обади се ухилен Вилиърс. — Все едно да се опиташ да спреш придошла ре…
	— Не го изричайте! — предупреди го Джема.
	— Аз съм поканен у Стрейндж и смятах да отида там след това увеселение — каза Вилиърс, — но не мога да ви взема с мен. Не и ако не събера цяла група за пътуването. Или вие не си намерите компаньонка.
	— Преди две години се отказах от компаньонката! — тросна се Изидор. — Когато навърших двайсет и една, а съпругът ми не се виждаше никакъв, пуснах леля си да се върне в Уелс. Ще пътувам сама.
	Вилиърс погледна към Джема.
	— Моля ви, кажете на темпераментната си приятелка, че не може да се появи в дома на Стрейндж без придружителка и, ако мога да добавя, без покана.
	— Аз съм херцогиня, нищо че не използвам титлата си! — отговори незабавно Изидор. — В коя къща ще дръзнат да отпратят херцогиня Козуей?
	— Стрейндж не обича титлите — отговори Вилиърс. — По-вероятно е да ви приеме, ако се представите като лейди Дел’Фино.
	Джема поклати глава.
	— Изидор, не мога да дойда с теб, наистина не мога.
	— Аз ще я заведа — обади се Хариет и думите отекнаха в ушите й с онова странно ехо, което се получава, когато човек проговори, преди да е помислил. Думите просто се изплъзнаха от устните й.
	За миг настъпи мъртвешка тишина. И тримата се обърнаха към нея.
	— Ти? — попита Изидор.
	— Не бива да приемаш изблиците на Изидор толкова сериозно — обади се и Джема. — До утре ще е забравила за този план.
	— Няма — отсече Изидор.
	— Защо да не отида? — попита Хариет. — Ако ни придружава херцог Вилиърс, няма да ни отпратят.
	Вилиърс се изсмя отривисто.
	— Май и вие имате треска.
	— Не можеш да отидеш, скъпа, защото не си блудница като мен — настоя Джема, — нито пък бъдеща блудница като Изидор.
	— Може и да не съм блудница — призна Хариет, — но не съм и нищо друго. Никой не ме познава, защото от толкова отдавна живея в провинцията. Също като Изидор, аз съм херцогиня без херцог. Но за разлика от теб, мога да опетня репутацията си, без да навредя на ничия кариера.
	— Всички те познават! — възкликна ужасена Джема. — Ти си нашата скъпа Хариет.
	— Аз съм една трътлеста вдовица, която живя в провинцията по време на брака си и продължи да живее там, когато овдовя — каза Хариет с равен глас. — Съпругът ми се самоуби и членовете на висшето общество или ме обвиняват за смъртта му, или ужасно ме съжаляват. Никой няма да обърне и капчица внимание дали съм отишла в дома на Стрейндж, или не.
	— Никой не обвинява вас за самоубийството на Бенджамин — обади се Вилиърс. — Обвиняват мен. И Бог знае, че имат право.
	Тя го погледна и на устните й се изписа лека усмивка.
	— Животът си беше негов, решението — също. Никой не е виновен.
	Остана смаяна, когато той протегна ръка. И тя я пое. Нямаше нужда да казват нищо повече. Допирът на ръката му беше учудващо утешителен за човек с хаплив език и склонност да кара другите да се чувстват неудобно, за какъвто го смяташе Хариет.
	— Кога се самоуби съпругът ти? — попита Изидор. — Извинявай, че не знам — живея в тази страна само от няколко месеца.
	— Преди две години и половина — отговори Хариет. — Вече не съм в траур и мога да ходя на всички увеселения.
	— В такъв случай ще се радвам на компанията ти — каза Изидор.
	— Просто не мога да си представя нито една от вас във Фонтхил! — възкликна Джема. — Доколкото съм чувала, домакинството на лорд Стрейндж е чисто и просто една дива вакханалия. Оргия.
	— Великолепно! — възкликна веднага Изидор и Хариет си помисли, че изглежда готова да скочи презглава в този огън.
	Джема поклати глава.
	— Хариет не е…
	— Със сигурност не е облечена като за оргия — прекъсна я Вилиърс.
	Хариет сведе поглед към дрехите си. Беше забравила, че е облечена като Мама Гъска. Но защо пък да не участва в оргия?
	— Искам да дойда. По нощница съм. Вече съм на половината път до леглото.
	В очите на Вилиърс просветна иронична усмивка.
	— И двете можем да облечем костюмите си. Аз ще се представя като актриса — допълни Изидор и на лицето й грейна дяволита усмивка.
	Вилиърс клатеше глава.
	— Всички в къщата на лорд Стрейндж се обличат така и не си правят труда да обясняват. Той е собственик на театър „Друри Лейн“, затова къщата му е пълна с актьори. Мисля, че костюмът е добра идея — обърна се той към Хариет. — И фалшиво име.
	— Нещо като роклята на Изидор? Не мога. — Не можеше да носи парче плат, което едва покрива гърдите й.
	— Не — успокои я Вилиърс. — По-добра дегизировка от него. Както казах, Стрейндж не обича титлите и няма да се зарадва да види на прага си една херцогиня, а още по-малко две.
	Хариет се почувства унизена. Естествено, че Вилиърс не би искал да я види в оскъден костюм като този на Изидор!
	— Какво предлагате? Да се облека като мъж?
	Това беше шега. Думата сама излетя от устните й, но…
	— Не е възможно да си толкова смела! — засмя се Изидор.
	— Не е необходимо лейди Бероу да доказва куража си — отговори Вилиърс. — Моля ви, не забравяйте, че току-що влезе в балната зала по нощница и понесла гъска. Не вярвам и самият свети Георги да е проявил такава смелост, когато е отишъл да се бие със змея. Но не съм сигурен… — Очите му замислено спряха на гърдите й.
	Хариет вирна брадичка, бръкна в обемистите си ръкави и извади един навит вълнен чорап. А после втори. И трети. И четвърти.
	След това приглади плата на гърдите си.
	— Мисля — каза хладно тя, — че от мен ще излезе чудесен мъж.
	— Наистина — съгласи се Вилиърс. — Тази идея крие известни възможности.


>	Глава 4
>	В която се каталогизират и обясняват грехът и сребърните кутии


	_7 януари 1784 г. Фонтхил, провинциалното имение на лорд Стрейндж_
	— Не ми харесва синята му пудра за коса — отбеляза Юджиния Стрейндж. — Татко, слушаш ли ме? Днес косата му е цялата посипана с червена пудра, а вчера беше синя. Мисля, че изглежда по-добре с червената. Съгласен ли си, татко?
	— Абсолютно. — Джустиниан Стрейндж, познат на най-близките си приятели като Джем, пусна думите на осемгодишната си дъщеря да минат покрай ушите му, докато гледаше намръщен архитектурния чертеж на бюрото си.
	— Знаеш ли какво направи Аугуста с него, татко? Заключи го в шкафа. Каза, че било истинско мъчение да е заобиколена от глупави мъже, и го пусна да излезе едва когато й обеща да претапицира каретата й с жълта коприна. Ще му струва двеста лири. Но тя казва, че диамантените й обеци стрували триста и били подарък от господин Корнелис. Попитах я дали и него е заключила в шкафа, но тя каза, че не е.
	— Така предполагам — измърмори Джем и откъсна поглед от чертежа, по който бе работил цял следобед. — Юджиния, какво мислиш, дали да не сложим в балната зала този фалшив под? Много е находчиво, нали виждаш.
	Дъщеря му заобиколи масата и застана зад рамото му.
	— Този механизъм ще повдига платформата, така ли, татко? — попита тя и сложи пръст на правилното място.
	— Точно така.
	— Защо?
	— Защо ли? Защото ще бъде много ефектно — отвърна той неуверено. — Когато стане време за вечеря, масата изведнъж ще се вдига във въздуха.
	Но дъщеря му поклати глава.
	— Ефектността не е достатъчна причина, татко. Господин Хоудс носи синя пудра за коса точно за да е ефектен, и те уверявам, че това не е добро решение.
	Джем привлече дребното й телце към себе си.
	— Ти си моят здрав разум — промълви той, притиснал лице в къдриците й. — Днес беше ли при гувернантката си?
	Юджиния не отговори. Вместо това попита:
	— Татко, знаеш ли, че госпожа Махън донесе четиринайсет кутийки от филигранно сребро? Носи ги навсякъде със себе си.
	— Тя е новата главна изпълнителка в „Просешка опера“, нали така? Още не съм се запознал с нея. Какво държи госпожа Махън в своите четиринайсет кутийки?
	— Любовни писма. Мисля, че е имала четиринайсет покровители, което е доста. Госпожица Линет ми каза, че когато играела в театъра „Хайд Парк“, един принц й подарил десет чифта диамантени обеци, по един всяка нощ в продължение на десет нощи. Лично аз бих предпочела диаманти, отколкото сребърни кутии.
	— Много благоразумно — отговори Джем и се облегна в стола си. — Една такава кутийка струва някоя и друга лира, Юджиния, а един диамант може да е много скъп. Но се надявам ти никога да нямаш нужда от покровител. Ще ти дам всички обеци, които пожелаеш.
	Юджиния бе наследила чипото носле и благите кафяви очи на майка си, но във всяко друго отношение приличаше досущ на него, което означаваше, че имаше доста странно лице за дете. Той погледна отражението си в огледалото. Изглеждаше както винаги: блед, прекалено изпит. Умен — поне така предполагаше. Острите му скули изглеждаха приемливи у мъж на трийсет и няколко години, но странни на лицето на едно момиченце. Надяваше се след време да й отиват. Или пък да изчезнат.
	Всъщност днес Юджиния изглеждаше странно и в други отношения.
	— С какво си облечена? — попита той и я погледна по-внимателно.
	— Костюмът ми за езда. Но сложих отдолу копринена фуста, защото ми харесва как изглежда черният шевиот на фона на розовото. Погледни, татко! — Тя се завъртя и от долната част на строгия й костюм наистина се разнесе шумолене. — Розовото ме кара да се чувствам празнично. Освен това забодох тук тези рози, а шарфът придава малко цвят, нали?
	— Какво мисли за това гувернантката ти?
	— Днес не сме се виждали. Нали разбираш, тя е влюбена.
	— Не знаех. В кого е влюбена?
	— Ами дълго време беше влюбена в теб, татко.
	Джем примигна.
	— В мен ли?
	— Мисля, че е гледала прекалено много пиеси. Беше убедена, че ще я забележиш и аз вече няма да съм дете, останало без майка. Все повтаря, че съм дете, останало без майка, и колкото и да й обяснявам, че тъй като не помня майка си, майка не ми липсва, тя просто не разбира.
	Джем съчувстваше на гувернантката. Практичният характер на Юджиния беше разбил много мечти, включително и тази за фалшив под.
	— Но най-накрая осъзна, че няма да я забележиш.
	— Аз я забелязвам! — възрази Джем. — Не е ли така?
	— Ти не забеляза, когато тя замина за цели десет дни, татко. Какъв цвят е косата й?
	— Косата на госпожица Уорън ли? — попита той и се замисли.
	— Не мисля, че някога си я виждал истински, татко.
	— Разбира се, че съм я виждал, Юджиния! — Сега го караше да се чувства виновен. — Аз я наех, нали? И няколко пъти разговаряхме за твоя напредък с френския и математиката.
	— Тя мрази математиката. Налага се да я учи заедно с мен. И не й се удава много.
	— Защо не ми каза, че е заминала за десет дни?
	— Исках да си почина от ученето — отвърна кротко Юджиния. — Накрая щях да ти кажа, татко, но тя се върна. А сега е влюбена в един лакей.
	— Много по-подходящ избор от мен — отсъди Джем. — Кой лакей?
	— Онзи с черните бухнали вежди — отговори Юджиния и се облегна на рамото му.
	Джем я придърпа в скута си и тя се сгуши до него. Дългите й крачета висяха почти до пода, но беше лека като перце. Като бебе изглеждаше толкова крехка, че той се боеше, че костите й са като на птичка — кухи.
	— Някога ще се влюбиш ли, татко? — попита Юджиния и отново облегна глава на рамото му, за да може да го погледне в лицето.
	— Аз съм влюбен в теб, кукличке — отговори той. — За един мъж това е предостатъчно.
	— Тази къща е пълна с красиви жени — отбеляза тя.
	— Предполагам.
	— Повечето ще се зарадват, ако се влюбиш в тях.
	— За жалост тези неща не се уреждат по желание.
	— Мама би искала да се влюбиш.
	Той изсумтя.
	— Откъде можеш да знаеш, след като не я помниш?
	— С нея много си приличаме — отговори Юджиния без колебание. — Тя щеше да иска точно това, което искам аз. А аз мисля, че ти ще си по-щастлив, ако си имаш някого, татко.
	— Влюбването е просто начин да получиш нещо, което желаеш — каза й Джем. — Например сребърна кутия. Ако искам някакво украшение, ще си го купя.
	— Госпожа Махън най-вероятно не може да си позволи да си купува сребърни кутии — сподели наблюдението си Юджиния. — Има прекрасен маншон, но обувките й са протрити.
	— Точно това имам предвид. Тя се влюбва, за да получи сребърни кутии. За щастие аз мога да си позволя всички сребърни кутии, които искам.
	— Любовта не е само това — осведоми го Юджиния и доволно се размърда. Юджиния Стрейндж не обичаше нищо повече от оживената дискусия, в която можеше да премери ума и уменията си да води спор с тези на татко си. — Ти се съсредоточаваш върху финансовата част, а това е слабост от твоя страна.
	— А върху какво трябва да се съсредоточа? — попита предпазливо Джем. Макар че отрано се бе опитал да възпита у дъщеря си както чувствителност, така и схватливост, не беше сигурен, че иска осведомеността й да включва въпроси, свързани със спалнята. Не и на тази възраст. И със сигурност не и ако трябваше да ги обяснява той.
	— Любовта е свързана със сърцето — заяви Юджиния. — Шекспир казва, че нищо не бива да застава на пътя на истинската любов.
	— Нали се разбрахме да не ми цитираш Шекспир поне един месец? — напомни й Джем.
	— Не цитирам. Само перифразирам.
	— Не съм сигурен, че госпожа Махън говори за този вид любов — каза той още по-предпазливо.
	— Е, разбира се, госпожа Махън е наложница. Или може би ще е по-точно да кажа, че от време на време играе ролята на наложница — отговори веднага Юджиния.
	— Какво…
	— Представям си я като героиня от пиеса. В библиотеката има една стара пиеса, „Отмъщението на Купидон“, и в нея една много палава жена на име Вакха казва в първо действие, че смята да „прегърне греха като приятел и да се втурне към него“.
	Джем започна да обмисля предложения за четива, които да даде на гувернантката на Юджиния при следващата им среща.
	Но дъщеря му не спря дори да си поеме дъх.
	— Госпожа Махън прегръща греха като приятел. Защото какво друго може да направи? Нали трябва да яде.
	— И да получава сребърни кутии — добави Джем, неспособен да устои на изкушението.
	— Любовта не е свързана точно с греха — каза Юджиния. — И със сигурност не е свързана със сребърни кутии. Когато мислим за любовта, трябва да вземем предвид моята гувернантка, която е влюбена в лакея с бухналите вежди. Защото любовта е сляпа, татко.
	— Това е цитат! Нали казахме „без цитати“!
	— Това е афоризъм — поправи го тя. — Появява се в много пиеси, но никой не знае какъв е произходът му.
	Хубавото беше това, че гувернантката очевидно си изкарваше заплатата, щом дъщеря му използваше уместно думи като „произход“. Лошото…
	— Единствената жена, в която съм се влюбвал, беше майка ти, кукличке. И това се случи само защото родителите ми ме накараха насила да се оженя за нея. Затова се откажи от мечтата да танцуваш на сватбата ми.
	— Ти просто не си срещнал подходящата жена — заяви дъщеря му.
	— Както ти каза, тази къща е пълна с красиви жени. Безброй.
	— Красотата не е всичко, татко.
	Джем сведе поглед към странно ъгловатото личице на дъщеря си.
	— Но аз не искам да се влюбвам. Според моите наблюдения се влюбват само хората, които искат да се влюбят. Ето например твоята гувернантка се е привързала към мен, но когато е получила възможност, веднага е прехвърлила чувствата си към косматия лакей.
	— Звучи разумно — съгласи се след миг дъщеря му.
	„Колко тъжен е животът ми — помисли си Джем, — щом съм възхитен от похвалата на едно осемгодишно дете.“
	— Да, но — съвзе се Юджиния — може би ти просто не знаеш какво искаш. Това е обичайно състояние за хората. Когато авторът на пиеси Джордж Чапман…
	— Недей — прекъсна я Джем.
	— Нямаше да го цитирам! — възмути се тя. — Просто исках да обобщя аргумента му.
	Джем потръпна. Кой би помислил, че домакинството му ще се окаже в плен на дете, за чиято великолепна памет нямаше по-добри занимания от това да наизустява големи откъси от драми? Очевидно вината беше негова: той канеше актьорите да репетират пиесите си във Фонтхил. Струваше му се, че родителството е пълно с капани от такъв характер. Очевидното решение — да кани актьорите във Фонтхил, за да не му се налага да пътува до Лондон за представленията им — се превърна в мрежа от усложнения, щом започна да си взаимодейства с живота на Юджиния.
	Тя скочи от коляното му.
	— Ще се посветя на задачата да ти намеря другарка — заяви тя.
	— Какво?
	— Другарка!
	Тя спря до вратата, обърна се и го погледна — безценна, пленителна, непохватна комбинация от самия него и Сали.
	— Освен ако не искаш да премислиш въпроса за гувернантката ми?
	— Не — отвърна той решително. — Не искам съпруга, Юджиния.
	Но тя вече бе изчезнала.


>	Глава 5
>	В която се описва в подробности мъжествеността

	_7 януари 1784 г._
	_Провинциалното имение на херцог Боумонт_
	_Подслушан разговор на чай_
	— Ключът към това да бъдеш мъж — каза херцог Вилиърс — е да мислиш като мъж. Всъщност е съвсем просто.
	— Точно така бих го описала и аз! — засмя се Изидор. — Просто.
	Вилиърс я стрелна с поглед.
	— Дайте да изключим грубите шеги. Ако един човек прилича на мъж, всички предполагат, че наистина е мъж. Ако ви се стори, че някой от присъстващите се съмнява, кажете, че отивате да се изпикаете. Никой мъж не мисли, че жените знаят тази дума. Или кажете нещо за пръта си.
	— За какво? — попита Хариет, но после почувства как поруменява. — О, разбира се! Мога да го кажа.
	— По-добре ще е да натъпчете нещо отпред в панталона си — продължи Вилиърс.
	— Както постъпват повечето мъже в Англия — обади се Джема.
	— Всичко това звучи толкова вулгарно! — оплака се Хариет.
	— Мъжете са вулгарни — просвети я Вилиърс. — Ако по природа сте изискана и с деликатно мислене, недейте да обувате панталони.
	— Мога да бъда вулгарна — каза веднага Хариет.
	— Ако овладеете това изкуство, значи вече сте изминали половината път. Мъжете се изразяват директно, когато обсъждат въпроси, свързани със спалнята. Ние никога не казваме, че една двойка танцува между чаршафите, нито пък използваме някой от другите женски евфемизми. Употребяваме добрите стари англосаксонски думи.
	— Почти през цялото време говори за себе си — предложи Джема. — За един мъж няма по-възвишена тема от него самия.
	— Но — подхвана объркано Хариет — нали всъщност няма да е за мен, ако ме разбираш.
	Вилиърс я огледа изпитателно.
	— Прекарали сте целия си живот в провинцията. Най-добре да ви представим за моя втори племенник, Коуп. Особняк, който никога не ходи в града. Майка му го глези безобразно; това обяснява женствеността.
	— Аз не съм… — започна Хариет, а после осъзна какви глупости говори. — Предполагам, че ще бъда малко женствен.
	— Трябва да разберете как да вървите като мъж. Мога да ви намеря дрехи — продължи Вилиърс, — но походката е важна. Можете ли да пушите?
	— Изобщо. Но ще ми бъде приятно да нося мъжки дрехи. Мразя обръчите. Постоянно се блъскам във вратите, да не говорим за хората.
	— Ами косата ти? — попита Изидор. — Ако сега я отрежеш, никога вече няма да можеш да я вдигнеш във висока прическа.
	Хариет се усмихна.
	— Аз и сега не я нося на висока прическа. — Тя посочи скромното творение от къдрици и букли на главата си. — Камериерката ми добави повечето тази сутрин. Моята коса едва стига до раменете.
	— Много умно — възхити се Джема. — Аз все се каня да опитам с подложка за коса.
	— Не мисля, че ще се получи — каза Хариет. — Твоята коса е с такъв красив златист цвят. А моята е обикновена, кафява, и е лесно да намериш подобна.
	— Косата ти не е обикновена!
	Хариет сви рамене.
	— Кой може да разбере, с всички тези маши и цялото това къдрене и пудрене? Много ще ми хареса да съм мъж, ако това означава, че мога да спра да се опитвам да изправя косата си.
	— Мъжете нито изправят косата си, нито я къдрят — отбеляза Вилиърс.
	— Някои го правят — обади се Изидор. — Сигурна съм, че Сейнт Олбанс къдри косата си. И си слага червило на устните.
	— Аз няма! — отсече Хариет.
	— Аз няма да ви позволя — съгласи се Вилиърс. — Щом ще го правите, ще го направите както трябва. А това означава, че ще се оставите аз да ви преобразя.
	Джема се засмя.
	— Създадена по образ и подобие на Вилиърс — Хариет, ще пожънеш огромен успех!
	Хариет прехапа устна. Мисълта Вилиърс да я преобразява, след като веднъж се опита да го съблазни, а той я отблъсна, беше унизителна.
	Не само тя си спомняше онази нощ. В дълбините на черните му очи блестеше подигравателна искрица, която казваше: „Не можете да го направите“. Все пак, когато тя го целуна в каретата, той направи нещо толкова шокиращо, че тя го зашлеви. Той я познаваше като консервативна, скучна провинциалистка.
	— Няма нужда да стигаме до такива крайности — каза той сега. — Можем просто да ви облечем като възрастната леля на Изидор от провинцията. Ще бъдете прекрасна като компаньонка и никой няма да се усъмни във вас.
	Гневът пламна в гърдите на Хариет като огън. Държа се като глупачка, когато се опита да прелъсти Вилиърс, и тогава той имаше право да я презира. Бенджамин беше най-близкият му приятел и тя го целуна в глупав опит да накара съпруга си да я забележи.
	Но не беше възрастна леля от провинцията!
	— Мисля, че никак няма да ми е трудно да се преструвам на мъж — каза тя. — Просто трябва да запомня да си оправям панталона поне веднъж на час, привличайки вниманието към подплънката, която внимателно ще съм сложила сутринта, и идеално ще се впиша. — Тя остави погледа си да се плъзне под кръста му.
	— Долен удар — отбеляза Вилиърс.
	— Наистина долен! — провикна се ликуващо Изидор.
	— За щастие доведох шивача си — каза Вилиърс. — Ще трябва да ви снабдим с всичко — от ботуши до перуки.
	— Можем да ти вземем мярка за ботуши и ще изпратя да ги ушият в Лондон — предложи Джема.
	— Преди да замина за Фонтхил, трябва да се върна в Бероу за тримесечните заседания на съда — сети се изведнъж Хариет и се намръщи.
	Вилиърс вдигна вежда.
	— Областният съд в моето село се ръководи от един пияница — обясни Хариет. — Затова се придържаме към стария обичай. Той спи, защото предишната вечер се е наливал с бренди, а аз издавам присъдите. Иначе той просто осъжда всички на тежък труд, все едно какво е престъплението и независимо дали изобщо са извършили престъпление.
	— Кой е настоящият херцог?
	— Единайсетгодишен е и учи в „Итън“ — отговори Хариет.
	— Сигурно сте чували за майка му, лейди Бруин — обади се Джема. — В момента живее в Париж с един мъж, който е двайсет години по-млад от нея. Всички казват, че е много весела и жизнерадостна.
	— Аз се грижа за имението от името на племенника си — каза Хариет — и това включва областния съд, поне докато навърши пълнолетие или сменят сегашния съдия.
	— Ще почакам да се върнеш от тримесечните заседания — съгласи се Изидор. — Междувременно ще изпратя писмо на съпруга си, че ще отида на гости на Стрейндж. Сигурна съм, че ще му отнеме известно време, докато се върне от Африка.
	— Този план безкрайно ме забавлява — сподели Вилиърс.
	— Няма нищо по-хубаво от това от време на време човек да извършва някоя лудост — каза Джема. — И на вас би ви се отразило добре, Вилиърс.
	— Фактът, че Негова светлост лежи тук и се възстановява от рана от дуел, показва, че лудостите са негова втора природа — каза благо Хариет.
	После се усмихна, когато видя присвитите очи на Вилиърс… и развеселените очи на Джема.
	Чувстваше се като нова Хариет.
	Не вдовица.
	Не отегчителна.
	Една дива Хариет. Една Хариет, която се забърква в лудости, една Хариет, която гледа на живота като на предизвикателство, а не като на провал.


>	Глава 6
>	Правосъдие от херцогинята, втора част

	_1 февруари 1784 г._
	_Областният съд на херцогство Бероу_
	_Председател — почитаемият Реджиналд Трудър_
	— Ако ви разбирам правилно, господин Бърч, обвиняемият се е престорил на бръснар.
	— А после ми открадна рибата! — допълни господин Бърч, без да откъсва умолителния си поглед от херцогинята. Беше чул, че тя е единствената, която се грижи справедливостта да възтържествува.
	— Рибата ви — повтори херцогинята.
	— Каква риба? Каква риба? — изръмжа съдията. Бузите му бяха зачервени, а носът — клюнест. Приличаше повече на престъпник с главоболие, отколкото на съдия.
	— Рибата, за която той каза, че галантеристът бил изпратил на жена ми — обясни господин Бърч и отново премести поглед към херцогинята. Всеки можеше да види, че тя е единствената, която наистина слуша — съдията пак се наливаше със съдържанието на една манерка. — Но не беше само рибата — продължи господин Бърч. — Първо се престори на бръснар и така успя да влезе в къщата ми. После открадна една сребърна чаша, изпратена на жена ми от майстора на сребро, като се престори, че е дошъл да донесе рибата.
	— Значи рибата не е била ваша?
	— Ами мисля… предполагам, че е била негова. Но той се върнал и я взел, като казал на жена ми, че…
	— Тежък труд — отсече съдията и изгледа страшно всички присъстващи.
	Херцогинята сложи ръка върху неговата и с тих глас, който Том Бърч все пак успя да чуе, каза:
	— Тъкмо започнах да стигам до същественото, Реджиналд.
	— Не обичам риба — отсече той.
	Тя отново го потупа по ръката и каза:
	— Значи можем да отхвърлим кражбата на рибата, господин Бърч, защото обвиняемият ви е изпратил рибата, а после пак я е взел. Но това е било стратегия, за да получи достъп до дома ви и да открадне сребърната ви чаша.
	— Заловиха го с нея! — провикна се триумфално господин Бърч. — На местопрестъплението! Докато крадеше! С чашата!
	— Обвиняемият твърди, че вие сте го помолили да занесе чашата на майстора на сребро, за да я гравират.
	— Ако наистина е така — а то не е — защо беше под леглото му?
	— Тежък труд — обади се съдията след още една глътка. — Този път настоявам, Ваша светлост. Този човек е крадец на риба.
	Херцогинята въздъхна и се извърна към подсъдимата скамейка.
	— Оскар Сибъл, това е третото ви появяване пред този съд. И трите случая са свързани с находчиви приключения, свързани с откраднати предмети.
	Бърч забеляза, че Сибъл дори не наведе глава, както би направил всеки почтен човек. Вместо това се ухили.
	— Никой не пострада — каза той. — Чашата пак си е при Бърч.
	Съдията присви очи.
	— В колониите! — изрева той.
	Херцогинята отново го потупа по ръката.
	— Не можем, Реджиналд. Колониите са във война, не помните ли? Вече не изпращаме никого там.
	— Тогава го пуснете в морето близо до брега — реши съдията. — Може да се добере с плуване до тия проклети американци. Повечето от тях така или иначе са изпратени там от тази област.
	— Две седмици тежък труд — каза херцогинята. — И, господин Сибъл, единствената причина, поради която този път не ви очаква затвор, е, че върнахме чашата на собственика й. Изглежда, много сте се забавлявали да доставите рибата, да я откраднете обратно, да се преструвате на бръснар и накрая да се озовете със сребърна чаша в ръцете. Но животът не е игра, господин Сибъл.
	В съда за миг се възцари тишина.
	— Ако пак ви доведат в този областен съд, ви очаква затвор.
	— До живот — добави отмъстително съдията.
	Изведоха Сибъл, а херцогинята се извърна към господин Бърч:
	— Изглежда, сте преживели труден период след тази кражба, господин Бърч. Искам да ви поздравя за самообладанието, което сте проявили, изправен пред такова оскърбление.
	Том Бърч се изправи в целия си ръст. Всички му се присмиваха — казваха, че е глупак, задето е загубил сребърната си чаша заради една риба. Но херцогиня Бероу смяташе, че е проявил самообладание.
	Той нахлупи шапката си и излезе от съда. Разбира се, херцогинята не беше истински съдия. Но в Бероу имаха само нея, а това беше по-добре от нищо.
	Всички му кимнаха, докато излизаше.


>	Глава 7
>	В която в дома на лорд Стрейндж пристигат странни гости.

	_5 февруари 1784 г., Фонтхил, провинциалното имение на лорд Стрейндж_

	Лорд Стрейндж така и никога не успя да игнорира иконома си, макар че редовно се опитваше. Поуви изпитваше потребност да прави съобщения по три-четири пъти на ден и макар че Джем редовно му напомняше, че въпросите, свързани с функционирането на домакинството, не го интересуват, икономът настойчиво продължаваше да го информира.
	Затова Джем не вдигна глава, когато чу стъпките на Поуви в коридора, а щом икономът спря пред писалището му, просто си напомни да сложи резе от вътрешната страна на вратата.
	— Дойдоха гости, милорд. Може би ще искате да ги поздравите.
	— Ще ги поздравя довечера, както обикновено. — Джем се беше събудил посред нощ с две идеи в главата: едната за система за окачени мостове, а другата — за мадригал. Беше начертал моста с въглен, а мадригалът бе в четири части и като цяло той бе по-добрият проект. Мостът изглеждаше много хубав, но носещите греди може би щяха да се претоварят. Вероятно ако свалеше малко самата арка…
	— Пристигна херцог Вилиърс — оповести Поуви.
	— Той харесва апартамента с кадифе, нали? Обича блясъка и разсипничеството. Кажи му, че ще се видим на вечеря.
	— С него дойде херцогиня Козуей.
	Джем вдигна глава.
	— Тази коя е, по дяволите?
	— Доколкото знам, херцогиня Козуей е някъде към шейсетгодишна и живее в уединение в Колчестър.
	— Боже, боже! — ухили се Джем. — Да разбирам ли, че придружителката на Вилиърс не е някоя стара провинциалистка?
	Поуви се изкашля.
	— Вероятно е възможно въпросната млада дама да е съпругата на сегашния херцог Козуей, син на гореспоменатата херцогиня. Доколкото разбирам, той се е оженил много млад, но тъй като след това е напуснал страната, в справочника на „Дебрет“ бракът не се смята за съвсем валиден.
	— С други думи, не е консумиран — заключи Джем и отново очерта линията под моста.
	— Точно така.
	— Мислите ли, че тази млада жена е въпросната булка?
	— Възможно е.
	— Но е възможно и Вилиърс просто да е довел някоя хубавица, пристегната като агне на Коледа. Ще поздравя предполагаемата херцогиня на вечеря, Поуви. Сложи Вилиърс и младата жена в свързани стаи.
	— Да, Ваше благородие. С тях има един млад мъж, когото херцогът представи като свой роднина, господин Коуп.
	— И него не съм го чувал.
	— Доста е млад — каза Поуви. Тонът му издаваше, че смята този мъж за прекалено млад за буйните увеселения в дома на лорд Стрейндж.
	— Това не е наш проблем, Поуви. Новата ми секретарка, госпожица Дежарден, настани ли се вече?
	— Младата французойка като че ли се чувства много удобно, милорд. Замислила е увеселение за утре. Нещо, наречено Таитянски пир на Венера.
	Джем се усмихна.
	— Знаех си, че тя ще оживи забавленията ни. В последно време бяха станали ужасно скучни. Таитянски, като от страната Таити?
	— Според мен няма връзка, като изключим факта, че в Таити е много горещо и това насърчава отсъствието на дрехи — отвърна Поуви, потушителят на надежди. — Госпожица Дежарден поиска камините в Южната бална зала да горят с пълния си капацитет. — Той прочисти гърлото си. — Може би ще предложите на херцог Вилиърс утре да остави своя роднина в покоите си. Госпожица Дежарден говори за дванайсет девици.
	— Дванайсет ли? — изсмя се гръмко Джем за втори път. — Тя да не прави чудеса? В тази къща няма нито една!
	— Господин Коуп… — започна Поуви.
	Джем присви очи.
	— Момчето има изключително невинно лице.
	— Невинността е период от живота, а не незаличимо петно.
	Но Поуви познаваше господаря си от много години и го измери със строг поглед.
	— Господин Коуп не е подготвен за Пира на Венера.
	Джем въздъхна и стана от писалището.
	— Май все пак ще сляза долу. Сам ще си съставя мнение за това дете. Какъв глупак излезе Вилиърс — да води невинна душа в моята къща! Поуви, нали си спомняш Уилкинсън? Имаше невинно лице, но, бога ми…
	— Изражението на Уилкинсън беше съвсем различно — настоя Поуви.
	Джем не обичаше да оставя работата си, но плащаше на Поуви безобразно висока заплата точно, за да различава такива неща. Понякога къщата му се тресеше от греховете, които се трупаха под покрива й, но единственото, което не можеше и не желаеше да търпи, беше покваряването на невинността. Никоя млада жена нямаше да се прави на таитянска девица в неговия дом, освен ако не го правеше за удоволствие. И никакъв господин Коуп нямаше да загуби трогателната си невинност, освен ако не го желаеше.
	Макар че, честно казано, не можеше да си спомни последния млад мъж, за когото си помисли, че има нужда от закрила. Младият роднина на Вилиърс навярно гореше от желание да скъса верижката на невинността си.
	— Никога ли не си копнял да видиш пир на таитянски девици, Поуви? — попита той на излизане.
	— Не — отвърна категорично Поуви.
	Това сякаш бе достатъчен отговор, затова Джем продължи по стълбите.
	Петнайсет минути по-късно влезе в малкия Розов салон, без да съобщят за него, спря за миг, за да огледа посетителите си, и изруга под нос. Поуви беше истинско чудо — интелигентно, схватливо чудо. Изобщо не биваше да се съмнява в него.
	Господин Коуп можеше да се опише само с една дума: възхитителен. Имаше къдрава кестенява коса, събрана на проста плитка на тила и съвсем леко посипана с пудра. Носеше прекрасно сако — едва ли би могъл да бъде роднина на Вилиърс, ако не демонстрираше чувство за стил. Но очите му го издаваха. Бяха прелестни, при това не само заради цвета и миглите, с които би се гордяла и принцеса. Те бяха… свежи.
	Джем погледна Вилиърс с присвити очи. Във всичко това имаше нещо странно. Първо, Вилиърс не спеше с жената, която бе довлякъл със себе си — предполагаемата херцогиня Козуей, херцогинята, която не съществуваше. Тя наистина беше хубава, знойна и блестяща като паун, но Вилиърс говореше с нея без капка желание в очите.
	От друга страна, Джем не беше сигурен, че Вилиърс може да изпитва желание към когото и да било, не и ако наистина беше толкова болен, колкото изглеждаше. Навярно бе загубил около двайсет килограма.
	Господин Коуп стоеше близо до Вилиърс и очите му се бяха разширили като чинийки, вперени в една статуя, която Джем импулсивно бе купил в Крит. Целувката на Марс и Венера изглеждаше леко неприлична. Разбира се, двамата бяха женени (в митологичен смисъл). Но добродетелността, която би трябвало да й придава бракът, донякъде се осуетяваше от факта, че Марс носеше шлем — и нищо друго.
	— Вилиърс — поздрави го Джем и се приближи.
	Херцогът се обърна и му се поклони. Колкото и измършавял да беше, приличаше досущ на херцог.
	— По-добре да те сложим да си лягаш — каза Джем вместо поздрав. Беше чул, че Вилиърс е болен, но не бе осъзнавал колко близо е бил до смъртта. Тази мисъл го накара да изпита странно чувство, затова каза грубо: — Изглеждаш ужасно.
	— Сега съм по-добре. Не ми дават да играя шах, затова разчитам ти и твоят съмнителен чар да ме развличате, Стрейндж.
	— Ще трябва сам да се развличаш — отсече Джем, обърна се към така наречената херцогиня и се поклони. — Добро утро, Ваша светлост.
	Веднага разбра, че тя наистина е херцогиня. Доста лъскава, като истинска италианка, но той все пак незабавно проумя, че пред него стои херцогиня Козуей. Или може би най-правилното определение беше „бъдещата херцогиня“.
	Тя успя да направи реверанс и на Джем това му се стори цяло чудо, предвид факта, че роклята й за пътуване сякаш бе зашита за тялото й.
	— Оказвате ми голяма чест — каза неискрено Джем. Не обичаше такива гости. Мразеше това, че титлите, особено най-висшите, сякаш даваха на притежателите си право да се държат като абсолютни глупаци. Тази херцогиня несъмнено щеше да е превзета, да се стъписа от порядките в къщата му и навярно след ден-два щеше да напусне разярена.
	Но тя му се усмихна — великолепно съчетание от чувствена фигура, топъл италиански тен и сладки рубинени устни — и Джем си промени мнението. В тази уста имаше нещо неприлично — леко обещание за целувка, дадена или открадната.
	Бъдещата херцогиня Козуей може и да беше девствена, но не приличаше на жените, които лесно се стъписват.
	Господин Коуп, от друга страна, беше толкова зелен, че се поклони отривисто като ученик.
	Животът рядко успяваше да смае Джем, но този път го обзе лека изненада. Откакто отвори широко вратата си за всеки, когото сметнеше (или по-скоро всеки, когото с Поуви сметнеха) за интересен, беше виждал какви ли не желания. Малко от тях го интересуваха и нито едно не го изненадваше.
	Сега обаче остана леко изненадан. Изненадан от лекия интерес, който изпита — за свой срам — към господин Коуп. Към един зелен младок с големи очи и без следа от брада. Към мъж. „За бога! — помисли си отвратен Джем. — Ако това е остаряването, не искам да имам нищо общо с него.“
	И си отбеляза наум да стои далеч от Коуп.
	— Колко точно е голям този младеж, когото водиш? — попита той Вилиърс полугласно след няколко секунди.
	— На двайсет и две — отговори Вилиърс. — Знам, че прилича на херувим, но не се заблуждавай, Стрейндж.
	— Какво имаш предвид?
	— Той е закоравял развратник. Прави се на невинен, защото това привлича дамите. Само почакай да го видиш с тях. Направо му се нахвърлят с писъци. Припадат по него. Той обаче е много мило момче и не се възползва.
	— Измисли нещо друго! — отсече Джем и гласът му стана по-суров. — Тази къща може да се е превърнала в нарицателно, Вилиърс, но ще съм ти благодарен, ако му стегнеш багажа и го пратиш у дома при майка му.
	Очите на Вилиърс се присвиха опасно, но Джем никога не бе отстъпвал пред желанията на никой херцог и нямаше да започне сега. Особено пред желанията на един от малкото мъже в Англия, за които смяташе, че са на неговото интелектуално равнище.
	— Неприятно ми е, че смяташ къщата ми за нещо като тренировъчен лагер за невинни души.
	В гласа на Вилиърс прозвуча лек гняв… както и странна развеселеност:
	— Е, добре, той не е развратник. Нищо подобно. Но е на двайсет и две години. И има право на пълноценен живот като всички останали. Със сигурност ти би се съгласил с това, нали?
	— Какво имаш предвид? Какъв е бил животът му досега?
	— Майка му е ексцентричка — отговори Вилиърс. — Живее в провинцията и до този момент винаги го е държала близо до себе си.
	Джем погледна Коуп. Той беше застанал до херцогинята и двамата проучваха преплетените тела на Венера и Марс. Мраморът умно се сливаше точно на мястото на най-важната среща. Крайчецът на устата на Джем се изви в усмивка, когато видя как господин Коуп посочва въпросното място.
	Вилиърс проследи погледа му.
	— Той се учи много ентусиазирано.
	— Значи си го спасил, така ли?
	— Нещо подобно. Обещах да му дам възможност да зърне живота, без да пострада. Той е на двайсет и две и — дори няма нужда да го казвам — девственик. Можех да го заведа в някой лондонски бордей, но не исках да помрача този негов свеж, невинен поглед, когато ще трябва да подаде парите на момичето, което е избрал.
	Тези разсъждения не допаднаха на Джем. Не можеше обаче да отрече, че в тях има логика. Ако имаше син, нямаше да го изпрати в бордей.
	— Тук се ширят същите болести, както навсякъде другаде — каза той и в гласа му прозвуча предупредителна нотка.
	— В такъв случай се надявам ти да го насочиш във вярната посока, Стрейндж — не се трогна Вилиърс и направи гримаса. — Това пътуване ме умори повече, отколкото очаквах. Моят проклет шотландски лекар ми каза да не тръгвам, но аз не го послушах. А сега си мисля, че навярно е бил прав.
	Лицето му беше ужасно бледо, а под очите му тъмнееха сенки. Джем рязко кимна на Поуви.
	— Ти ще останеш в леглото — каза на Вилиърс, — а аз ще наглеждам твоя младок. Ами тази херцогиня? Или по-скоро полухерцогиня? И нея ли трябва да наглеждам?
	Вилиърс се усмихна немощно.
	— По-скоро предупреди гостите си, че е дошла.
	— Значи от необузданите?
	— Джема даде увеселение за Дванайсетата нощ — познаваш ли херцогиня Боумонт?
	— Срещал съм я веднъж. Предизвиках я да ми дойде на гости, но тя не събра смелост.
	— Или може би желание — възрази кротко Вилиърс. — Не всички смятат, че покана за гостуване в твоя дом е покана да прекрачиш райските двери, нали знаеш.
	— Радвам се, че ти се поддаде — отговори Джем и наистина го мислеше.
	— Херцогинята накара всички женени мъже на увеселението на Джема да тичат в кръг около нея. Сякаш обучаваше кучета.
	Джем изсумтя.
	— Ти не беше ли сред тях?
	— За момента бях отписан — отговори Вилиърс. — Дори не можах да стигна до балната зала — просто си почивах в една странична стая и чаках някой да влезе.
	В гласа му звучеше самоирония. Той не желаеше съчувствие.
	— Било е напълно заслужено. Какво те прихвана? Как можа да се впуснеш в глупашки дуел с шпаги? Прекалено сме стари за тези работи.
	— Не ми позволяват да играя шах — каза Вилиърс така, сякаш оповестяваше, че е бил подложен на ритуално кастриране.
	— Кой не ти позволява?
	— Доктор Треглоун, шотландският дявол, който ми спаси живота. Месеци наред треската ми изчезваше и се връщаше и очевидно съм бълнувал постоянно за шах. Треглоун казва, че трябва да си почина и да оставя мозъка си да се успокои.
	— А! Значи посещение в дома на падналите ангели е идеалната почивка. Макар че все още не разбирам защо си довлякъл тези двамата, ще се погрижа за тях вместо теб.
	— Сложи ги в свързани стаи — каза Вилиърс.
	— Какво?
	Вилиърс го погледна.
	— Мислех, че нищо не може да те шокира — отбеляза той. — А сега, ако ме извиниш, ще си лягам.
	Поуви го изведе от салона. За миг Джем остана неподвижен, вперил поглед в странната двойка, която все още гледаше статуята. Те вече не изследваха неприличната точка, в която мраморът на женските очертания се сливаше с този на мъжките. Вместо това господин Коуп прокарваше пръст по извивката на врата на Венера.
	Това бе един от най-любимите аспекти на статуята за Джем. Венера бе отметнала глава назад и на лицето й се четеше смесица от желание, радост и отчаяние. Според Джем геният, който я бе изваял, бе уловил цялата радост — и цялата скръб — на брака. Венера стоеше с отметната назад глава и разтърсвано от удоволствие тяло, което не можеше да контролира и което донякъде мразеше.
	Джем откъсна поглед от тънкия пръст на господин Коуп. Наистина беше крайно време да си намери любовница.
	Мислеше го съвсем сериозно: ако тази странност беше част от остаряването, той не искаше да остарява.


>	Глава 8
>	Определението за успешен брак

	_Същия ден преди вечеря_
	След като остана сама в спалнята си, Хариет почувства, че не може да спре да се кикоти. Беше го направила! Наистина го беше направила! Беше се поклонила на лорд Стрейндж и беше измърморила нещо с възможно най-плътен глас, а той я беше сметнал за мъж. В очите му нямаше и следа от недоверие.
	В мига, в който го зърна, си помисли, че всичко е свършено. Открай време смяташе Вилиърс за ужасяващо интелигентен, с тези негови очи с тежки клепачи и ироничните му коментари.
	Вилиърс обаче изобщо не можеше да се мери със Стрейндж. Стрейндж имаше слабо лице, което издаваше, че е преживял много, но саркастичните бръчици край устата му само подчертаваха красивата му костна структура и сдържаната чувственост в очите му, а високото му тяло й напомняше за овладяната енергия на състезателна хрътка. Съчетани с пламенната интелигентност в погледа му, както и с чара му… Боже, той наистина имаше чар!
	Но именно интелигентността му го правеше наистина плашещ. Нищо чудно, че Вилиърс го нарече гений. Наистина приличаше на гений. И все пак… не можа да прозре през дегизировката й!
	Хариет се свлече на леглото и за миг замръзна, преди да осъзнае, че странното усещане в краката й се дължи на панталона.
	Тя легна по гръб и вдигна крака във въздуха. Стори й се много странно да ги види така. Никога не се поглеждаше в огледалото, освен ако не носеше корсет, риза, обръчи, фусти и най-отгоре — рокля. Можеше да се допусне, че под всички тези неща се намират краката й.
	Но сега, в тази абсурдна мъжка дреха, те бяха изложени на показ. Благодарение на Вилиърс, който й поръча цял куп одеяния, достойни за млад принц, панталонът й беше прилепнал по краката и стигаше до коляното. Крачолите се закопчаваха от външната страна на бедрото, а отпред имаха отвор, който я разсмиваше. Дори коленете й се очертаваха ясно под бледовиолетовите чорапи.
	Всъщност краката й изглеждаха силни и добре оформени. Истината бе, че открай време се задушаваше в женските дрехи и започваше да мисли, че панталоните й отиват. Тялото й бе създадено за оцеляване, а краката й имаха мускули, оформени от километрите, които извървяваше всеки ден след закуска.
	Бенджамин никога не беше харесвал този неин навик. Предпочиташе да я вижда отпусната на дивана, в очакване да чуе всички подробности за последната му шахматна партия, а не да отива да провери как са свинята и новородените й прасенца.
	— Това не е работа за херцогиня — казваше й той. Но после се смееше. Бенджамин обичаше да се смее. Всъщност никога не беше мразил любовта й към ходенето. Нито пък краката й.
	Макар че като се замислеше, съпругът й навярно никога не беше виждал краката й толкова ясно.
	Свързващата врата се отвори и Хариет седна толкова бързо, че й се зави свят.
	— Аз съм — каза Изидор. — Извинявай, трябваше да почукам.
	— Влизай! — подкани я Хариет и пак се отпусна по гръб. — Тъкмо се възхищавам на панталона си.
	— Наистина е прекрасен — съгласи се Изидор и влезе в стаята. — Но ако аз се преструвах на мъж, щях да искам овални катарами за коленете. О… а може би и панделки за коленете.
	Хариет сбърчи нос.
	— Това е прекалено женствено. Трябва да изглеждам колкото се може по-мъжествена.
	— Странното, Хариет, е, че ти наистина изглеждаш мъжествена. Искам да кажа, в рокля изглеждаш съвсем женствена и възхитителна, но точно сега у теб има нещо… о, което говори за живот на открито. Никога не бих се досетила, че си жена в мъжки дрехи. Питам се дали и аз бих могла да се дегизирам така, без никой да разбере.
	— Не. Имаш прекалено деликатни черти.
	— Ти също — настоя Изидор. — Имаш малка остра брадичка и такива големи очи! Как, за бога, успя да направиш веждите си толкова тъмни?
	— Личният прислужник на Вилиърс ми ги нарисува — обясни Хариет. — Казва се Финчли и когато стане нужда, ще ми помага да се обличам.
	— Така наистина изглеждаш по-мъжествена — отсъди Изидор и я погледна по-отблизо. — Да не е направил нещо и с брадичката ти?
	— Сложи по някоя точица тук-там, за да изглежда, че имам набола брада.
	— Това не е толкова успешно — заяви Изидор. — Но изглеждаш така, сякаш имаш пъпки, което би било логично, ако си много млад мъж.
	Хариет реши за в бъдеще да си спестява петната от набола брада.
	— Какво ще облечеш довечера? — попита Изидор. — Така се разочаровах, когато не видях никакви поклонници на Венера край входната врата! Ти не се ли разочарова? Искам да кажа, да, видях онази статуя, но долната й част беше само един мраморен блок, така че човек не може да види най-важното.
	Според Хариет най-важно беше изражението на Венера, но не го каза. Все пак Изидор беше непорочна. Тази мисъл й напомни за нещо, което искаше да каже. Надигна се на лакът.
	— Нали не мислиш наистина да легнеш с някого, Изидор?
	— Може и да легна — отговори Изидор и щипна бузата си, за да я накара да порозовее. — Ако срещна някой наистина възхитителен. Нека си кажем истината: след като съсипах репутацията си, като дойдох тук, спокойно мога да се позабавлявам.
	— Недей! — предупреди я Хариет и я погледна в очите. — Бях омъжена и знам какво говоря. Моля те, не го прави.
	— Защо? — попита Изидор, извърна се към нея с ръце на хълбоците и в очите й проблесна истинска ярост. — Не ми казвай, че през цялото време съпругът ми е скитал по света като някой евнух.
	— Евнух ли? — попита Хариет, преди да осъзнае какво има предвид Изидор.
	Изидор й се усмихна иронично.
	— Истината е, че ти си много по-невинна от мен, Хариет.
	— За някои неща може и да е така, но знам какво е бракът. Разбирам го. Колкото и да е нечестно, съпругът ти ще бъде ужасно разочарован, ако разбере, че не си девствена.
	— Ако прекъсне пътуванията си за достатъчно дълго време, за да се върне и да установи в какво състояние се намира тялото ми — изтъкна Изидор. — Ако нещата продължат в същия дух, на осемдесет години ще съм сбръчкана девственица.
	Хариет поклати глава.
	— Мисля, че инстинктът ти е верен и вдовстващата херцогиня ще накара сина си да се върне. Но в дългосрочен план това, което наистина искаш, е успешен брак. Целомъдрието е едно чудесно начало.
	— В наши дни никой не е целомъдрен само защото е женен — напомни й Изидор. — Виж Джема!
	— Джема беше напълно вярна на Боумонт, докато не го завари в леглото с любовницата му. Освен това мисля, че е останала целомъдрена години наред, след като се премести в Париж, докато го чакаше да отиде и да я вземе.
	— Но той не е отишъл, нали? Тя е била неговата непорочна невеста, а той изобщо не се е интересувал от това. Което показва, че твоята идеалистична представа за брака е много далеч от действителността.
	Хариет не смяташе, че човек, преживял точно нейния брак, може да бъде идеалист в това отношение.
	— Джема направи всичко по силите си. Ако започнеш брака си, след като вече си познала друг мъж, рискуваш изобщо да не получиш възможност да го направиш успешен. И тогава може да ти се иска да си я получила.
	— Зависи какво разбираш под „успешен“ — възрази Изидор. — Според мен успешен е този брак, при който хората живеят заедно без твърде много жлъч, достатъчно дълго, за да създадат деца. Това би ми харесало. Успешният брак не е задължително брак, в който няма скандали. Аз например смятам брака на Боумонт и Джема за много успешен, въпреки че тя ме разочарова.
	— В какъв смисъл?
	Изидор изви устна.
	— Не исках да й го казвам, но начинът, по който се подчини на изискванията на съпруга си, е унизителен. Ако иска да играе шах със Стрейндж, трябваше да дойде с нас. Аз не съм жена, която се подчинява на глупави заповеди.
	Хариет погледна към тавана. Беше невъзможно да обясни сложния танц на волята и компромиса, който представляваше нейният личен опит с брака.
	— Твоят брак успешен ли беше? — попита Изидор като някакво тайнствено ехо на мислите й.
	Камериерката на Изидор, Лусил, отвори вратата.
	— Трябва да ви облека панталон за тази вечер, Ваша светлост — каза тя с леко притеснен вид. — Господин Финчли, прислужникът на херцога, ми даде списък с дрехите, които трябва да носите. По-късно ще се отбие, за да нагласи шалчето ви.
	— Нямам търпение да те видя! — възкликна Изидор и влезе в спалнята си. Хариет остана сама с въпроса й. „Твоят брак успешен ли беше?“
	С Бенджамин нямаха деца. Свекърва й смяташе брака им за пълен провал дори само заради това.
	А после съпругът й се самоуби. Това само по себе си би накарало повечето хора в Лондон безусловно да сметнат брака й за провал. Една добра съпруга, една обичана съпруга със сигурност щеше да е достатъчна, за да попречи на един мъж да се застреля.
	Но…
	Животът беше по-сложен от подобни показатели.
	„Твоят брак успешен ли беше?“
	— Да — прошепна Хариет на стаята, защото нямаше кой друг да я чуе.
	„Обичах Бенджамин и той ме обичаше. Не ме обичаше достатъчно, за да продължи да живее. Но ме обичаше.“
	Нали това беше определението за успешен брак?


>	Глава 9
>	За математически ъгли и мъже в коприна с телесен цвят

	Джем се върна в кабинета си, но така и не успя да се съсредоточи върху строителните чертежи, затова прекара три ужасно уморителни часа в компанията на един от секретарите си — този, който отговаряше за чуждестранните инвестиции. Съгласи се да продаде една италианска маслинова горичка, потвърди покупката на две фламандски бригантини (за пренасяне на памук от Източните Индии до фабриките му), подписа писмо с остър тон до Камарата на лордовете, в което се оплакваше от нарастващи нападения на капери, и потвърди разноски на стойност дванайсет хиляди лири за брониране на търговските си кораби с желязо през следващата година.
	Когато най-накрая се оттегли в спалнята си, го болеше главата. Изкъпа се бързо, навлече някакви дрехи и отиде в детската стая.
	Както винаги западното крило на къщата беше заключено и отделено от останалите. В два часа следобед всички врати към това крило бяха заключвани и пред тях заставаха хора на пост, за да предотвратят възможността някой пиян гост да се отправи към детската стая в неугледен вид или нещо по-лошо.
	Когато Джем се приближи, лакеят пред вратата се поклони и отключи. Джем му кимна, после си спомни думите на Юджиния. Наистина ли не обръщаше внимание на хората? Лакеят имаше доста рошава перука и на лицето му бе изписана волска упоритост, но имаше благи очи.
	— Как се казваше? Робъртс? — попита Джем, макар да знаеше, че не е така.
	— Джеймс, милорд.
	— Джеймс — повтори Джем, за да го запомни. Джеймс, лакеят с упоритото лице и раздърпаната перука.
	Юджиния седеше пред камината, разстлала поли около себе си.
	— Може ли да сляза долу? — попита тя и скочи на крака. — Погледни, татко!
	— Не — отговори механично той, приближи се и погледна. — Какво рисуваш?
	— Изчислявам — отговори Юджиния. — Толкова е забавно, татко! Научих го от тази книга. Ако начертаеш тук един ъгъл и добавиш другия, външния, и го разделиш на този, се получава триста и шейсет. И се повтаря навсякъде. Не е ли безкрайно интересно? Опитвам се да разбера какво още води до триста и шейсет.
	Джеймс приклекна на пода. Юджиния работеше по същите ъгли, с които си бе играл и той, докато се опитваше да намери подпора за мостовете.
	— Много интересно — обърна се той към дъщеря си. — Ето още нещо забавно. Вземи някоя петстранна форма. — И той бързо я нарисува на хартията й. — А сега удължи всички ъгли. Как мислиш, колко ще е сборът на всички тези пет външни ъгъла?
	— Триста и шейсет?
	— Добре разсъждаваш. Опитай и ще разбереш.
	Тя наведе глава над хартията и несръчно премести месинговия транспортир.
	Джем си отбеляза наум да поръча да й направят по-малък.
	— Къде е гувернантката ти, миличка?
	— Казах й, че може да отиде да вечеря долу — отвърна разсеяно Юджиния. — Тя не обича ъгли. След малко ще се върне. Чете ми Омир в превод на Чапман.
	— „Илиада“ ли?
	— Нея я свършихме. Сега е „Одисея“ и ми харесва много повече.
	— Понякога ме плашиш, Юджиния. Знаеш ли го?
	— Е, ти така казваш, татко — отвърна тя невъзмутимо.
	Той излезе, като отново се чудеше дали не трябва да намери приятелче в игрите за дъщеря си. Тя никога не бе показвала признаци, че е самотна, но все пак децата трябваше да играят, а не да изчисляват ъгли за забавление. Но пък Юджиния изглеждаше щастлива.
	А и всъщност, за да й осигури приятел в игрите, трябваше да я отпрати — в пансион или при роднина. Родителите на една порядъчно възпитана малка дама никога не биха й позволили да посети Фонтхил.
	Но мисълта да се раздели с дъщеря си беше абсурдна и той я пропъди. И все пак… тя не спираше да го тормози. Юджиния беше най-скъпият за него човек. Защо я отглеждаше тук? Един по-свестен мъж би се превърнал в пример за морални стандарти, би изгонил всички гости и половината от слугите и би ги заменил с пуритани с присвити ноздри и чисти души.
	Проблемът беше, че Джем не ценеше моралните качества толкова, колкото би трябвало. Всъщност ги смяташе за ужасно скучни.
	Това беше истинска главоблъсканица. Само ако Сали беше жива. Ако във Фонтхил имаше добра жена, всичко щеше да е по-лесно. Жените чудесно умееха да поучават. Сали го поучаваше, докато станеше напълно покорен, а той се оплакваше на момчетата зад гърба й и това беше всичко.
	Типичен английски брак.
	Истинският проблем беше, че бе свободен да си доставя удоволствие. Удоволствието беше нещо вулгарно — и обикновено порочно, — но безкрайно интересно.
	Когато влезе в кабинета си, Поуви се приближи за вечерния доклад. Джем се хвърли в едно кресло и с благодарност прие чашата вино, която му подаде един лакей.
	Това беше неговото малко угаждане и (ако трябваше да си признае) една от страстите му. Той почти не пиеше. Но започваше почти всяка вечер с малка чашка от най-доброто си вино. Погледна Поуви и вдигна вежда.
	— Френско червено от Бертин дю Рошере. Ще го сервирам с телешкото. Менюто тази вечер: супа от костенурки по рецепта от Мадейра, следвани от releve de poisson, или сьомга в шампанско. След тях ще има печено телешко, агнешки котлети, петли със сос бешамел и блюдо от печени млади гъски с ябълково пюре.
	Джем кимна.
	Поуви насочи вниманието си към друг лист хартия, макар че несъмнено беше наизустил написаното.
	— Коментари за някои от гостите. Тази сутрин госпожа Сандхърст си тръгна. Изпраща ви най-горещи благодарности. Искаше лично да говори с вас, но аз загатнах, че не е възможно.
	Джем вдигна вежда.
	— И какво? Права ли се оказа?
	— Мисля, че реши да се върне в Лондон, за да се консултира с акушер; детето няма да се роди скоро, но тя, разбира се, все пак ще трябва да съобщи на господин Сандхърст за събитието.
	— Или пък не — измърмори Джем. — Троубридж тук ли го остави?
	— Да — потвърди Поуви. — Троубридж заяви, че е неутешим, но прекара целия ден в лов с една от Грациите.
	— Дотук всичко звучи ужасно скучно.
	Поуви обърна страницата.
	— Госпожица Мол Дейвис и господин Кулинг упражняват ролите си от „Приключения в пет часа“. Мосю Бателие, сър Картърет и господин Педли ще останат във Фонтхил. — Той вдигна глава. — Мисля, че е възможно сър Картърет да въвлича господин Педли в необичайно и недостойно начинание — нещо свързано с Комитета от Танжер.
	— Той е пълнолетен — каза Джем. — Онези учени от Оксфорд още ли са тук?
	— Да, на закуска проведоха много оживен разговор за стъкларството, след което се оттеглиха в млекарницата, която временно е приспособена за стъкларска работилница. Все още изпробват ефекта от добавянето на оловен оксид с мъничко мед. Испанският посланик остана запленен от идеята и прекара целия ден с тях в млекарницата, макар че, разбира се, довечера ще дойде на Играта.
	— Чудесно — каза Джем и изпита лек интерес. — Утре ще се отбия в млекарницата.
	— Както знаете, комисарят от флота докара миналата седмица три каруци с конфискувани стоки; херцог Уинтърсол ни писа с молба да му позволим в скоро време да доведе комисаря на Играта. Позволих си свободата да отговоря утвърдително.
	— Добре — отвърна Джем. В последно време Играта — сърцето на неговото домашно увеселение — сякаш сама си намираше участници.
	— Днес вечерята ще бъде по-скромна, само с трийсет и трима души — продължи Поуви и обърна страницата. — Личният ви прислужник извади жилетката ви на тъмни райета и жакета със златиста дантела на китките.
	— Звучи ми доста пищно — отбеляза Джем, без да откъсва поглед от виното, което се въртеше в чашата му.
	— В къщата има херцог и херцогиня — напомни му Поуви леко укорително. — Макар че Негова светлост херцог Вилиърс се чувства зле и няма да се присъедини към нас. Няма треска, но е много уморен. Помолих готвача да му приготви eau de poulet rafraichissant.
	— Пилешки бульон?
	— Това е най-полезната храна за хората, които не се чувстват добре — отговори икономът му. — Листа от червено цвекло, жълта маруля и пиле — разбира се, без мазнините.
	— Ти си истински извор на знание, Поуви.
	Икономът остави настрана бележника си, а Джем си допи виното. В края на вечерния им разговор обикновено Поуви добавяше по някоя важна подробност за гостите — неща, които не искаше да записва на хартия. Но тази вечер се поколеба.
	— Не ми казвай, че се колебаеш за нещо — каза Джем.
	— Присъствието на господин Коуп във Фонтхил ме кара да се чувствам неудобно. Ваше благородие винаги е внимавал никой да не поквари невинността си под вашия покрив.
	— Споделям загрижеността ти — каза Джем и допи последните капки от чашата си, — но обещах на Вилиърс да го наглеждам и ще удържа на обещанието си.
	— Смятам, че господин Коуп може да се превърне в обект на интерес от страна на много хора — каза Поуви.
	Джем вдигна поглед.
	— Така ли?
	— Този вид почти женствена красота ще си намери много обожатели.
	— Значи ще наблюдавам внимателно пиленцето си — измърмори Джем. — Дявол да го вземе Вилиърс, задето го доведе тук! — Той се поколеба. — Вилиърс като че ли иска да запознае повереника си с удоволствията на женската компания, но…
	Поуви дори не примигна.
	— Възможно е господин Коуп да има други предпочитания.
	— Е, във всеки случай аз ще се погрижа той сам да вземе решение — каза Джем. Ненавиждаше факта, че когато зърна този Коуп, през съзнанието му премина дори най-лекият намек за желание. Това бе достатъчно, за да го накара да изпита неприязън към младежа, което пък вече беше несправедливо.
	— Отначало не разбирах защо херцогиня Козуей е решила да посети Фонтхил — продължи Поуви и в гласа му се прокрадна едва забележимо раздразнение.
	— Много ме учудваш, Поуви, наистина. Мислех, че човешкото сърце няма тайни за теб.
	Икономът си позволи да се усмихне леко.
	— Сега обаче стигнах до извода, че възнамерява да предизвика скандал и така да накара съпруга си да се върне в страната.
	— Аха! — кимна Джем. — Навярно ще подейства.
	— Днес следобед написа цели двайсет писма, като ме помоли да ги изпратя. Тъй като спокойно можеше да помоли своя спътник, херцог Вилиърс, да ги изпрати, предполагам, че е искала да ги подпечата с вашия печат, за да докаже, че наистина е във Фонтхил.
	— Е, все трябва да има някаква полза от скандалите, в които е замесена тази къща — отбеляза Джем. — Не е ли така, Поуви?
	— И накрая, новата ви секретарка, госпожица Каролин Дежарден. Малко се притеснявам, че идеите й може да се окажат твърде екстравагантни.
	— Нима е възможно?
	— За развлечението утре вечер е наела няколко лакеи — тези с по-добра физика — за „диваци“.
	— И какво означава това?
	— Коприна с телесен цвят и малка препаска с избродирани отпред смокинови листа.
	Джем гръмко се разсмя.
	— Коприната е ушита така, че да прилепва плътно по тялото — продължи малко мрачно Поуви. — Ефектът е, меко казано, неделикатен.
	— Нямам търпение да го зърна! — подсмихна се Джем. — Не, мисля, че госпожица Дежарден ще се впише чудесно в домакинството, Поуви. Много харесах историите й за празненствата, които е замисляла в Париж за херцогиня Боумонт.
	Поуви се поклони и се оттегли. Джем се отправи към горния етаж, за да си сложи костюма със златистата дантела на китките (защото той винаги се подчиняваше на Поуви), без да престава нито за миг да мисли за организаторки французойки и странстващи херцогини.


>	Глава 10
>	В която се кроят планове за съблазняването на лорд Стрейндж

	Хариет погледна отражението си и се почувства така, сякаш бе изпила прекалено много шампанско. От огледалото я гледаше красив млад мъж. Наистина красив. Носеше кадифен тъмнолилав жакет, над който се разливаше море от фина кремава коприна. Малките еполети на раменете придаваха форма на силуета му, а жакетът се завързваше отпред по начин, който (съвсем случайно) прикриваше гърдите на така наречения мъж.
	Но това, от което Хариет не можеше да откъсне поглед, беше лицето й. Като жена никога не се беше чувствала красива. Винаги се чувстваше притисната от тежестта на огромните прически, изисквани от модата, от обръчите и множеството фусти, от начина, по който корсетът повдигаше гърдите й и ги караше да изглеждат по-едри, отколкото бяха.
	Но с прост панталон, кадифено сако и прибрана с лента коса лицето й се откриваше.
	Хариет не спираше да го гледа. Без всички тези напудрени къдрици, извисени над челото й, лицето и изглеждаше едновременно деликатно и силно. Начинът, по който прислужникът на Вилиърс бе оцветил веждите й, показваше, че очертанията им са като изящни крила, които подчертават очите й. Открай време харесваше цвета на очите си, но смяташе, че изглеждат избледнели до същото вяло кафяво като всичко останало у нея. Но сега те отразяваха цвета на жакета й и изглеждаха почти пурпурни. Екзотични. По нищо не приличаха на нея.
	Единственият проблем бяха… задните й части. Хариет се обърна, за да погледне отражението им в огледалото.
	Не можеше да повярва, че дори се замисля за възможността да излезе от стаята в този вид. Панталонът прилепваше плътно по тялото й. Отпред това беше едно, но когато изви врат, за да се види отзад, почувства, че получава сърцебиене. Хълбоците й… хълбоците й се очертаваха. Много ясно.
	Бяха закръглени. Оказа се, че имала закръглен ханш. Кой да знае? С всички тези фусти и обръчи никога не бе поглеждала ханша си. Но това беше положението.
	Опита се да си представи мъжки ханш, но не си спомняше да е виждала такъв, който да е толкова… толкова заоблен като нейния.
	Дали всички щяха да разберат още в мига, в който влезеше в трапезарията? Ако откриеха тайната й, щеше да й се наложи да се върне към огромната перука и обръчите. Само при мисълта за това я побиха ледени тръпки. Не можеше да го направи. Все още не. Не и когато се чувстваше красива, могъща и свободна — за първи път в живота си.
	Хариет изпъна рамене. Ако някой изкажеше предположението, че е жена, тя щеше да отрича до последно. За миг се поколеба и се зачуди дали да не добави още малко подплънки отпред.
	Не можеше да си спомни и как изглежда предницата на мъжките панталони. Някога беше ли поглеждала истински мъжко тяло?
	Очевидно не. Най-вероятно щеше да е по-добре да е дискретна за големината на пръта си, поне докато получи възможност да проучи мъжките панталони.
	Тя излезе от стаята си с бойна крачка, но се поколеба, когато стигна до стълбището и осъзна, че лорд Стрейндж стои в подножието му, сякаш я чакаше.
	Разбира се, не я чакаше. Навярно поздравяваше тук всичките си гости. Раменете му бяха удивително широки за човек с толкова тесни бедра. Това, което Хариет наистина искаше да види, бяха задните му части, но той се бе облегнал на парапета и се взираше напрегнато в лист хартия.
	Хариет слезе по стълбите с възможно най-сигурна походка и изпъна рамене. Когато стигна до площадката, направи приемлив поклон, като размаха ръка пред подвитото си коляно, точно както я беше учил Вилиърс.
	— Добър вечер, милорд — каза тя с дълбок глас.
	Лорд Стрейндж вдигна глава.
	— Господин Коуп — поздрави я той и сгъна листа.
	— Ако ме насочите към салона си, ще се присъединя към другите ви гости. — Чуваше смях и гласове, които идваха от другия край на коридора.
	— Лично ще ви заведа — каза той. По някаква причина беше раздразнен, но не изглеждаше да подозира, че тя всъщност е жена, затова Хариет изпита прилив на триумф. Без да се замисля, посегна да поеме ръката му, после бързо отпусна своята. За щастие той не забеляза грешката й, защото беше зает да прибира листа в джоба на жилетката си.
	— Какво разглеждате? — попита Хариет и се отдръпна леко, за да не се докоснат раменете им.
	— Каталог за една разпродажба. Току-що пристигна от Лондон. Някой си Бълок продава колекцията си от колибрита.
	— Какво прелестно име — „колибри“! — каза Хариет, преди да осъзнае, че мъжете не употребяват думата „прелестно“. — Искам да кажа, че името е забавно… заради книгите* и тъй нататък. — Дърдореше като абсолютна глупачка.
	[* Libri (лат.) — книги. — Б.пр.]
	— Колибрито е малка птица от двете Америки — отговори лорд Стрейндж, без да обръща внимание на глупавия й коментар по техен адрес. — Любопитно ми е какви са.
	— Колко птици има в тази колекция?
	— Двеста трийсет и две.
	— Толкова много! Мъртви?
	Той я стрелна с бърз поглед.
	— И още как. Препарирани са.
	Тя се сдържа да не потръпне. Мъжете обичаха да убиват какви ли не създания и да ги препарират. От време на време дори Бенджамин беше ставал от шахматната дъска и бе тръгвал да кръстосва горите с пушка на рамо.
	— Чудесно! — възкликна тя възможно най-сърдечно. — И аз обичам да стрелям яребици.
	Саркастичните бръчици в ъгълчетата на устата му станаха по-дълбоки. Навярно й се смееше, но не каза нищо. Стигнаха до вратата на салона и един лакей я отвори.
	Стрейндж спря пред прага и кимна и на Хариет да стори същото.
	— Господин Коуп.
	— Милорд?
	— Вилиърс ме помоли да се грижа за вас. Ще се постарая да съм в течение къде се намирате, но трябва да ви помоля и вие да ме потърсите, ако се случи нещо, което ви кара да се чувствате неудобно.
	Хариет на практика почти подскачаше от въодушевление — толкова гореше от желание да види нещо ново, все едно дали щеше да я накара да се почувства неудобно, или не.
	— Благодаря ви, лорд Стрейндж — каза тя. — Заповядайте. — И посочи към вратата.
	След като цял живот бе влизала в стаите преди мъжете, сега искаше той да мине пръв. За да може да огледа задните му части.
	Той я стрелна с поглед, в който се четеше нещо странно, но тя не можа да разбере какво.
	— Не прекалявайте с лудуването.
	— Ще положа всички усилия да го избегна — отвърна тя с леден тон.
	— Чудесно.
	Той й обърна гръб и влезе в салона, при което Хариет остана разочарована.
	Жакетът му стигаше доста под задника. Вярно, беше великолепен. Ръкавите бяха обсипани с фина бродерия в металически цвят. Ръкавите му завършваха с дантели в матово златисто. Тази комбинация му придаваше мрачния блясък на крал на пиратите, помисли си тя, потръпвайки.
	Той беше точно такъв, какъвто можеше да се очаква да бъде човек с неговата репутация: опасен, навъсен, навярно уморен от всички оргии, в които бе участвал. Приличаше на човек, който никога не се изненадва. Дори и чувствената извивка на устните му показваше, че е опитал всички удоволствия, които може да му предложи животът.
	Наистина жалко, че жакетът му беше толкова дълъг. Панталонът му беше тесен като нейния, само че от още по-фин плат, а краката му бяха далеч по-мускулести. Всъщност мускулите на Хариет бяха нищо в сравнение с неговите. Тя остана запленена. Как беше възможно никога да не е забелязвала мъжките крака?
	Той се обърна и я измери с безразличен поглед.
	— Елате тогава. Вилиърс казва, че трябва да се превърнете в мъж, а моята къща със сигурност е най-доброто място за такава промяна.
	Хариет зяпна от изненада.
	— Нима е казал…
	Лорд Стрейндж сви рамене.
	— В това няма нищо смущаващо. Всички сме били момчета. — Той я измери с поглед от глава до пети. — Знам всичко за майка ви и че ви е държала плътно до себе си. Фактът, че ви е липсвала мъжка компания, си личи по начина, по който вървите. И говорите.
	— Той ви е казал?
	— С него сме стари приятели.
	Хариет едва не се задави.
	— Ще ви помогна — продължи лорд Стрейндж и се извърна настрана. — Утре. Довечера се опитайте да не се забравяте. Имате ли френско балонче?
	Хариет го погледна и примигна.
	— Какво?
	— Френско балонче — повтори той нетърпеливо. — Моля ви, кажете ми, че знаете какво е това?
	Тя поклати глава и той издаде нещо средно между стон и въздишка.
	— Утре ще ви кажа. Довечера се опитайте да не влизате в ничие легло, разбирате ли?
	— Да — едва успя да изрече тя.
	— Проклет да съм, ако нямате стойка на жена! — В гласа му прозвуча истински ужас.
	Хариет изпъна рамене.
	— Така е по-добре — каза неохотно той. — Владеете ли шпагата?
	Тя поклати глава.
	— Утре ще ви науча как да се дуелирате. Трябва да се движите като мъж, а не като женчо. Може би ще ви помогне, ако хванете оръжие в ръка. — Но не изглеждаше убеден. — И за бога, не забравяйте, че мъжете не се усмихват един на друг така, както се усмихвате сега.
	— И защо не? — попита Хариет и усмивката й се стопи. И бездруго не беше истинска, тъй като арогантността на Стрейндж наистина започваше да я дразни.
	— Изглеждате като човек, който си прекарва времето в някое кресло! — изръмжа й той.
	Тя примигна.
	— Вижте, в момента се намирате в неизгодно положение.
	Тя сложи ръце на кръста си, но веднага ги остави да паднат, когато той я погледна с отвращение.
	— Повярвайте ми, наистина е така.
	— Можете поне да уточните за какво ме критикувате.
	Той стисна зъби.
	— Позволете ми да се изразя по следния начин: природата се е отнесла сурово с вас. Не сте виновен вие.
	— Как така сурово? Какви ги говорите?
	— Миглите ви са прекалено дълги — каза Стрейндж и се наведе към нея. — А вашите… вашите… — Той махна с ръка към фигурата й. — Вие просто нямате мъжка физика.
	Хариет осъзна, че в гърлото й напира смях, но изписа на лицето си изражение на яростно достойнство.
	— Уверявам ви, че природата ми е дала всичко необходимо, за да изпълнявам ролята на мъж.
	— Нямах това предвид! — увери я той, ужасен.
	— Добре — отговори Хариет. А после, за да демонстрира думите си, демонстративно оправи предницата на панталона си, както бе виждала да правят мъжете стотици пъти.
	— Утре ще го обсъдим — отговори той и отстъпи назад. — Вилиърс ме помоли да ви помогна и наистина ще ви помогна. Но задачата ще бъде ужасно трудна. Не виждам защо да не започнем, като ви представим на някоя жена.
	— И сам ще се справя.
	Той изсумтя, извърна се и заоглежда тълпата. Събралите се не приличаха на пропадналите хора, които бе описала Джема. Всъщност не изглеждаха по-различни от гостите, присъствали на бала на Дванайсетата нощ. Разбира се, не носеха костюми, макар че малко встрани стоеше млада жена, която сякаш бе облечена като пастирка. Но никоя пастирка в земите на Хариет не носеше рокля с деколте до кръста.
	Стрейндж проследи погледа й.
	— Добър избор — похвали я той. — Избрахте дама, която навярно с радост ще ви посвети в тайните на мъжествеността. И мисля, че дори може да не ви зарази с нещо. Просто недейте да изглеждате нетърпелив, за бога. Никоя жена не иска да легне с мъж, който пъхти край полите й.
	Хариет преглътна. Нещата се развиваха по-бързо от очакваното.
	— Хайде — подкани я той и тя го последва.
	Само след секунда вече се покланяше пред младата пастирка със златисточервеникава коса и гърди, които сякаш щяха да изскочат от костюма й. Всъщност младата дама беше точно от жените, които обикновено караха Хариет да се чувства ужасно невзрачна.
	— Мога ли да ви запозная с госпожица Нел Гейл? — каза Стрейндж. — Госпожице Гейл, господин Коуп.
	Обикновено жена като госпожица Гейл щеше ужасно да се изнерви, ако се случеше да говори с херцогиня. Но ако по някаква случайност действително погледнеше Хариет, незабавно щеше да я определи като жена, която не може да представлява заплаха за нея, но не може и да й бъде довереница. След това госпожица Гейл щеше да направи непохватен реверанс и да се отдалечи с грациозна стъпка, за да се посмее в компанията на по-интересни жени — жени, които обичаха и привличаха скандалите.
	Но изглежда господин Коуп не беше толкова застрашителен, колкото една херцогиня, и определено беше по-интересен. Хариет стигна до този извод, защото госпожица Гейл — или Нел, както бързо ги помоли да я наричат — незабавно предприе сложна маневра с хълбока, от която гърдите й стряскащо подскочиха.
	След няколко минути Стрейндж се отдалечи, а Хариет, за своя изненада, заговори с Нел за костюма й. Оказа се, че бил за пиеса, за която репетирала.
	Беше учудващо забавно. Нел притежаваше голяма дарба. Хариет цялата се разтресе от смях, докато събеседницата й имитираше ужаса на някаква скована матрона, когато кучето й се изпишкало върху робата на лорд-канцлера. И двете приеха да изпият по чаша вино и не след дълго се настаниха задушевно на един диван до стената.
	Хариет се чувстваше толкова добре, че почти забрави, че е облечена като мъж, освен когато кръстоса крака. Това се оказа така забавно, че тя не спря да ги кръстосва и разделя, докато Нел не я попита дали не си е навехнала глезена.
	— Не — отговори Хариет, като отново си спомни, че трябва да направи гласа си по-дълбок.
	— Сигурно сте нервен, щом това ви е първата нощ тук — каза Нел окуражително. — Не се тревожете. Изобщо не е толкова лошо, колкото си мислех, преди да дойда. Очаквах да видя оргия пред очите си.
	— Хмм! — измърмори Хариет. — Аз също, разбира се.
	— Е, вие сигурно я очаквате с нетърпение — все пак сте мъж — отбеляза Нел, усмихна се и на бузите й грейнаха възхитителни трапчинки.
	— Всъщност не — дръзна да каже Хариет.
	— Мисля, че с вас сме на една и съща възраст — каза Нел. — Или може би аз съм малко по-голяма. Ще стана ваша учителка, защото виждам, че не сте съвсем готов за този живот.
	— А вие готова ли сте? — попита Хариет.
	— Ако ме питате дали съм куртизанка, не, не съм — отговори Нел, без да се смущава. — Актриса съм. Лорд Стрейндж е собственик на театър „Хайд Парк“ и обича последните репетиции да се провеждат във Фонтхил. И просто за да знаете: лорд Стрейндж не допуска в къщата си истински жени от занаята. Тук хората се отдават на какви ли не лудории — продължи тя и понижи глас, — но никой не плаща на никого, ако разбирате разликата.
	Хариет я разбираше.
	— Какво мисли семейството ви за посещението ви тук?
	— Аз почти нямам семейство — отговори Нел и на бузите й отново грейнаха трапчинките. — Значи мислите, че не съм добро момиче, нали, Хари? — Защото още отначало беше спряла да се обръща към Хариет с „господин Коуп“.
	Хариет не можа да сдържи усмивката си. Никога не бе срещала човек като Нел — някой, който да е така бодро греховен.
	— Не се налага да ставам куртизанка — продължи събеседницата й. — Аз съм много добра актриса. За нищо на света не бих искала някой мъж да ме издържа — на мъжете не може да се разчита. Спокойно мога да ви кажа, тъй като виждам, че все още не сте били в Лондон, че смятам един ден да бъда сред водещите актриси. Но дори сега печеля нелошо.
	— Мога да си представя — отговори Хариет.
	— Тук има само един мъж, когото наистина харесвам — сподели Нел и се наведе поверително към Хариет.
	Хариет леко въздъхна от облекчение. Не беше сигурна, че е готова да отблъсне евентуално нападение от страна на Нел. Определено остана с впечатлението, че ако Нел реши да сподели нечие легло, мъжът няма да има избор.
	— Стрейндж. Но е невъзможно да направя първия ход. Сигурна съм, че мога да го накарам да ме обикне. Видяхте как ме гледа, освен това ви доведе право при мен. Мисля, че тайно изпитва чувства към мен, но не знае как да ги изрази.
	— Мислите, че не може да изразява чувствата си? — попита Хариет със съмнение. Стрейндж й беше направил впечатление на човек, способен да изрази всяко чувство. Всъщност само при мисълта как Стрейндж изразява желание коленете й леко омекнаха. Той щеше да погледне към жената и тя щеше… тя щеше да…
	— Мисля, че ме желае, ако това не ви шокира прекалено, млади Хари — не спираше да бъбри Нел. — Но аз съм млада и красива, а той е стар, нали разбирате.
	— Колко е годишен?
	— Трийсет и две — отговори Нел. — Проверих в онази книга с рождени дни и видях, че е на трийсет и две. Наистина е много стар. Знаете ли, чух, че имал дъщеря, но никога не съм я виждала. Имала блестящ ум и говорела с математически уравнения.
	Стрейндж беше пет години по-голям от Хариет. Това не й звучеше като стар. Напротив.
	— Проблемът е там, че той почти не общува с жените — казваше Нел. — Цяла седмица го наблюдавам, откакто дойдохме тук.
	— Никога не общува с жените ли? — попита Хариет. — Мислех си, че е пословичен с връзките си.
	— Наистина е пословичен, но не мога да разбера защо. Е, да, само като го погледнеш, можеш да разбереш, че е имал любовници — каза Нел. Говореше изключително прямо и това се стори много чаровно на Хариет. Никоя жена във висшето общество не говореше така.
	— Може би наистина си има любовница — предположи Хариет. — Погледнете го.
	Стрейндж танцуваше с по-възрастна жена, която беше красива по някакъв ужасяващ начин.
	— Госпожа Камингсуърт — каза Нел и подви устна. — Тя е направо древна. Ако той я погледне с интерес, тя направо ще припадне. Но няма да я погледне. Вижте му лицето. Слуша я, но не се интересува. Често изглежда така.
	Вярно беше.
	— Странно — отбеляза Хариет. — Кога е починала съпругата му?
	— Преди осем години. Умряла е при раждането. Едва ли е възможно все още да скърби за нея. Освен това всички знаят, че е имал връзка с Корисанд дьо Грамон.
	— Сегашната лейди Федрингтън?
	— Да. Тя вече не идва тук, но очевидно, преди да се омъжи, е била толкова отчаяно влюбена в Стрейндж, че заплашила да скочи от някой мост, ако той не легне с нея.
	— И?
	— Легнал. Но после казал, че ако някой го принуди да прекара втора нощ с нея, той ще скочи от някой мост. — Нел леко потръпна. — Какво предизвикателство! Знам — просто знам! — че ако успея да го вкарам в леглото си за една нощ, мога да го накарам да ме обикне.
	Хариет си помисли, че Нел е приятна, забавна актриса. И че ако Стрейндж някога се озове в леглото й, ще се отегчи.
	Не можеше да каже откъде го знае.
	— Питам се коя е тази — каза остро Нел.
	Хариет вдигна глава и видя Изидор в ръцете на Стрейндж. В сравнение с Нел Изидор беше като ярък пламък. Нел беше хубава; Изидор беше красива. Нещо повече: у Изидор имаше нещо диво, което караше наблюдателите да си мислят, че всеки момент ще хвърли дрехите си, ще направи нещо дръзко, ще целуне мъжа пред себе си.
	Хариет усети пробождането на завист. Тя самата нямаше никакъв шанс да заинтригува мъж като Стрейндж, но как би могъл да устои на Изидор? Не можеше. Нямаше да й устои.
	— Вижте само как му се усмихва! — възкликна Нел. — Скоро ще разбере, че Стрейндж не се поддава на такива очевидни тактики. Той не е… — и млъкна.
	Косата на Изидор беше събрана на висока кула от къдрици; ако лицето на Хариет изглеждаше невзрачно под такава прическа, лицето на Изидор ставаше още по-красиво. Сякаш някоя кралица бе влязла в залата и бе избрала своя принц.
	Всички ги наблюдаваха. Всички очи видяха как Стрейндж й се усмихна в отговор, как само след секунда избухна в смях заради нещо, казано от нея.
	Хариет въздъхна вътрешно. Разбира се, Изидор й беше казала, че възнамерява да флиртува със Стрейндж. А Изидор все още не беше срещала мъж, когото да не може да заплени.
	Изглежда, Стрейндж все пак беше мъж като всички останали.
	Тя хвърли бърз, таен поглед към Нел. Горката Нел… устата й се бе превърнала в мрачна сурова линия.
	— Тя ще го грабне, преди аз изобщо да имам възможност — измърмори Нел. — Не е честно! Знам, че мога да го накарам да се смее. Смятах да му изпратя писмо. Но не можех да се сетя как да му го пратя. Само като погледнете господин Поуви, ви става ясно, че той никога няма да предаде на господаря си писмо от дама. Но моето щеше да е различно! Наистина можех да го накарам да се влюби в мен, за разлика от всички останали, които го искат само защото е толкова богат.
	Тя изсумтя.
	— Дори не ме интересува, че е богат.
	Хариет я потупа по ръката.
	— Всичко е заради начина, по който се движи! — продължи Нел. — Не знам защо, но просто не мога да спра да го гледам. И как изглежда развеселен, подигравателен, сякаш всичко на този свят се случва само за негово забавление. Той е недостъпен, нали разбирате? Искам да го накарам да оживее, да се събуди, да погледне към мен. Искам да…
	— Утре имам урок по фехтовка с него — каза Хариет.
	— Какъв сте късметлия! — промълви Нел. — Толкова искам да го видя с меч в ръка!
	Хариет си помисли, че думите й са двусмислени, но не беше сигурна.
	На танцовата площадка Стрейндж се поклони пред Изидор. Тя му обърна гръб, сякаш той не съществуваше, и полетя право в ръцете на друг мъж. Типично в неин стил! Тя никога, никога не позволяваше мъж, на когото бе хвърлила око, да разбере, че се интересува от него.
	За миг Стрейндж действително застина. Изражението му беше неразгадаемо.
	— Вижте само! — възкликна Нел и пръстите й се забиха в ръката на Хариет с такава сила, че й причиниха болка. — Тръгна си. Може би все пак не се интересува от него.
	— Може би — съгласи се Хариет.
	— Сега танцува с лорд Уинамор — продължи Нел. — Той е абсолютно покварен, ако ме разбирате. Чух, че вкарал три от Грациите едновременно в леглото си!
	— Грациите?
	— Музикална трупа — сбърчи нос Нел. — Осем са. Трябва да призная, че пеят много добре. Но прекарват почти цялото си време по гръб. Значи утре ще упражнявате фехтовка със Стрейндж?
	— Да — отговори Хариет.
	— Значи можете да му предадете писмо от мен.
	— Аз…
	Пръстите върху ръката й я стиснаха още по-здраво.
	— Нали ще му го предадете? Цяла нощ няма да спя, ще го напиша и призори ще го пъхна под вратата ви. Нали ще му го предадете? Моля ви? Като приятел?
	Приятели ли бяха?
	— А в замяна аз ще направя нещо за вас — продължи Нел, пусна ръката на Хариет и се отдръпна назад. — Интересувате ли се от жени?
	Хариет така се стресна, че остана с отворена уста.
	— Толкова сте невинен! — поклати глава Нел. — Въпросът е съвсем честен, Хари. У вас има нещо, което много ще се хареса на определен тип мъже.
	Хариет преглътна с усилие.
	— Така ли?
	— Предполагам, това означава, че харесвате жени?
	— О, определено! — запелтечи Хариет. — Определено! Разбира се. Винаги!
	Нел се засмя, но смехът й беше приятен.
	— И аз ще направя нещо за вас, Хари. Предайте писмото ми на Стрейндж — и се погрижете да го прочете, — а аз ще ви запозная с една от Грациите. С една много дружелюбна Грация, ако ме разбирате.
	— Няма нужда! — отвърна припряно Хариет. — С най-голямо удоволствие ще занеса писмото. Какво смятате да му напишете?
	— Ще му кажа да ме посети в стаята ми! — оживи се Нел. — Мъжете обичат жените да са много откровени за тези неща.
	Хариет хвърли поглед към Стрейндж. Той танцуваше с млада жена, която му се усмихваше широко. Беше изящно облечена с рокля от кремав сатен, избродирана с цветя, които блестяха под горния слой от набран, огненочервен газ. Хариет усети пробождането на чисто женски копнеж.
	— Виждам какво си мислите! — изкикоти се Нел. — Не можете да си я позволите. Това е София Графтън. Тя е чудовищно екстравагантна. Чух, че понякога ходела при търговците и плащала по трийсет-четирийсет гвинеи за палто от зимна коприна, а после купувала още две-три. И дори не носи допълнителните — просто ги дава на камериерките си. Има цели четири камериерки! Можете ли да си представите?
	— Но нали казахте, че във Фонтхил нямало жени от занаята? — попита Хариет със съмнение.
	— Не и ако държите строго на определението — отговори Нел. — Но няма да успеете да спечелите София Графтън с предложение за пари, ако това си мислите. В момента я придружава лорд Чайлд — вижте го там, в края, говори с една от Грациите.
	Въпросната Грация имаше тежка прическа, същинска кула от коса с шест-седем гребена, затъкнати под различен ъгъл.
	— Според мен София Графтън на мига ще захвърли Чайлд, ако Стрейндж прояви интерес.
	— Точно това имам предвид — каза Хариет. — Не съм сигурна, че едно обикновено писмо, с което го каните в леглото си, ще свърши работа. Госпожица Графтън със сигурност вече му е отправила подобна покана, писмена или не.
	Нел изглеждаше засегната.
	— За нищо на света не бих се сравнила със София Графтън! Тя със сигурност е най-малко на двайсет и шест. Сигурна съм, че има бръчки около очите. Само я погледнете. Тя е от жените, които по цял ден се излежават на дивана и въздишат. Не е много забавна в спалнята, ако ме извините, че се изразявам така свободно, Хари.
	Хариет разбра какво точно има предвид.
	— Но все пак си мисля, че лорд Стрейндж е получавал много такива покани. Трябва някак да го заинтригувате. Да изпъкнете.
	Нел замълча за миг.
	— Сетих се! Мога да се боядисам цялата златна и да облепя тялото си с перли. Новата секретарка на лорд Стрейндж е французойка и ми каза, че французойките го правят понякога.
	— Но… — подхвана със съмнение Хариет.
	— Мога да накарам да ме отнесат в спалнята му и да се престоря на статуя! — продължи Нел ентусиазирано. — А после статуята може да оживее! И да направи такива неща, които той никога няма да забрави! — Сега се усмихваше широко. — Това би било типично в Шекспиров стил. Шекспир е написал пиеса, в която една статуя оживява, нали знаете?
	Хариет започваше да изпитва голяма симпатия към Нел. Никога не беше срещала човек като нея.
	— Какви неща имате предвид? — попита заинтригувано тя.
	Но беше забравила, че е облечена като мъж, и Нел избухна в смях.
	— Ще трябва да ви ги покаже някоя друга жена, скъпи мой Хари.
	— Според мен, ако се боядисате в златно, ще бъде лепкаво и неудобно — каза Хариет. — И макар да си мислите, че нямам опит, Нел, това не е точно така.
	Нел избухна в смях.
	— Вие сте истински женкар, Хари! Само като ви погледна, го разбирам!
	— Искам да кажа, че не ми звучи много удобно някой да ви люби, ако имате залепени перли по тялото си. Нито пък някой да целува златна боя.
	— Без целувки, така ли? — попита ужасено Нел.
	— Предполагам, че устните ви няма да са боядисани — отстъпи Хариет, — но не вярвам Стрейндж да ви целуне някъде другаде.
	Нел се нацупи.
	— Може и да замислям нощ, която Стрейндж да помни цял живот, но със сигурност не смятам да се откажа от собственото си удоволствие.
	— Напишете му писмо, което да го заинтригува — предложи Хариет. — Накарайте го да се чуди коя сте. Може би с някоя гатанка или нещо подобно.
	— Гатанка ли? — попита Нел. — Знам единствено гатанката за пилето и яйцето и забравям кое, кое е.
	— Тогава може да не е гатанка, но какво ще кажете за поема? Някакви стихове, които той да не успее да разбере веднага?
	— Не ме бива много в поезията — отвърна Нел със съмнение. — Нали разбирате, мога да чета и пиша. Но поезията е малко… — Тя погледна към Хариет. — Вие може да напишете поемата.
	— Това си е вашето съблазняване, Нел.
	— Но той изобщо няма да разбере! И мисля, че сте прав. Погледнете го само.
	Стрейндж все още танцуваше със София Графтън.
	— Изглежда отегчен — продължи Нел. — Дори ако София облепи цялото си тяло с перли, пак ще е отегчен.
	Хариет бе принудена да се съгласи. Стрейндж приличаше на човек, който е преспал с много жени и е загубил интерес към това занимание, със или без перли. Хариет си беше мислила, че и тя е загубила интерес към леглото след смъртта на Бенджамин. Сега обаче не можеше да спре да се взира в мускулите на Стрейндж и да се пита…
	— Надявам се, че това изражение в очите ви е заради София — подметна Нел. — Защото в противен случай наистина сте извадили лош късмет. Никога не съм чувала и дума, че Стрейндж ляга с мъже, ако простите прямотата ми.
	— Наистина ли смятате, че не мога да си я позволя? — попита Хариет, влагайки в гласа си нотка на копнеж.
	— Никога — отговори Нел. — Не и ако баща ви няма четирийсет мелници или нещо от този род.
	Хариет поклати глава.
	— В такъв случай дори не я поглеждайте — посъветва я Нел. — Мислете си за бръчките й! А дотогава може да ми помогнете за писмото, което ще напишем на Стрейндж.
	— „Ние“ ли? — попита Хариет.
	— „Ние“, или по-скоро вие — осветли я Нел. — Колкото повече си мисля за това, толкова по-добре ми звучи предложението ви, Хари. Вие, разбира се, ще напишете писмото, защото можете да го накарате да прозвучи интригуващо, интелигентно и загадъчно. Ако остане на мен, аз просто щях да го помоля да ме посети в стаята ми. Уверявам ви — добави тя, — че това действа на повечето мъже.
	— Сигурна съм — отговори Хариет. — Но аз не мога да напиша вашето писмо, Нел.
	— Напротив, можете! В замяна ще ви представя на любимата си Грация. Казва се Кити и е прекрасна. Ако беше актриса, щях ужасно да й завиждам.
	— Значи Грациите не са актриси?
	— О, не! Внимавам да не разпитвам прекалено какво правят по време на представленията си — ухили се Нел. — Те позират за картини на разни джентълмени. Ако човек има достатъчно пари, може да ги наеме всичките да му позират едновременно.
	— Голи ли? — изписка Хариет.
	Нел се ухили.
	— Че как иначе?
	Как иначе, наистина? Хариет се почувства запленена от това колко открити изглеждаха отношенията между мъжете и жените в света на лорд Стрейндж.
	— Мисля, че се покриват тук-таме с прозрачни шалове. Но това, което ще ви осигуря… — продължи Нел и направи пауза, за да подсили ефекта — … е лична среща с Кити. Обикновено тя играе Ерато… и знаете ли какво вдъхновява?
	Хариет поклати глава.
	— Еротичната поезия! — продължи весело Нел. — Очевидно знае безброй такива стихове и може да рецитира на три езика.
	— Ето това е! — възкликна Хариет.
	— Кое?
	— Еротична поезия. Трябва да му изпратите такива стихове. Това ще го заинтригува.
	— Не и ако си помисли, че съм Кити. За вас Кити ще е идеална, но прекалено много се кикоти. Не мисля, че Стрейндж…
	— Можем да изясним този въпрос — каза Хариет. — Но не виждате ли колко добре ще се получи? Вие можете да му изпращате по един-два стиха, а после да си уредите среща. Тогава ще можете да направите всички онези неща, за които не желаете да ми разкажете, и вече няма да имате нужда от писма.
	— Вие сте чудесен, Хари! — възкликна Нел. — Просто чудесен! И е толкова полезно, че знаете за този вид поезия. Предполагам, защото сте мъж. Никой мъж не ми е писал поезия. — Изглеждаше тъжна и замечтана.
	— Никога не съм чел поезия — каза Хариет без усуквания.
	— О! Няма значение — увери я Нел и я потупа по ръката. — Ще помоля Кити да ви даде някои от книгите си. Мисля, че винаги пътува с тях. Можете да изберете нещо от тях.
	— Не трябва ли вие да изберете поемата? — попита Хариет.
	— Нямам време — отговори Нел припряно. — Утре рано сутринта имаме репетиция, нали разбирате. Всъщност е време да си лягам. Ще помоля Кити още тази вечер да ви донесе някоя книга с поезия. Затова си помислете, Хари! И нали на сутринта ще дадете писмото ми на Стрейндж?
	Тя целуна Хариет по бузата и си тръгна.


>	Глава 11
>	Но още тя лежи и към него крещи: „О, още, още!“

	Кити се оказа красива дребна жена със светлозлатиста коса с лек оттенък на месинг, който подсказваше, че цветът й не идва от природата. Приличаше на жена, която не таи амбиции да стане дама, но има цял куп амбиции да се забавлява.
	Тя се появи пред вратата на Хариет, за щастие преди Хариет да се е съблякла.
	— Нел ми каза, че сте й направили услуга — каза Кити с чаровен кикот. — Нали нямате нищо против да седна? Уморих се от всички тези танци.
	Тя седна — на леглото на Хариет.
	Хариет заотстъпва и спря чак до вратата.
	— Много мило от ваша страна, че ми давате назаем книга.
	— Тази е една от любимите ми. Джентълмените обичат да им я чета на глас. Нали знаете, че аз съм музата на еротичната поезия?
	Хариет примигна. Кити наистина ли си мислеше, че е муза?
	Кити бе заета да прелиства книгата.
	— Искате ли да ви прочета една поема? — попита я и вдигна глава. На устните й играеше дяволита усмивка. — Съвсем безплатно, разбира се. Не мога да се сетя колко пъти съм чела за джентълмени, към които не съм изпитвала и капка привличане.
	Усмивката й стана още по-широка и Хариет осъзна с лека паника, че очевидно Кити не изпитва проблем с привличането по отношение на господин Коуп.
	— Това тук е наистина смешно! — възкликна Кити. — И е за градината на мъжа. „Перо с дупка на върха, за нейната двулистна книга“. Не е ли много хитро? — И тя избухна във весел смях. — Двулистна книга!
	Хариет се усмихна сковано.
	— „Джудже на ръст, гигант по сила“ — продължи Кити. — Знаете ли, аз наистина съм научила нещичко за мъжете. Мога да разбера кога един мъж е джудже. — Тя стана и се понесе към Хариет. — Господин Коуп, нали нямате нищо против да ви наричам Хари? — Тя спря точно пред Хариет и прокара ръка по бузата й. — Кожата ви е толкова гладка! Сякаш никога не сте имали брада.
	— Ъъъ — измърмори Хариет и бързо се отдалечи. — Този стих е много забавен, госпожице Кити.
	Кити я последва.
	— Искам да кажа. Хари, че мога да разбера дали един мъж е джудже, а вие сте по-скоро великан, не сте ли съгласен?
	Хариет със сигурност трябваше да намали подплънките отпред.
	Тя се обърна и прочисти гърлото си, за да каже нещо, но някой отсечено почука на вратата. Хариет се обърна и видя на прага лорд Стрейндж.
	Погледът му се премести от Кити към нея и повдигна вежда.
	— Учудвате ме, господин Коуп, наистина.
	Кити му се усмихна и на бузите й грейнаха трапчинки.
	— Просто нося на Хари една книга, лорд Стрейндж. От специалната ми библиотека.
	По лицето на Стрейндж премина някакво странно изражение, но Хариет беше прекалено притеснена от факта, че собственото й лице ставаше все по-горещо, за да се помъчи да го разгадае. Мъжете дали се изчервяваха? Не си спомняше да е виждала мъж да се изчервява, но в момента Хари Коуп със сигурност поруменяваше.
	Само след секунда Стрейндж вече държеше Кити за ръката и я извеждаше от стаята с думите, че трябвало да поспи.
	После подаде глава обратно в стаята.
	— Недейте да каните жени в стаята си, преди да сте се научили да контролирате изчервяването си… макар че това не е толкова лошо, колкото да изгубите контрол върху една друга своя част, ако ме разбирате. Ще се видим сутринта. Ще отидем на езда.
	При други обстоятелства високомерието му щеше да ядоса Хариет, но сега беше прекалено благодарна, че изведе Кити от стаята. Определено беше останала с впечатлението, че тя се кани да посегне към нейното предполагаемо перо и да се опита да я накара да пише. Сигурно много щеше да се изненада, когато усетеше, че държи навит вълнен чорап.
	Лусил помогна на Хариет да съблече тесния жакет и да свали памучните превръзки, които притискаха гърдите й. Най-накрая Хариет се пъхна във вана с гореща вода и въздъхна с облекчение.
	— Лусил, би ли ми подала онази книжка със стихове на леглото ми? — провикна се тя.
	Лусил се суетеше из стаята и си мърмореше нещо под нос. Не беше свикнала да „обслужва“ две млади жени, камо ли млада жена, която се преоблича като мъж, но все пак не можеха да доведат отделна камериерка за господин Коуп.
	— Не се тревожи — каза Хариет. — Погрижи се за Изидор. Ще позвъня да изпратят някого да изнесе водата.
	Лусил рязко се извърна с ръка на кръста.
	— И как ще го направите, Ваша светлост? Само като ви погледнат в тази нощница, лакеите ще разберат какво става.
	— Но тя е съвсем обикновена — възрази Хариет. — Може да мине за мъжка.
	— Не става въпрос за нея, а за това, което ще се види от краката ви, когато застанете права — обясни Лусил, раздразнена.
	— О! — промълви Хариет. — Съжалявам, че ти създавам толкова работа.
	— Просто ще изтичам до другата стая и ще извадя нейните дрехи за през нощта — реши Лусил. — Ето, четете си книгата, а аз ще измия косата ви по-късно. Това е единственото хубаво нещо в цялата тази нелепа история. Косата ви е толкова къса, че ще ми отнеме само минута.
	Тя й подаде книгата.
	Хариет прескочи поемата, озаглавена „Градината на един мъж“. Не можеше да си представи как Стрейндж изпитва интерес към неприлична поема за органа на един мъж, колкото и остроумни да са римите.
	На следващата страница имаше песен, озаглавена „През ливадата“. Изглежда, на тази ливада имаше много иглики, но и девойка и момък, които лежаха заедно.
	Всичко това беше чудесно, с изключение на…
	Момъкът я люби веднъж… а девойката искаше повече. Хариет не можеше да повярва какво чете. Но още тя лежи и към него крещи: „О, още, още!“
	Струваше й се, че чете за свят, съвсем различен от онзи, в който бе живяла по време на брака си. Всъщност контрастът я накара да се усмихне. Какво, за бога, щеше да направи Бенджамин, ако легнала под него, тя изкрещеше: „О, още, още!“? Не можеше дори да си го представи.
	И… защо изобщо да го казва? Хариет открай време мислеше, че мъжете са тези, които искат да повтарят любовния акт отново и отново.
	Не че брачните интимности й бяха неприятни. Харесваха й. Обичаше да бъде с Бенджамин и всеки път, когато успееше да го откъсне от шахматната дъска, й се струваше като победа.
	Тя прогони от ума си тази мисъл и отново обърна страницата. Намери още една поема за мъжкия член, а после и трета. Вече започваше да си мисли, че мъжете искат преди всичко да слушат песни за собствената си надареност, когато най-накрая откри песен за женски глас „Устните му са рубин, бузите му — като рози. Гдето и да иде, всички хубави девици все по него се увличат.“
	Бузите на Стрейндж със сигурност не бяха като роза, но всички хубави девици като че ли наистина се увличаха по него. Не че Нел беше девица, разбира се. И Хариет не беше. Просто… по някаква причина не можеше да откъсне поглед от него, когато той влезеше в стаята.
	По-рано, когато неочаквано го видя на прага си, сърцето й заби толкова бързо, че се притесни той да не забележи. Дори гласът му сякаш беше по-дълбок и по-дрезгав от гласа на другите мъже. Този порочен глас, съчетан със суровата интелигентност в погледа му…
	Според Хариет съчетанието от този глас и тези очи беше много по-изкусително от мъж с бузи като рози.
	Тя продължи да чете. Това, което девойката каза, че иска да направи — и с кого иска да го направи — накара сърцето на Хариет отново да забие силно.
	Нищо чудно, че Вилиърс я сметна за отегчителна стара жена, когато я докосна… и тя го зашлеви. Според тези стихове жените целуваха мъжете на всяка крачка, а мъжете с готовност им отвръщаха със същото. А той само я докосна.
	Все пак беше малко вероятно тази песен да изкуши Стрейндж. Всички тези неприлични, глупави приказки за интимните части на жените и мъжете бяха забавни, но Хариет си спомни изражението му, докато танцуваше със София Графтън, и поклати глава.
	Писмото трябваше да бъде много по-сложно от това. По-съблазнително. По-еротично.
	Ако пишеше това писмо от свое име…
	При тази мисъл цялото й тяло потръпна.
	Ако пишеше писмо, с цел да съблазни Стрейндж, щеше да го насочи към интелигентността му. Да го направи не еротично, а интригуващо. Можеше да си представи как Стрейндж отваря писмото й и размишлява над него.
	Щеше да го накара да почака. Стрейндж беше мъж, който бе получил прекалено много неща — прекалено много жени — твърде лесно. Тя щеше да го поведе в танц на изкушение и желание. Щеше да…
	Хариет рязко се откъсна от фантазията си. За бога, какво си въобразяваше? Тя беше дошла на увеселението на Стрейндж преоблечена като мъж! Да не говорим, че освен това беше скучна, сериозна херцогиня, макар че точно сега не се чувстваше такава. Не биваше да потъва в неприлични фантазии за домакина си, колкото и да…
	Докато се унасяше, две римувани думи не спираха да се повтарят в главата й: „нощ“ и „лош“. Още по-неприлично: „мъниче“ и „кокиче“.
	Хариет се унесе в сън с усмивка на устните.


>	Глава 12
>	В която се постига мъжественост… макар и с цената на малко неудобство

	_6 февруари 1784 г._
	Хариет сънуваше, че танцува. Беше с мъжките си дрехи, което означаваше, че може да се движи далеч по-грациозно, отколкото с поли и обръчи. Танцуваше с Бенджамин, затова го попита:
	— Защо никога не ме помоли да пояздя твоето мъниче?
	Той се засмя и попита:
	— Какво? Какво е това?
	Тя се опитваше да му обясни, когато той й махна приятелски, отдалечи се и излезе на балкона на балната зала.
	— Чакай! — възпря го тя. — И аз идвам. Искам да поговорим. Искам…
	Една, ръка рязко разтърси рамото й. Тя отпори очи, вдигна глава и нададе лек нисък.
	— Време е да ставате, младежо! — подкани я Стрейндж.
	— Да — едва успя да изрече тя и издърпа завивките до врата си.
	— Упражнявам се сутрин, затова ако ще ви помагам за фехтовката, предпочитам да стане сега. Но си помислих, че преди това може да пояздим. — Той се обърна и закрачи към прозорците. Със замах раздели завесите.
	— Къде е прислужникът ви? Винаги ли проспивате сутринта?
	— Кое време е? — изпелтечи Хариет.
	— Почти шест часа в една прекрасна студена утрин. Само жените проспиват цялата сутрин, Коуп.
	— Ааа… да — измърмори Хариет, като си спомни да направи гласа си по-дълбок.
	— Прислужникът ви?
	— Херцог Вилиърс беше така добър да ми позволи да използвам неговия.
	— За бога, Вилиърс не е могъл да вземе допълнителен прислужник за вас? Сигурен съм, че мога да намеря…
	— Няма нужда! — отговори припряно Хариет. — Наистина, Вкъщи си имам личен прислужник, но той си счупи ръката и вече не можеше да ми помага, затова съм така само за малко. Освен това тази уговорка не създава неудобства за херцога.
	Стрейндж сви рамене и тръгна към вратата.
	— Ще се срещнем долу след десет минути. Ще изпуснем светлината.
	Светлина ли? Светлина? За бога, за какво говореше? Хариет отметна завивките си и потръпна. Все пак беше февруари и един бърз поглед към прозореца й показа купчини сняг и спускаща се сива зора. Тя се втурна към вратата и влезе в стаята на Изидор.
	— Изидор! Събуди се! Стрейндж ще ме води на езда!
	Изидор седна в леглото, погледна я смаяно, после падна обратно по гръб, обърна се и скри глава под възглавницата. Хариет дръпна звънеца, за да повика Лусил.
	Камериерката я облече в чифт груби панталони, закопчани плътно на коленете, и в палто за езда.
	— Защо дългите части са закопчани отзад по този начин? — попита Хариет и проточи врат, за да види отражението си в огледалото. Поне задникът й нямаше да се вижда. Миналата вечер все се спотайваше в ъглите на залата, така че никой да не я види отзад.
	— За да можете да ги отмятате, когато се качвате на седлото — отговори Лусил, която се бореше с чифт жартиери за ботуши. А после изведнъж вдигна глава. — О, Ваша светлост, ще трябва да яздите по мъжки!
	— Няма нищо — отговори Хариет. — Веднъж яздих така, когато бях момиче.
	— На мен ми се струва много опасно. Ами ако се плъзнете от края на коня? Е, добре, готова съм с ботушите.
	Хариет ги обу. Бяха тежки, с извити нагоре носове.
	— А сега тези жартиери — измърмори Лусил на себе си. — Прикрепват се към ботушите, после минават около крака над панталона, ето така. Струва ми се.
	Хариет погледна към огледалото.
	— Защо?
	— Не знам — отговори Лусил. — Но така казва Финчли, прислужникът на Вилиърс. Той знае ужасно много.
	— Е, вече мога да слизам — каза Хариет. Косата й беше завързана на тила, но не беше напудрена.
	— Шапката ви! — възкликна Лусил, отвори гардероба и се поколеба. — Сигурна съм, че каза бикорн за езда. Или може би кръгла шапка.
	Кръглата шапка беше с широка периферия и малка кокарда от едната страна. Хариет си помисли, че изглежда глупаво, но я грабна и я нахлупи на главата си.
	— Трябва да вървя, иначе Стрейндж ще дойде и ще те завари тук.
	— Не мога да повярвам, че влезе в спалнята ви, без да чука! — измърмори Лусил. — Голям късмет извадихте, че не разбра веднага.
	— Хората виждат това, което очакват да видят — каза Хариет, колкото за успокоение на Лусил, толкова и за свое.
	— Навън е ледено! Вижте само замръзналите снежинки по прозорците. Ето, ще ви сложа още един шал над този черния. Никой няма да разбере, а така поне вратът ви ще е на топло.
	Хариет трябваше да направи съзнателно усилие да вдига краката си, тъй като ботушите й трополяха толкова силно по дървения под, та й се струваше, че разбужда цялата къща. Предвид факта, че незабелязано се бе върнала в стаята си около единайсет вечерта, когато повечето гости като че ли тъкмо започваха да се забавляват, щеше да се чувства виновна, ако ги събудеше.
	Стрейндж стоеше в подножието на стълбището. На утринната светлина косата му блестеше като тъмен махагон. Хариет почти се опияни от мисълта колко много се забавлява.
	Той вдигна глава, погледна я и каза:
	— Все едно чакам някоя жена да се облече, Коуп.
	— Добро утро и на вас, милорд — отговори тя.
	Икономът чакаше с палтата им. Когато Хариет успя да се напъха в тежкото си зимно палто (шивачът на Вилиърс беше сложил подплънки на раменете, за да й придаде по-мъжествен вид), Стрейндж я огледа от глава до пети.
	— Изглеждате, сякаш ви е студено — каза рязко той. — И сте блед като Вилиърс. Скоро ще се поизпотите.
	Хариет се усмихна едва-едва и излезе навън. Въздухът беше като течен лед, стисна гърлото й и заизлиза от устата й на огромни облаци пара.
	Конярите държаха поводите на коне, които нетърпеливо пристъпваха от крак на крак. Жребецът на Стрейндж отметна назад глава за поздрав. Стрейндж подметна през рамо:
	— Не се сърдете, младежо. Дадох ви кобилка вместо жребец, но не искам да кажа, че не можете да яздите. Тя е с чудесна стъпка.
	Един младок с гъста сребристоруса коса и луничав нос държеше коня на Хариет. Тя се приближи и протегна ръка, за да може кобилата да издиша струя топъл въздух върху нея. После си сложи ръкавиците.
	— Да тръгваме! — сопна се Стрейндж.
	Хариет реши, че навярно е раздразнителен по природа. Провери ремъка под корема на кобилата, докато гледаше как Стрейндж се мята на седлото. Беше виждала безброй мъже да се качват на кон, но никога не бе очаквала самата тя да язди по мъжки.
	Най-накрая сложи левия си крак в стремето и се метна във въздуха.
	Пльос! Приземи се на седлото и взе поводите, сякаш бе нещо съвсем нормално.
	Стрейндж пое по алеята, без да поглежда назад, затова Хариет направи знак на момчето да пусне коня й. То отстъпи настрана, но каза тихо:
	— Ако ми простите дързостта, сър, стиснете я с колене.
	Хариет кимна с достойнство и остави кобилата сама да избира пътя си по заледената пътека. Слънцето изгряваше. Стрейндж се оказа прав за светлината. По това време на деня в нея имаше някаква особена, потрепваща яснота, която посребряваше всичко. Ледът пукаше под копитата на кобилата и висеше на огромни капещи редове от оградата край пътя.
	— В края на пътя можем да ги оставим да препуснат в галоп! — изкрещя Стрейндж през рамо.
	В галоп ли? Когато Хариет беше малка, майка й смяташе ездата за занимание, недостойно за дама. На конете гледаше почти като на движещи се дивани. Разходките на кон обикновено бяха бавнички, само до някое място за пикник, с коняри, които водеха конете, за да са сигурни, че няма да се подплашат. Със сигурност нямаше див галоп по заледени пътища.
	Тя забави коня си още повече, но така или иначе стигна до края на пътя, където завари домакина си, чийто кон не спираше да се върти във всички посоки.
	— За бога, Коуп — измърмори той, — яздите като някоя дърта леля!
	Тя го погледна намръщено. Той вдигна вежда.
	— Дразните се, задето трябваше да станете толкова рано? Става все по-лошо. Не съм сигурен, че мога да ви науча да бъдете мъж.
	— Говорите така, сякаш сте член на някакъв клуб само за избрани — отбеляза тя. — Доколкото ми е известно, определението за мъжественост няма нищо общо с това дали човек мисли, че е мъжествено да е навън, да диша леден въздух и да трополи по опасно хлъзгав път.
	— Страхът не е мъжествен — каза й той. Изражението му беше непоносимо снизходително.
	— Този списък става все по-интересен — каза Хариет, твърдо решена да го разсее, за да избегне препускането в галоп по алеята. — Мъжете стават призори, не изпитват страх и — какво ми казахте снощи? — не пъхтят около женските поли.
	— Вижте, вие сте в неблагоприятна ситуация — подхвана Стрейндж.
	— Вече го намекнахте — отсече Хариет и вирна нос. — Намирам грубостта ви за непоносима.
	— Вижте се само! — избухна той. — Приличате досущ на… ами… е, вие сигурно не знаете тази дума, затова няма да я използвам. Но ако продължите така, никога няма да си намерите жена.
	— Кити не се съмняваше в мъжествеността ми — изтъкна Хариет. — Каза, че съм много хубав.
	— Наистина сте хубав — потвърди той и от гърлото му се изтръгна някакъв странен приглушен звук. — Работата е там, че просто… погледнете си косата!
	Хариет се намръщи.
	— Нося шапка.
	— Има златисти нишки — каза той. — Като на жена.
	— И във вашата има нишки — не му остана длъжна тя. — Прилича на махагон.
	По някаква причина лицето му замръзна от ужас. Той обърна коня си и измърмори:
	— Проклятие!
	В следващия момент вече препускаше по пътя.
	Хариет се изсмя тихичко. Стрейндж беше луд. Но нейният кон се опитваше да скъса поводите, затова тя го стисна с колене, точно както й каза конярчето. Усещането й се стори странно, но може би така щеше да се задържи на седлото.
	— Добре — обърна се тя към кобилата си. — Давай. — И охлаби поводите.
	Искаше да изкрещи, но леденият въздух я удари в лицето и дъхът й секна. Искаше да спре, но дърпането на поводите не постигна нищо. Кобилата й беше твърдо решена да настигне Стрейндж и очевидно ни най-малко не мислеше за ездачката си. Хариет не падна от седлото само защото чистият ужас й пречеше да разтвори колене. Затова се вкопчи в поводите и закрещя безмълвно. Шапката й отлетя. Ушите й замръзнаха.
	Конят й сякаш летеше с дългите си крака — и всеки път щом се люшнеше напред, Хариет политаше във въздуха и се стоварваше обратно. Ох! Ох! Ох!
	С присвитите си очи, от които течаха сълзи от студа, успя да види, че някак си настига този дявол, Стрейндж. Само след секунда кобилата й действително беше на път да го задмине, но тогава Стрейндж се наведе напред, изкрещя нещо на коня си и я изпревари.
	В края на пътя Хариет се приведе над врата на кобилата си, без да може да си поеме дъх. Дори не погледна към Стрейндж. Ако посмееше да й каже, че е лош ездач, щеше… щеше… да го убие!
	Но когато най-накрая погледна към него, подигравателната му усмивка се беше стопила.
	— Не сте лош ездач — каза той. — Не знаех, че Бес може да тича така.
	Хариет го изгледа свирепо.
	Той изглеждаше доволен от себе си.
	— Сега ще се върнем, но се боя, че този път не бива да препускаме в галоп. Студено е и конете не бива да се потят прекалено много.
	„Слава богу!“ — помисли си Хариет.
	През целия път обратно той не спря да говори за мъжки неща като фехтовка и бокс. Хариет изобщо не му обръщаше внимание, прекалено погълната от тревогите дали не е увредила непоправимо най-нежните си части — женските си части. Много държеше на тази част от тялото си и не искаше да я съсипва. В момента не усещаше абсолютно нищо между краката си. Всичко беше изтръпнало.
	Когато се прибраха в къщата, вече започваше да си възвръща чувствителността — и не, усещанията не бяха приятни.
	Стрейндж скочи от коня си и хвърли юздите на коняря.
	— Ще се видим в портретната галерия след десет минути, Коуп! — изрева той.
	— Няма — отговори тя.
	Той я погледна намръщено. Изглежда, възнамеряваше да не й позволи и секунда почивка през следващите дванайсет часа.
	— Искам да закуся.
	Лицето му се проясни.
	— Точно така. Говеждо и бира. Ще свършат работа. — И той влезе в къщата, без да изчака отговора й.
	Бира? Бира за закуска? Този човек беше луд!
	Луничавото конярче се приближи до нея. Изглеждаше симпатично, затова Хариет изостави опитите да си придаде достойнство.
	— Не знам дали ще мога да сляза от това животно — каза тя.
	То се огледа, но другият коняр вече беше отвел коня на Стрейндж и наоколо не се виждаше никой — само един лакей я чакаше зад отворената входна врата.
	— Прехвърлете десния си крак над седлото, госпожице — каза тихо той.
	— Какво?
	Той й се ухили.
	— Няма да кажа на никого.
	Тя прехвърли десния си крак над седлото и изписка:
	— Ох! — После попита: — Как разбра?
	— Лорд Стрейндж сигурно не е обърнал внимание как яздите — каза той. — Яздите точно като сестрите ми. Номерът е да стиснете колене и да се държите малко над седлото. Запънете крака в стремената.
	Той посегна и я свали от коня. Хариет бързо се огледа, но лакеят беше влязъл в къщата и нямаше кой да ги види.
	— Благодаря! — промълви тя задъхана. — Бих ти дала бакшиш, но не можах да разбера къде да си сложа парите, тъй като не мога да нося чантичка с шнур.
	Той се засмя.
	— Джентълмените имат джобове, зашити в дрехите им. Ще ги намерите. Просто се радвам, че не излетяхте във въздуха и не паднахте по задник — добави той и като че ли се почувства малко неловко. — Ако ми простите фамилиарността, госпожице.
	— Повярвай ми — усмихна му се тя, — готова съм да простя много неща на човека, който току-що ме научи как да избегна втора такава съсипваща езда. Как се казваш?
	— Ник. Ще се погрижа да дойда и утре сутрин.
	— Благодаря! — прошепна пламенно тя и закуцука към къщата.
	Макар че нямаше смисъл да говорят за утре. Щеше да извади късмет, ако изобщо някога започнеше да ходи нормално.
	А ако някога отново се качеше на седлото — никога вече с подплънки отпред! Тя оправи крадешком панталона си.
	Ох!


>	Глава 13
>	В която виждаме объркване между удоволствията на фехтовката и удоволствията на мъжествеността

	Джем зачака в преддверието Коуп най-накрая да се върне в къщата. Протежето на Вилиърс навярно стоеше навън и галеше коня си по муцуната или друга подобна глупост.
	Най-накрая Коуп влезе и подаде палтото си на Поуви. Изглеждаше малко скован.
	Хубаво! Трябваше да, направи мускули. С малко повече мускули щеше да се раздели с този свой женствен вид.
	— Говеждо каза той и се запъти към стаята за закуска. — Елате, Коуп.
	Икономът го спря.
	— Лорд Стрейндж, ако желаете да закусите в личната си трапезария, госпожица Юджиния с радост ще ви прави компания.
	Джем не запознаваше Юджиния с почти никой от гостите си от мъжки пол, но Коуп съвсем не беше развратник. На практика той беше онова женствено другарче, което Джем си мислеше да намери за дъщеря си.
	— Добре съгласи се той, смени посоката и тръгна по стълбите. Спря по средата на стълбището, когато осъзна, че Коуп не е тръгнал след него. — Какво чакате?
	Коуп го погледна.
	— Казахте ли нещо, милорд?
	— Ще закусим в личната ми трапезария.
	Младежът има наглостта да му се ухили.
	— Сигурно това е била поканата ми. Съжалявам, че не съм я чул първия път.
	Джем стисна зъби. Коуп буквално изгука хапливия си отговор.
	Трябваше още сега да се качи горе и да каже на Вилиърс, че е изключено да превърне едно заблудено теле в бик. Но Коуп вече се качваше по стълбите. И странното беше, че Джем действително го харесваше.
	Харесваше му упоритостта, с която Коуп издържа до края на ездата, макар че очевидно бе един от най-неопитните ездачи на този свят. Но не се оплака. И не изглеждаше прекалено женствен в жакет за езда. На определена светлина изглеждаше деликатен, но брадичката му беше хубава, силна. Истинският проблем бяха очите му. Кой мъж имаше очи като опушено кафяво кадифе?
	Той преглътна проклятие, обърна се и продължи да се качва по стълбите.
	Кога преди си беше губил времето да мисли за очите на някой мъж? Наистина започваше да си губи ума.
	— Ще отида в стаята си да си измия лицето и ръцете — каза Коуп. — Къде да ви намеря после?
	Джем завъртя очи. Щял да се мие!
	— В края на коридора отдясно — изръмжа той.
	Накрая и той отиде в стаята си и си изми лицето, макар че го измъчваше мисълта, че префинените навици на госта му ще се окажат заразни в не едно отношение. Той влезе в личната си трапезария и завари Юджиния да го чака.
	Тя се втурна към него и го прегърна. Тази прегръдка беше типично в стила на Сали. Съпругата му мислеше, че ако хората просто са по-добри и мили един с друг, всички проблеми могат да се решат.
	— Помниш ли как ме носеше на раменете си, татко? — попита Юджиния и се намести на стола си.
	— Да. След малко ще дойде един джентълмен, господин Коуп.
	— Аз почти никога не се запознавам с джентълмени! — възкликна Юджиния и очите й блеснаха. — Имаше един оксфордски професор — онзи, който беше специалист по водните плъхове. Господин Коуп учен ли е?
	— Не, доколкото знам — отговори той.
	Един лакей му предложи голямо парче червено месо, толкова недопечено, че на практика се тресеше. Джем посочи към празното място.
	— Нашият гост умира от глад. Дайте му едно голямо парче.
	Самият той си взе съвсем тъничко парченце. За разлика от Коуп, той нямаше нужда от освежаване на кръвта и предпочиташе яйца.
	— И така, какво работи той? — осведоми се Юджиния.
	— Нищо — отговори Джем. — Повечето мъже не работят нищо.
	Тя сбърчи вежди.
	— В такъв случай много се радвам, че не съм мъж.
	— Повечето жени правят дори по-малко от нищо.
	— Не е възможно да правиш по-малко от нищо — възрази тя, прецизна както винаги.
	— Искам да кажа, че само се правят на заети.
	— Много си циничен, татко! Според моите наблюдения много жени работят усилено по цял ден. Например прислужничката в моята стая се казва Хана. Работи от зори до след мръкване. Знаеш ли, че прането на дантелите има цели девет отделни етапа, татко? Представи си колко време отнема. Много от роклите ми са поръбени с дантели. И твоите ризи.
	— Нямах предвид прислужничките.
	— Те са жени, татко. И те уверявам, че работят много, много усилено. Мисля, че най-много работят перачките. Трябва да топлят всичката вода в меден казан. А аз обичам дрехите ми да са чисти, татко. Понякога се чувствам виновна за това.
	В такива мигове на Джем отчаяно му се искаше Сали да беше жива.
	— Предполагам, че не съм имал предвид жените. Имах предвид дамите. Дамите често не се преработват.
	— Аз не съм срещала много дами — каза замислено Юджиния, прие една препечена филийка с мармалад и попита: — Татко, аз някога срещала ли съм дама?
	— Да — отговори той. — Твоята гувернантка е дама. Госпожа Патън също. Тя ни гостува миналата година, помниш ли?
	Вратата се отвори. Влезе Коуп.
	— Дъщеря ми Юджиния — каза кратко Джем. — Юджиния, това е господин Коуп.
	На Джем му допадна начинът, по който Коуп изгледа тресящото се месо в чинията си.
	— Аз вече изядох два пъти по толкова — каза той без капка разкаяние. — Ще ви се отрази добре. После ще има яйца. — Той направи знак на един лакей, който веднага сложи в чинията на Коуп две жълти яйца.
	Коуп не беше някой страхливец. Очевидно това, което му бяха поднесли, не му хареса, но той взе ножа и вилицата и го нападна.
	Юджиния се държеше много възпитано и чакаше той да я заговори.
	— Боя се, че не знам нищо за интересите на малките момиченца — обърна се Коуп към нея. — Какво правиш по цял ден?
	Юджиния, разбира се, нямаше нужда от повече подканяне — веднага заразказва за математически ъгли, за шкафа си с рядкости, за колекцията си от картички на собственици на магазини.
	— Но най обичам да чета пиеси — завърши тя. — Татко е собственик на театър „Хайд Парк“ и кара актьорите да правят генералните си репетиции тук, така че мога да видя всичко, преди да е излязло на сцената в Лондон.
	— Виждам, че сте семейство с театрални наклонности — каза любезно Коуп.
	Този коментар събуди съвестта на Джем. Навярно не биваше да допуска актьори край Юджиния, да не говорим, че трябваше и да проверява какво чете дъщеря му. Когато наследи театъра от баща си, поканата към актьорите да репетират във Фонтхил беше небрежно решение, взето, когато вниманието му бе съсредоточено другаде — навярно върху Играта. И това решение се превърна в традиция, без той да се усети.
	— Бира и за двамата — обърна се той към лакея, който незабавно наля на Коуп голяма халба с разпенена течност.
	Джем дълбоко си пое дъх. Всъщност не обичаше бира. След цяло десетилетие сериозно пиене и труден живот спря да пие почти напълно, когато осъзна, че Юджиния е човек, а не пищящо неудобство, затворено в детската стая.
	Коуп деликатно отпи от халбата си. Още нещо, на което трябваше да го научи — Джем го добави към бързо нарастващия списък. Никакво деликатно отпиване. Мъжете не отпиваха деликатно.
	— Татко вече не ми позволява да цитирам пиеси — казваше Юджиния на Коуп.
	Младежът вдигна вежда.
	— Кое ти забрани, цитирането или пиесите?
	— Гувернантката й се притесни, че вече забравя да говори нормално. Всичко, което казваше, беше в стихотворна форма и написано от някой друг.
	— Не си прав, татко — възрази Юджиния с огромно достойнство. — Просто обичам да запаметявам и има толкова много мигове, в които ми идва на ум някой цитат.
	— Не беше само заради факта че говореше почти изцяло в стихове — продължи Джем, обърнат към Коуп. — А заради пиесите, които подбираше.
	— Най-много обичам старите пиеси — поясни Юджиния.
	— Старите неприлични пиеси — уточни Джем.
	— Те са смешни!
	— Забраних й да чете в продължение на един месец, след като ме попита какво означава да имаш сладко ложе теменужно, скърцащо под девственост ненужна.
	— О! — измърмори Коуп.
	Джем забеляза с известно задоволство, че младежът е абсолютно неспособен да даде отговор точно на този въпрос. Бутна стола си назад.
	— Сега ще имаме урок по фехтовка, кукличке. Ти по-добре се връщай в детската стая.
	— Моля те, позволи ми да дойда — каза Юджиния. — Чувствам се толкова самотна без компания.
	Изглеждаше истински разстроена. Джем обаче я познаваше достатъчно добре и незабавно можеше да разпознае всяка драматична сцена от репертоара й.
	— Ами… — започна Коуп.
	— В детската стая съм сам-самичка! — продължи Юджиния, стисна ръце и влезе във вихъра си. Опита се да изпърха с мигли към Коуп, но той просто я погледна озадачено.
	Джем изсумтя, но от друга страна, не искаше да остава насаме с Коуп. За нищо на света не желаеше да се въвлича в още един разговор за цвета на косата. Не че самият Коуп беше виновен, но той сякаш вадеше на бял свят някаква страна от същността на Джем, която… която…
	Която не съществуваше.
	— Е, добре! — изръмжа той. — Можеш да ни гледаш, стига да не ни се пречкаш.
	Той пое пръв към портретната галерия в източното крило, като слушаше разсеяно оживената дискусия, която се разгръщаше зад гърба му. Точно както беше казал Вилиърс, Коуп, изглежда, почти не бе ходил в Лондон, затова не беше гледал никоя от пиесите, които се играеха в последно време. Но също като Юджиния, беше изчел доста. Юджиния нарушаваше правилата и вмъкваше тук-там по някой цитат, но Джем не искаше да й се кара пред чужд човек.
	Макар че Коуп бързо се превръщаше от чужд човек в нещо друго.
	Преди няколко години Джем беше наредил да изнесат всички портрети от галерията и да ги качат някъде на тавана. Те и бездруго не изобразяваха негови роднини — бяха просто плесенясали изображения на стари придворни, които Джем бе наследил при покупката на къщата.
	Затова сега от двете страни на дългия коридор се редяха витрини, пълни с редки предмети. Някои от нещата все още го вълнуваха, а към други беше загубил интерес. Но му допадаше идеята да ги събере на едно място — а единствено портретната галерия беше достатъчно голяма да побере препариран ибис, да не говорим за короната на африкански принц с пера с оранжеви, сини и зелени върхове.
	Юджиния задърпа Коуп, за да му покаже витрините. Джем се облегна на една стена и ги загледа. Откакто дъщеря му навърши пет, той не позволяваше на нито един от гостите си дори да я докосне, но у Коуп имаше нещо, което съвсем ясно му подсказваше, че той не представлява заплаха за едно малко момиченце. Може би нямаше да се представи добре в леглото с някоя от Грациите, когато се стигнеше дотам, макар че за негово добро Джем се надяваше случаят да не е такъв. Може би дори щеше да се окаже мъжеложец.
	През годините във Фонтхил бяха идвали много мъже с такива предпочитания и Джем знаеше, че грехът няма нищо общо с пола на партньора в леглото.
	Коуп не го притесняваше, не и с тези очи. Затова той се обърна с гръб, докато Юджиния влачеше Коуп от витрина към витрина и му сочеше предполагаемия рог от еднорог и бялата австралийска блатна кокошка.
	Поуви бе извадил тренировъчните рапири. Джем свали жакета и ботушите си, опита стоманата и направи няколко нападателни движения.
	— Хайде, ще започваме ли? — провикна се той накрая.
	Оказа се, че Коуп не може да си събуе сам ботушите. Джем се постара да не свива устни прекалено много. Просто отбеляза очевидното: един мъж трябва да може сам да се съблича и облича.
	Коуп не отговори — просто продължи да дърпа, докато изхлузи единия ботуш. Юджиния се приближи да му помогне и се закикоти, докато дърпаше другия, затова накрая Джем трябваше да преглътне отвращението си и да се заеме със задачата. Той метна ботуша към стената.
	— Съблечете си жакета! — провикна се. — И жилетката!
	Коуп си съблече жакета, но за жилетката се заинати и заяви, че в галерията било студено.
	— На теб студено ли ти е, Юджиния? — попита Джем.
	— Никак, татко! — отговори тя веднага.
	Той се обърна към Коуп.
	— Устните й са посинели — отбеляза младият мъж. — Тя навярно е готова да се превърне в ледена висулка, за да остане по-дълго с вас, но лично аз не съм чак толкова запленен.
	Джем погледна по-внимателно дъщеря си и изруга. Отвори със замах вратата и изрева някой лакей да донесе палтото, ръкавиците и шапката на Юджиния. Разбира се, в галерията беше малко хладно, но с Коуп смятаха да се поупражняват.
	— Тичай наоколо! — изръмжа той на Юджиния. — Сгрявай се, иначе се връщаш в детската стая!
	После се обърна към Коуп.
	— Ключът в боя с рапири е да въртите китката. Когато парирате удар, извиването на китката ще накара рапирата да се плъзне покрай острието на противника и да се забие в тялото му.
	Той изгледа внимателно Коуп.
	— Разкрачете се леко. И дръжте рапирата с дясната ръка. Ще трябва да разчитате не на сила, а на ум. — И преведе младежа през първите три основни движения. А после…
	— Да се дуелираме! Поуви не ни е оставил предпазители за рапирите, затова се опитайте да не ме ранявате. — И той се засмя.
	Коуп изглеждаше стреснат, но Джем вече обикаляше около него. Усещаше раздразнението, което пулсираше във вените му — раздразнението, което се набираше у него още в мига, в който се хвана, че гледа към Коуп.
	За бога, момчето не беше виновно! Но кръвта течеше като бурна река в жилите на Джем и той искаше да се бие.
	Юджиния заръкопляска и завика насърчително. И Коуп започна да го обикаля. Джем видя внезапната бдителност в очите му. Изведнъж Коуп спря да прилича на дете, стиснало рапира, и се превърна в мъж, застанал нащрек — мъж, който подушваше опасност.
	Хубаво!
	Всичко това беше част от превръщането му в мъж, каза си Джем. Той, разбира се, нямаше намерение да пуска кръв на момчето или нещо подобно.
	— Сега ще парирам — оповести той. — Виждате ли как се напряга лявата ми ръка? Трябва да наблюдавате всяко движение на тялото на противника си, защото то ще ви подскаже какво ще направи, преди да го е направил.
	Джем бавно започна широка атака с demi-volte*.
	[* Полуобръщане с единия крак. — Б.пр.]
	Изненадващо, Коуп не отстъпи назад, а замахна нагоре с рапирата си и действително успя да отклони удара, преди острието да изхвърчи от ръката му и да падне на пода.
	Джем гръмко се изсмя.
	— Не е зле!
	Коуп взе рапирата си и се изправи. Беше зачервен и в очите му се четеше ярост.
	— Ударихте силно! — възкликна обвинително той.
	— Няма смисъл да ви глезя — ухили се Джем и отново започна да го обикаля. — Някой ден може да пораснете и да си уговорите среща с някого на полето за дуели призори. Сега ще приложа абсолютно същия подход. Опитайте се да парирате хоризонтално, а не вертикално.
	Коуп направи крачка назад, здраво стиснал устни. Джем със задоволство си помисли, че момчето вече не изглежда толкова женствено.
	— Добре! — провикна се той. — Гледайте лявото ми рамо. Когато се сдобиете с повече опит, ще можете да преценявате вида на удара. В мига, в който лявото ми рамо се напрегне, трябва да прецените какво и как смятам да ударя. — И отново направи устремно demi-volte.
	Този път Коуп успя да вдигне рапирата си хоризонтално, а не вертикално и не я изтърва, макар че ударът отби ръката му почти до земята.
	— Боже, колко сте слаб! — отбеляза Джем.
	— Не е любезно да го казваш, татко — обади се Юджиния.
	Той примигна и се обърна.
	— Стой настрана от битката, кукличке. Боя се, че острието на господин Коуп може пак да излети от ръката му.
	— Тя изобщо не трябва да стои тук — каза Коуп, когато си пое дъх.
	Джем присви очи.
	— Аз мога да пазя детето си.
	— Вие може и да можете да го пазите, но аз не мога да гарантирам, че ще успея да удържа рапирата предвид силата на ударите, която влагате в това… обучение.
	Кой би предположил? Плахото пиленце бързо се превръщаше в оперен петел. Джем се извърна към Юджиния, но тя го изпревари:
	— Ще застана зад витрината, татко. Пак ще мога да виждам, но никоя рапира няма да стигне до мен. — И тя изтича зад една висока стъклена витрина.
	Джем леко заподхвърля рапирата си, докато накрая я хвана точно както трябваше.
	— Господин Коуп?
	— Само още веднъж — отвърна мрачно Коуп. — Рамото ми няма да издържи още дълго.
	— Утре сутрин пак ще поиграем, вдругиден също — отвърна бодро Джем. — След една-две седмици вече вие ще ме нападате. — А после забеляза колко ниско държи рапирата си Коуп. — Може би…
	Коуп стисна зъби и вдигна рапирата.
	— Пак същото — каза Джем. — Наблюдавайте рамото ми.
	Този път, когато Джем налетя отгоре, острието на Коуп бързо се вдигна в правилната хоризонтална позиция, плъзна се по неговото острие и проклет да е, ако не му пусна кръв.
	— Проклятие! — измърмори Джем и изтърва рапирата си.
	Коуп остави своята подчертано бавно.
	— Колко жалко! — измърмори той, приближи се и погледна малката струйка кръв, която течеше от ръката на Джем. — Може би трябваше да изчакаме да ни донесат предпазители.
	Джем изръмжа.
	Коуп се ухили — наистина се ухили.
	— Само едно завъртане на китката — нали така го описахте? — каза той и се извърна към Юджиния. — Дали да не слезем с баща ти на долния етаж? Той има нужда от грижите на личния си прислужник.
	Юджиния се бе навела над ръката на Джем.
	— Мисля, че всичко е наред, татко. Виж, вече спря да кърви. Но трябва да внимавате, господин Коуп. Баща ми не е млад като вас.
	Чудесно! Сега Джем се почувства напрано древен.
	Той тръгна към вратата и Юджиния заприпка пред него.
	— Сега ще се кача горе, татко — провикна се тя и побягна.
	— Преди вечеря ще дойда да те видя! — извика той след нея.
	— О, лорд Стрейндж — обади се Коуп зад него. — Ако ми позволите, нося ви едно писмо.
	— Какво?
	Коуп му подаде сгънат лист хартия. Джем го разгъна, после го размаха във въздуха, за да прогони облака от аромат на парфюм.
	— Боже мой, та това е поема! При това анонимна. Кой ви я даде?
	— Не мога да ви кажа — отговори Коуп.
	Очите му се смееха. За миг Джем се ухили в отговор, преди да се овладее и да насочи вниманието си към писмото.
	Прочете го на глас:
	— „Мракът щастие ми носи. И на славея — о, да.“
	Обърна страницата.
	— Това ли е всичко? Два реда?
	Спря се в последния момент, преди да попита Коуп дали го е написал той. Той? Ако Коуп беше написал подобно нещо, Джем не искаше да има нищо общо с това. А и авторът очевидно беше друг. Писмото буквално беше напоено с парфюм, а Коуп ухаеше на чисто — на сапун.
	Джем така се ядоса на себе си, задето знаеше как ухае Коуп, че излезе от галерията, без да каже нито дума повече.


>	Глава 14
>	Неочаквано приятелство

	— И така, вече ощастливиха ли ви с гледката на танцуващи момичета? — Вилиърс се бе отпуснал в леглото и изглеждаше толкова изпит и измъчен, колкото изобщо бе възможно за един толкова красив човек.
	Хариет седна.
	— За мое огромно разочарование никой не танцува на закуска. Как се чувствате?
	Той се намръщи.
	— Онзи досаден лекар на Джема, доктор Треглоун, ме посъветва да не пътувам и колкото и да ми е неприятно да го призная, беше прав. Кажете ми сега нещо по-важно: как ви се отразява животът като мъж?
	— Много е уморително! — отвърна Хариет разпалено. — Задните части ме болят от ездата, а ръката — от рапирата, а всичките ми останали мускули се свиват болезнено от съчувствие.
	— Предполагам, че Стрейндж е приел сериозно повелята ми да ви превърне в мъж. Внимавайте: по всяка вероятност довечера ще ви представи на някоя дама със съмнителна репутация. Това е част от обучението.
	— Смейте се, защо не! — отговори Хариет и си придаде високомерно изражение. — По една случайност вече се сприятелих с дама, която проявява интерес към компанията ми.
	— Не! Как ми се иска да стана от това проклето легло? Обещайте ми, че няма да я отблъснете, не и преди да съм видял как ви ухажва.
	— Категорично възнамерявам да я избягвам.
	— Няма да е лесно — предупреди я Вилиърс. — Увеселенията в дома на Стрейндж са учудващо големи и все пак задушевни. Не мислех, че ще ме посетите.
	Хариет вдигна глава и го погледна.
	— Защо?
	— Имате всички причини да ме мразите.
	Вилиърс изрече думите с равен тон, но зад тях се криеха толкова много неизречени неща: онази вечер, когато отхвърли домогванията й и я свали от каретата си насред Лондон, фактът, че съпругът й се самоуби, след като загуби партия шах от него.
	— Наистина ви мразех. — Това признание й донесе странен покой. — Прекарах много време, кроейки планове за отмъщение. Беше по-лесно да ви мразя, отколкото да се примиря с факта, че Бенджамин предпочете да си отиде.
	— „Предпочете да си отиде“. Странен начин да кажете „самоуби се“.
	— Как иначе бихте го описали?
	Той се поколеба. Имаше наистина удивителни очи — черни като катран.
	— Мислите, че самоубийството е признак на малодушие — каза Хариет, когато той не отговори веднага.
	— Бъркам ли?
	— Отначало и аз си мислех така. През първата година изпитвах ярост към Бенджамин: задето беше такъв страхливец, задето не ме обичаше достатъчно, задето обичаше шаха толкова много, че сложи край на живота си заради него, задето беше такъв глупак. Но после започнах да си мисля, че малодушието е просто въпрос на гледна точка.
	— Противоположност на куража? — В очите му се четеше съчувствие, но не и убеденост.
	— Нещо подобно. Това, което вълнуваше Бенджамин най-много на този свят, беше шахът. Докато бяхме женени, мразех този факт, но това беше истината. Макар че винаги се държеше сърдечно и по свой начин беше много привързан към мен.
	Вилиърс не каза нищо. Хариет се насили да продължи:
	— Но неговата страст беше шахът. И макар че беше много добър на шах, не беше най-добрият. Затова нека си представим, че е бил също толкова лудо влюбен в мен… не се смейте! — добави тя разпалено.
	Той вдигна вежда, учуден.
	— Нямах никакво намерение да се смея.
	— Ако беше лудо влюбен в мен или в някоя друга жена и се беше самоубил, защото не е успял да я спечели, щяхте ли да го наречете страхливец?
	— Просто глупак — отговори той с равен глас.
	— Може би. — Хариет нямаше ни най-малка представа накъде я води този спор. — Но не и страхливец — настоя тя.
	— В такъв случай със сигурност би ставало дума за голяма страст, за такава всепоглъщаща любов, че мисълта да живее без другия човек да му е била непоносима.
	— Да, и всички биха разбрали скръбта му. Докато ако човек се самоубие от любов към нещо друго, а не към жена, никой не споделя скръбта му.
	— Смятам се за късметлия, задето успях да избегна такава страст — каза Вилиърс. — Мога да си я представя, но никога не съм се заразявал с нея. А вие?
	— Аз… — поде Хариет и млъкна. — Аз обичах Бенджамин. Той беше първият мъж, който ми обърна внимание.
	— Значи не е чак такъв глупак, за какъвто го мислех — каза Вилиърс по-внимателно.
	— Няма нужда.
	— Няма нужда какво?
	— Да ми пробутвате заучени ласкателства, в които ви бива толкова много. И двамата знаем коя съм и колко привлекателна съм за мъжете. Да не говорим, че в момента нося панталон.
	— Не се подценявайте — каза той. — Нито себе си, нито панталона. Дори аз гледам с удоволствие задните ви части, а повярвайте ми, точно в този миг желанието ми да легна с жена е по-слабо от когато и да било.
	— Вие никога не сте искали да легнете с мен — изтъкна тя.
	— Всъщност исках — поправи я Вилиърс със замислен тон. — Когато преди години ме целунахте, аз ви отвърнах с готовност. Но фактът, че Бенджамин ми беше приятел, изплува в съзнанието ми и признавам, че удоволствието от целувката се изпари.
	— Не мога да повярвам, че го направих — промълви нещастно Хариет. — Ако му бях изневерила, щях да се намразя. Наистина го обичах.
	— Предполагам, че сте били разярена — каза Вилиърс. — Опитахте ли се да прелъстите и другиго, или аз бях единственият обект на атаката ви?
	Тя почувства как се изчервява.
	— Вие бяхте единственият ми опит за изневяра, но този факт не намалява срама ми.
	— За мен е чест — каза той.
	— Не трябва. Избрах ви, защото бяхте най-близкият приятел на Бенджамин, а толкова много исках той да ме забележи. Да ме постави преди шаха, дори само веднъж.
	Вилиърс кимна. Но мълчанието му издаде това, което тя вече знаеше: дори и да беше легнала с приятеля на Бенджамин, това нямаше да означава, че съпругът й я обича повече от шаха. Или дори, че я цени повече от една добра победа в играта.
	— Е — каза тя ведро, — тази тема е ужасно потискаща. Как мислите, кога ще можете да станете?
	— След ден-два — отговори Вилиърс. — Ще ми се да се чувствах по-добре. Притеснявам се, че ще ви разкрият много по-рано, отколкото ви се иска. Сигурна ли сте, че желаете да останете тук?
	— Приятно ми е да ходя с панталон — увери го Хариет и погледна с обич въпросното одеяние. — При това не защото показва задните ми части в благоприятна светлина, а защото ме кара да се чувствам свободна. Много е приятно поне известно време да не съм вдовицата на Бенджамин.
	— Толкова ли е ужасно? — попита той.
	— Всички обичаха Бенджамин. Той винаги беше весел, винаги дружелюбен, винаги готов да даде заем на някого, ако се наложи. Това беше лесно, защото той не изпитваше дълбоки чувства нито към хората, нито към парите. Само към шаха.
	— Това е болест — каза Вилиърс.
	Тя стана, погледна надолу към него и се усмихна широко.
	— Няма да играете шах цял месец. Смятам това за своето отмъщение.
	Той изстена.
	— Чета!
	— Не книги за шах, надявам се.
	— „Историята на Том Джоунс“.
	— Кой е Том Джоунс? Някой политик?
	— Това е роман, а не истинска история. Засега Том Джоунс е от пакостливите, откраднал е патица и изглежда го чака бесило. Предвид дължината на романа, ще се учудя, ако му се размине екзекуцията. Вървете, забавлявайте се. Увеселенията в дома на Стрейндж съществуват единствено по тази причина.
	— Много е забавно да си мъж — съгласи се Хариет. — Но вие няма как да знаете. Освен ако не се опитате да бъдете жена.
	Очите му под тежките клепачи се сведоха малко надолу.
	— Предпочитам да не го правя.
	— Доколкото видях, увеселението на Стрейндж е не по-различно от всяко друго, ако изключим факта, че не мога да изброя родословното дърво на всички присъстващи. Ако се появят танцуващи момичета, ще ви изпратя вест.
	— А ще ме посетите ли пак, за да ми разкажете как върви развитието на мъжествеността ви?
	Хариет се усмихна леко.
	— И да ви спася от високоморалния тон на тази книга, нали?
	— Поне ми кажете как вървят нещата с младата дама, която иска да се опознаете по-отблизо. Орисан съм да умра от скука тук без… — Той млъкна.
	— Без шах — довърши вместо него Хариет. — Не се притеснявайте. Свикнала съм с мъже, които не могат да спрат да мислят за бялата царица. Вие поне не сте се сдобили със съпруга, която да пренебрегвате всеки път щом някъде в близките три окръга се играе шах.
	— Опитах се — каза Вилиърс.
	— За кратко бяхте сгоден за повереницата на Джема, нали?
	— Тя ме изостави заради брата на Джема. После реших, че постигам известен успех с госпожица Татлок, но тя ме изостави заради наследника ми. — Присмехулното му изражение едва не я накара да се разсмее против волята си. — Как мислите, дали у мен има нещо изначално сбъркано?
	— Болестта на шаха. Неизлечимата неспособност да накарате една жена да повярва, че ще я обичате повече от партия шах. Никоя жена не иска да бъде ценена по-малко от купчина играчки, Вилиърс.
	— Предполагам, че сте права. Е, добре, господин Коуп, вървете и се оставете да ви ухажват.


>	Глава 15
>	Таитянският пир на Венера

	— Не знам дали ще мога да сляза по стълбите — простена Хариет. — Всичко ме боли! Не мога да си вдигна ръката. Дупето ме боли ужасно.
	— Не мога да отида сама на Пира на Венера! — Изидор изглеждаше леко паникьосана.
	— Виж ти, Изидор! — засмя се Хариет. — Изглеждаш малко нервна.
	— Само ако Вилиърс благоволеше да стане от леглото! Мисля, че се преструва на болен.
	— Не вярвам. Изглеждаше ужасно уморен, освен това не е от хората, които се излежават, ако не се налага. Кое те тревожи?
	— Лусил каза, че довечера щяло да има танц, изпълняван от шест девици. Изглежда, е трябвало да са дванайсет, но така и не открили още шест момичета, които да се съгласят да приемат това определение.
	Хариет изсумтя.
	— Изглежда ми достатъчно разпуснато, за да се хареса на Стрейндж.
	— Защо говориш така? Не го ли харесваш?
	— Той е типичен мъж: арогантен, неразумен и доста избухлив. Харесва му да ме кара да се чувствам като глупачка. Трябваше да го видиш как се ядоса, когато успях да го одраскам с рапирата, макар че грешката си беше изцяло негова — той настоя да не използваме предпазители. Във всеки случай кое толкова те притеснява за шестте девици?
	— Очевидното — отговори Изидор. — Една французойка със съмнително поведение миналия месец изнесла тук импровизирано представление, в което участвал и гостуващ захарен барон от двете Америки. Аз не съм готова да присъствам на нещо подобно.
	— И аз не съм — съгласи се Хариет и извади шалче, за да може прислужникът на Вилиърс да го върже на врата й. — Ако започне да ни се струва, че шестте девици са си намерили близки приятели, ще си тръгнем.
	— Може би тази вечер трябва просто да вечеряме в покоите си.
	— Това ли е смелата Изидор, която искаше да предизвика такъв скандал, че да накара херцог Козуей да се завърне от дебрите на Африка?
	— Едно е да предизвикаш скандал и съвсем друго — да видиш как шест девици се разделят с добродетелта си.
	Хариет не можа да потисне смеха си.
	— Смятах те за толкова обиграна. Ужасяващо обиграна.
	— Умея да се преструвам — озари я Изидор с онази своя бърза усмивка. — Но истината е, че съм добра дъщеря на майка си, която е ревностна католичка. Много ме пазеше. Обичам флиртовете, но това е всичко.
	— Обещавам, че ако развлеченията започнат да стават скандални, ще те измъкна насила от стаята. Всъщност е по-вероятно ти да спасиш мен.
	— Защо? Да не те преследва някой мъж? — осведоми се Изидор. — Знаеш ли, не исках да го споменавам, Хариет, но имам някакво странно чувство за лорд Стрейндж. — Тя понижи глас. — Гледа те по един такъв начин…
	— Нищо подобно! — отсече Хариет. — Смята ме за ужасно дразнеща, но Вилиърс му е казал да се грижи за мен, така че няма избор.
	— Не знам — отвърна Изидор със съмнение. — Следиш ли мисълта ми, Хариет? Той…
	— Моят проблем е Кити — прекъсна я Хариет.
	— Кити ли?
	— Една от Грациите. Запозна ли се с тях?
	Изидор сбърчи нос.
	— Запознах се с Калиопа. Никога не съм виждала такива големи гърди. А корсетът й е толкова стегнат, че се издуват около брадичката й.
	Хариет се засмя.
	— Наистина! Сигурно вратът й е много къс. Каква е тази Кити?
	— Много хубава, доста мила и… и заинтригувана.
	Изидор избухна в смях.
	— Имаш си обожателка!
	Хариет стана, потръпна от болката във всичките си мускули и погледна отражението си в огледалото. Тази вечер носеше черен копринен панталон с яркочервена жилетка с ивица от избродирани сребърни верижки.
	— Мислиш ли, че изглеждам прекалено крещящо? Финчли каза, че не мога да се облека в едноцветни дрехи, макар че според мен херцог Флечър изглежда прекрасно с такива.
	— Никой не носи прост костюм, освен Флечър — каза Изидор. — Бродерията на жилетката ти много ми харесва. Показва, че си протеже на Вилиърс, а това има значение. Никой не би си помислил, че Вилиърс би довел в къщата на Стрейндж преоблечена жена. С какъв жакет ще бъдеш?
	— От кадифе — отговори Хариет и се обърна към масата, на която лежеше той. — Алено — цветът на падналите жени. Аз съм паднала жена във всеки смисъл на думата.
	— Бродерията около илиците е прелестна — каза Изидор. — Чудя се как ли бих изглеждала аз като мъж. Ти изглеждаш абсолютно възхитително, Хариет. Не се учудвам, че Кити те преследва.
	Хариет облече аления жакет и се погледна в огледалото. Макар че я боляха всички мускули, изглеждаше… ами… добре.
	Изидор се появи зад нея.
	— Моля те, не се обиждай, но мисля, че от теб излезе прекрасно момче.
	— Не се обиждам — отговори Хариет. — Просто ми е тъжно, че не мога постоянно да се обличам така. Никога не съм харесвала косата си, но я харесвам прибрана на проста опашка на тила.
	— Можеш да се обличаш по този начин. Трябва само да смениш роклите с рюшове и панделки с по-мъжки стил. Можеш да създадеш нова мода!
	Хариет поклати глава, но не можа да сдържи усмивката си.
	— Каква ирония! За пръв път в живота си се чувствам красива. Но никой от правилния пол не се интересува от мен!
	— Искаш ли да уплаша Кити и да я накарам да се отдръпне? Ще й кажа, че си моя и само моя. По-добре да слизаме, Хариет. Откакто иззвъня гонгът, мина поне час.
	— Аз ще се оправя с Кити — каза Хариет. Стана й много приятно, че няма нужда да взема чантичка или шал. Вместо това можеше просто да излезе от стаята.
	Когато слязоха на долния етаж, завариха Поуви пред вратите на балната зала.
	— Развлечението ще започне всеки момент — прошепна той. — Ако бъдете така добри да застанете отзад, скоро ще ви настаня.
	— Благодаря — каза Хариет и в последния момент се сети да пусне Изидор да мине през вратата преди нея. Като херцогиня Бероу беше свикнала да заема по-високо положение от почти всяка друга жена; беше й трудно да запомни, че мъжът винаги върви след жената, независимо от ранга им.
	Гостите се бяха настанили на редици позлатени столове с лице към издигната платформа — сцена, — така че Хариет и Изидор минаха и застанаха зад последния ред. Едната страна на залата беше украсена с високи тесни прозорци с изглед към градината. През лятото тя несъмнено беше много хубава, но в момента температурата беше само няколко градуса по-висока от арктическата заради вятъра, който се провираше и под прозорците.
	На сцената една млада жена гледаше яростно към небесата. Отметна ръка назад и извика:
	— О, ярка звезда на Венера, паднала тук, на земята, кажи ми как да те почитам!
	— Сигурно замръзва — отбеляза Изидор и се уви по-плътно в шала си.
	Актрисата носеше рокля от усукан газ, цялата обшита с блестящи късчета стъкло. Косата й беше свободна и украсена със стъклени мъниста.
	— Какъв прекрасен костюм! — прошепна в отговор Хариет. — Виж само как блести косата й!
	— Блещука при всяко движение — каза Изидор.
	Появи се още една жена, с корона и оскъден костюм, подобен на тога.
	— Явява се Небесната Венера. Кажете ми молбата си девойко прелестна.
	— Исках да се шокирам поне малко — изсъска Изидор. — Това тук е като лош маскен бал в двора.
	Хариет усети как някой я подръпна за ръкава и се обърна. Кити й се усмихна.
	— Елате при нас! — прошепна тя. — Пазя ви място.
	Лорд Стрейндж изникна сякаш от нищото и заговори Изидор. Дори не поздрави Хариет, а когато тя ги погледна, той дори не вдигна глава.
	Макар очевидно да знаеше, че тя е там. Чудесно!
	— Изидор — каза тя, прекъсвайки лорд Стрейндж.
	Изидор се смееше и на лицето й нямаше и следа от притеснение.
	Стрейндж беше от хората, пред които всички бледнееха. Стоеше там и изглеждаше малко отегчен, но пламтящ някак яростно и силно и Хариет се почувства, сякаш…
	Глупости!
	— Не се тревожете за херцогинята — обади се Стрейндж, без да си направи труда да поздрави Хариет подобаващо. — Тя може да седне до мен на първия ред. А вие идете при прекрасната госпожица Кити.
	Хариет стисна зъби.
	— Ако балетът на шестте девици стане прекалено неприличен, Изидор няма да се чувства удобно на първия ред.
	Стрейндж удостои Изидор със саркастична лека усмивчица.
	— Ще оставя на нея да реши това — измърмори той по такъв интимен начин, че Хариет почувства как лицето й леко пламва. Изидор я целуна за довиждане с неприлична бързина, с което ни най-малко не я учуди.
	— Вие вървете с приятелката си! — подкани я ведро лорд Стрейндж.
	Кити се беше върнала на мястото си и сега й махаше по изключително неделикатен начин.
	— Какъв сте късметлия! — измърмори Стрейндж и пое ръката на Изидор. — Предполагам, че тази вечер господин Коуп ще си намери занимания, Ваша светлост.
	Изидор му се усмихна.
	— Не използвам титлата си. Моля ви, наричайте ме Изидор.
	Хариет се насили да се отдалечи, без да поглежда назад. Стрейндж не беше за нея. Той, изглежда, се интересуваше от приятелката й, което беше добре за плана на Изидор.
	Изпита съчувствие, когато осъзна, че е настанена до Нел. Клетата Нел — влюбена в Стрейндж и, както изглежда, обречена скоро да изпита разочарование.
	— Дадохте ли му писмото ми? — прошепна нетърпеливо Нел.
	На сцената Венера изглеждаше ядосана от нещо.
	— Боя се от величието бляскаво, що от очите ви царствени струи — каза девицата и падна на колене.
	— Да — прошепна Хариет.
	— Той какво каза? Довечера ще дойде ли в леглото ми?
	Очите на Нел блестяха така, както очите на Кити, когато погледнеше към Хариет. И Нел, и Кити изпитваха чувства към възможно най-неподходящия човек. Например, Кити почти се беше облегнала на рамото на Хариет, макар да се преструваше на заинтригувана от изкуствената игра на сцената.
	— Опитах се да бъда деликатен — каза Хариет. — Дадох му първите два стиха от една поема, а утре ще му дам още два.
	Нел не изглеждаше убедена.
	— Какво пишеше в поемата?
	„Мракът щастие ми носи“ — каза Хариет.
	Нел се усмихна и цялото й лице се преобрази от почти обикновено съчетание на черти в нещо наистина завладяващо.
	— Прекрасно! — възкликна тя, наведе се и прошепна в ухото на Хариет: — Казах на Кити, че сте наследник на въглищна мина, затова се дръжте като такъв.
	Хариет я погледна смаяна.
	— Какво сте й казали?
	— Не че имаше нужда! — продължи Нел, като потисна кикота си. — Тя е безкрайно привлечена от вас. — Приведе се и прошепна в ухото й: — Казва, че сте джентълмен с чувствена красота. Чувствена! Каква дума само по адрес на мъж!
	Сърцето на Хариет се сви. Тя не беше чувствена дори в женски дрехи.
	В същия миг ръката на Кити се плъзна по коляното й. Хариет едва не скочи от стола си. Рязко завъртя глава и видя палавата усмивчица на Кити.
	Взе ръката на Кити и решително я отмести от коляното си. Кити се нацупи, но не каза нищо, затова Хариет впери поглед право напред и се престори, че следи представлението.
	Венера бе изчезнала, заменена от още две треперещи, ридаещи девици… Кой да знае, че скандалните домашни увеселения на лорд Стрейндж били толкова скучни?
	Изидор и лорд Стрейндж си тръгнаха след десет минути, но Хариет не смяташе, че има нещо общо с шестте печални девици. По-вероятно Изидор се беше отегчила.
	Самата Хариет беше отегчена.
	— Трябва да ми простите — прошепна тя на Кити, когато към шестте девици се присъединиха шестима извънредно оскъдно облечени млади мъже. Хариет си представи, че може да види настръхналата им кожа от мястото си.
	— Мисля си, че може да последва нещо по-интересно — прошепна Кити в отговор. Откакто се появиха мъжете актьори, не беше свалила поглед от сцената.
	— До утре — каза Хариет с твърд тон.
	Измъкна се точно когато една от девиците се свлече в прегръдките на колегата си от мъжки пол. Хариет можеше само да се радва, че двамата поне ще се постоплят взаимно.


>	Глава 16
>	Наклоненият бордей във Фонтхил

	_7 февруари 1784 г._
	На следващата сутрин той влезе в стаята й, без дори да почука, но този път Хариет беше готова. Беше будна и облечена, небрежно седнала в едно кресло. Четеше и изглеждаше като човек, който не се е хвърлил там само преди две секунди.
	— О! — измърмори Стрейндж и спря рязко.
	Тя стана и се усмихна, сякаш всеки ден й се случваше мъже да влизат в спалнята й.
	— Готов ли сте да тръгваме, сър? — попита тя, макар че задните й части пулсираха като набодени с цял игленик само при мисълта за седло.
	— Да — изръмжа той.
	Пак изглеждаше ядосан. Очевидно у нея имаше нещо, което го дразнеше. Докато слизаха по стълбището, Хариет не спря да мисли за грубите му обноски. Навремето и Бенджамин си позволяваше да се държи грубо.
	Нея обаче я бяха учили, че една дама никога не си изкарва лошото настроение на други хора. И тя се придържа към това правило години наред — нито веднъж не се тросна на хората, които по заобиколен начин я обвиняваха за самоубийството на Бенджамин, колкото и груби да й се струваха.
	Стрейндж скочи на седлото с момчешки ентусиазъм, който се стори привлекателен на Хариет, макар и против волята й.
	Или може би й се стори привлекателен начинът, по който се издуха мускулите на краката му, когато се намести на гърба на коня.
	Увеселенията, прочути с възможностите за любовни връзки, имаха едно достойнство, което не можеше да им се отрече: самата атмосфера предразполагаше към откровено преценяване на телата на другите. У лорд Стрейндж имаше много неща, които се струваха привлекателни на Хариет.
	Когато стигнаха до началото на пътя, Стрейндж леко се надигна в стремената и накара коня си да препусне в тръс. Хариет го изгледа отзад и си промени мнението.
	Това, което изпитваше, не беше просто привличане.
	Почувства се почти безпомощна пред желанието. Това желание беше… неутолимо. Сякаш бе готова на всичко, за да го погали, да го докосне.
	Фактът, че той я смяташе за женствен мъж, чиято компания едва търпеше, нямаше значение.
	Тя събра поводите и пришпори коня в тръс. Откровено казано, при първия удар в седлото, когато конят препусна, й се прииска да изкрещи. Но тя запъна крака в стремената и се помъчи да се задържи над седлото. Получи се… донякъде. Положението се подобри чувствително, когато конят й удължи крачка и препусна в галоп. Тя започна да се друса в обратния ритъм и този път болката съвсем не беше толкова голяма.
	Всъщност Хариет дори се наведе над врата на коня и започна да се наслаждава на усещането, като се постара да забрави за ледения вятър, който свиреше в зъбите й и пищеше в ушите й.
	Стрейндж я чакаше в края на пътя. Хариет спря коня си, като дишаше учестено.
	— Така е по-добре — каза той, обърна коня си и пое обратно.
	— Исусе Христе! — измърмори Хариет, загледана след него. Нали вчера й каза, че след галоп конете трябва да ходят? Накрая го последва. Ако спреше дори за миг, студът се забиваше в костите й. Земята летеше под краката й, изпод копитата на коня хвърчаха буци пръст, а тънкият лед хрущеше.
	Беше прекрасно.
	Сърцето й биеше лудо, кръвта шумеше във вените й. Ненадейно осъзна, че не се е чувствала толкова жива от… о! — от години.
	От смъртта на Бенджамин насам. Може би дори отпреди това. Сякаш бе живяла в памучен пашкул, който сега се разкъсваше и светът избухваше около нея, блестящ, пълен с живот, цвят и движение. От един храст излетя сойка; Хариет зърна опашката на заек, която подскачаше под един жив плет.
	Когато се приближи до мястото, от което започваше алеята на Стрейндж, тя дръпна поводите. Кобилата й бе харесала бягането и сега забави ход с няколко тромави, сковани движения, от които всички натъртвания на Хариет отново я заболяха. Но тя беше толкова погълната от къщата на Стрейндж, че само потръпна.
	За пръв път я поглеждаше истински. Сякаш видя пред себе си детска рисунка на провинциална къща — едновременно къща и замък. Част от нея блестеше, построена от истински портландски камък, но една част отдясно изглеждаше като захвърлени парчета от средновековен замък без куличка.
	После идваше ред на крилото отляво, ниско и дълго, с оранжерии, които стърчаха от него като спици на колело. И накрая Хариет видя постройка, която приличаше на кула. Навярно това бе прочутата репродукция на Наклонената кула в Пиза, само че според нея известната италианска кула не беше чак толкова наклонена. Тази реплика беше построена от тухли, с малка месингова островърха шапка отгоре.
	Изглеждаше опасна.
	Един дълбок глас се обади:
	— Гледате кулата ми и се мръщите. Искате ли да я видите?
	— Наистина ли сте я проектирали вие?
	За пръв път, откакто се запознаха, очите на Стрейндж се оживиха от чувство, различно от лениво одобрение или сарказъм.
	— Хайде да я разгледаме. — И без да чака отговор, той насочи коня си през арката.
	Хариет разтърси замръзналите си пръсти и хвана поводите.
	Когато погледна по-внимателно кулата, установи, че е от тухли, с дървена врата и тревожно наклонена. Всъщност не изглеждаше наклонена, а на път да се прекатури. Приличаше на дърво, което постоянни зимни бури са извили над ръба на скала. На пияница, който пада на земята.
	Накратко, приличаше на сигурна смърт.
	Когато Хариет пристигна, Стрейндж вече беше слязъл от коня си и отключваше вратата.
	— Елате — каза той през рамо, преди да изчезне във вътрешността на постройката.
	Хариет погледна надолу. Никога не беше слизала от коня си без чужда помощ. Дамите просто не го правеха. А Ник, нейният любим коняр, който тази сутрин я качи на седлото с цял куп прошепнати съвети, не се виждаше никъде.
	Леко сумтейки от болката в мускулите, тя измъкна десния си крак от стремето и се опита да се плъзне на земята.
	Тупна по дупе на замръзналата почва точно когато Стрейндж се появи пак на вратата.
	Хариет побърза да се надигне.
	— Вие сте най-ужасният ездач, когото познавам — каза Стрейндж, но в гласа му нямаше враждебност. — Но яздите така, че ще си счупите врата. Майка ви никога ли не ви е позволявала да се качите на кон.
	— Майка ми… — започна Хариет, преди да си спомни, че Вилиърс й беше измислил болнава майка в провинцията. — Майка ми ужасно се бои от конете — каза тя. — Какво да правя с поводите?
	— Просто ги пуснете. Моите коне са изключително добре обучени. Виждате ли как жребецът просто ме чака? Вашата кобила ще направи същото.
	Хариет остави юздите и отстъпи назад. Кобилата й не беше глупава и незабавно реши, че предпочита да отиде в приятните топли конюшни, затова препусна натам.
	Бързо.
	Хариет не виждаше причина да го коментира, затова мина покрай Стрейндж, като го остави да измърмори няколко интересни проклятия зад гърба й.
	Влезе в кулата и се закова. В постройката имаше единствено една кръгла стая, а таванът просто се отдръпваше и отдръпваше, така че Хариет усети как й се вие свят, когато вдигна глава и видя, че покривът се отклонява наляво.
	Стените бяха покрити с огромни парчета водна коприна с цвят на кайсия. Имаше само голямо легло, покрито с газ в цвят на кайсия, и солидно дъбово бюро, отрупано с документи. Помещението приличаше на странна смесица между ориенталски харем и адвокатска кантора.
	Тя остана с отворена уста.
	— Не е ли интересно? — попита Стрейндж и застана до нея. — Насочих вектора до самия предел, на който можеше да издържи това тегло.
	— Все едно гледам в изкривен комин — каза Хариет и без да обръща внимание на леглото, отново вдигна глава и погледна нагоре.
	— Ако изчислите ъглите, Коуп, ще видите, че съм постигнал около шейсет и три градуса наклон за петдесет процента от височината. Какво мислите?
	— Мисля, че е опасно — отвърна Хариет направо.
	— Не е опасно. Много внимателно изчислих тежестта на тухлите и наклона на кулата.
	— Да, сигурна съм. Опасно е.
	— Не е опасно — повтори той с овладян глас, който й подсказа, че и други разумни хора са изтъквали същото. — Прислужниците не обичат да се приближават, затова се примирявам с техните слабости. Но всеки образован човек би трябвало да разбере, че инженерната наука диктува точно какво може да направи или да не направи дадена сграда по отношение на ъглите.
	— Не виждам никакви прозорци? — попита Хариет.
	— Щяха да променят товароносните качества на тухлите.
	„С други думи — преведе си Хариет, — цялата сграда е щяла да се срути.“
	— Кулата в Пиза си стои от седемдесетте години на дванайсети век — каза Стрейндж, закрачи напред и използва един кремък, за да запали фенер, висящ на малка кука. Златиста светлина обля раменете му и това напомни на Хариет колко й е студено.
	Когато тя не каза нищо, с което да потвърди, че е гениален в строенето на кули, той добави:
	— През лятото с Юджиния често идваме тук на пикник.
	Тя спря да оглежда двете тухли, за които беше сигурна, че ще се ударят една в друга.
	— Не бива да го правите.
	— Какво да правя?
	— Дъщеря ви не бива да идва в тази кула. Никога. Едно е да излагате на риск собствения си живот — „както и моя“, добави наум, — но дъщеря ви не бива да се приближава на повече от сто метра до тази кула.
	Той я погледна намръщен.
	— Вилиърс ми каза, че сте прекарали целия си живот под крилото на майка си. Не искам да ставам груб, Коуп, но ако държите да станете мъж, трябва да спрете да повтаряте думите на майка си. — И той изимитира гласа й: — Много е студено! Много е опасно!
	— Да не би да си мислите, че като поставяте едно дете в опасност, това ви прави по-смел? Интересно, че не принуждавате прислужниците си да рискуват живота си, като влизат в това ваше творение. Наистина трябва да започна да си водя бележки. Бележка първа: мъжествеността се постига, като рискуваш живота на деца, но не и на подчинени.
	— Голямо сте магаре! — изръмжа той.
	Хариет се почувства запленена. Никой не я беше наричал „магаре“. Несъмнено Бенджамин я смяташе за магаре, но никога не би казал подобно нещо на една дама.
	— Вие също — отвърна приветливо тя и го озари с широка усмивка, която очевидно го стъписа. — Никога повече не позволявайте на дъщеря си да стъпи в тази кула или да се доближи за нея. Прекалено много я обичате. Защо да рискувате да останете с разбито сърце?
	Тя улови погледа му и го задържа достатъчно дълго, за да се увери, че е осмислил думите й. После излезе навън, на ледения въздух.
	— И само още нещо — продължи тя. — Тази стая е обзаведена като бордей. Колкото и находчиво да е от ваша страна да пресъздадете тази очарователна атмосфера, защо, за бога, водите детето си тук?
	По лицето му премина изражение на чиста ярост.
	— Това не е бордей.
	— Сам ли избрахте завесите?
	— Не, аз… — започна той и млъкна.
	— Нека предположа — каза Хариет, която безкрайно се забавляваше. — Обърнали сте се към някоя лондонска фирма, чийто последен ангажимент е бил да обзаведе будоара на някоя куртизанка.
	Той не каза нищо.
	— Е?
	— Госпожица Беси Ламот поръча завесите — процеди той през стиснати зъби. — Аз в никакъв случай не съм си го представял като бордей.
	— Предполагам, че Беси е пресъздала обкръжението, което познава най-добре — подметна благо Хариет.
	Той закрачи към коня си.
	— Ще трябва да яздите зад мен.
	Хариет погледна към стегнатото му мускулесто тяло и усети тръпка, която изобщо не се дължеше на предполагаемата й мъжественост, а на реалната й женственост.
	— Мога да вървя пеш. Сега, след като постоях малко на вятъра, ми е много по-топло.
	— Глупости! Юджиния ще иска да гледа урока ни по фехтовка. — Ако се съдеше по тона му, нямаше търпение да се изправи пред нея с рапира в ръка. Метна се на седлото и я погледна. — Предполагам, че няма да можете да се качите без помощ.
	Сякаш не искаше да я докосва и от това малко я заболя. Но започваше да трепери цялата, така че просто поклати глава.
	Той протегна ръка. Тя се приближи, сложи ръката си в неговата и вдигна глава.
	— Сега какво?
	Той се взираше надолу, в ръцете им. Нейната, разбира се, просто се губеше в неговата.
	— Сега какво? — повтори тя. — Трябва ли да извадите крака си от стремето, за да мога да се кача?
	— За бога! — измърмори той и я повдигна рязко.
	Хариет излетя във въздуха и се приземи точно зад седлото му, като нададе приглушен писък. Задницата на коня се накланяше назад, затова тя започна да се промъква напред, докато се озова на повдигнатия край на седлото на Стрейндж. Така буквално се залепи за гърба му, но там поне имаше шанс да остане върху коня.
	— Пуснете раменете ми! — каза той раздразнено.
	— Стиснах ги, защото се опитвам да не излетя към съседното графство! — едва успя да изрече тя.
	— Пищите като жена — отбеляза той, очевидно отвратен.
	Хариет изпита желание да го удари с всички сили, но се овладя. Конят сякаш дори не усети тежестта й — той танцуваше, изпълнен с желание да се върне в конюшнята.
	— Оставихте коня си на студа след галоп — каза многозначително Хариет.
	— И аз си мислех същото — каза той със съжаление в гласа. — Коне, прислуга, деца… Боя се, че се вълнувам не от тях, а от неща като това тук.
	— Кулите?
	— Инженерната мисъл, вложена в тях. Изчисленията. Онзи ден открих как можем да сложим фалшив под в балната зала.
	Хариет изчака миг, преди да зададе очевидния въпрос:
	— И за какво ще служи този фалшив под?
	— За банкетна маса — отговори той. — Щеше да е интересно, но се боя, че Юджиния е упорита като вас. Изхвърлих изчисленията.
	Беше ужасно симпатичен, когато беше печален и влюбен в безумните си инженерни подвизи.
	— Трябва ли да седите толкова близо до мен? — попита той и остротата в гласа му я накара да забрави, че някога го е харесвала.
	— Как очаквате да седя зад вас, на седлото, без да съм близо?
	— Опитайте да се преместите назад — каза той много недружелюбно. — На задницата на коня има едно много удобно местенце.
	— Не мога — отговори Хариет. Безкрайно се забавляваше. Значи не я харесваше, защото я смяташе за прекалено женствен мъж? Какви предразсъдъци! Помощникът на енорийския свещеник на майка й, господин Периуинкъл, беше изключително женствен. Ухаеше на цветя и вярваше, че чаша чай винаги прави живота по-приятен. Лорд Стрейндж навярно нямаше да иска да стисне ръката му.
	Тя се сгуши по-близо до него. Щеше да му се отрази добре да се почувства неудобно. Всъщност тя щеше дори да се ухили, ако лицето й не беше прекалено замръзнало. На лорд Стрейндж щеше да му бъде полезно да опознае някого — някой мъж, — който е малко по-различен от него.
	Той беше прекалено твърдоглав. Обсебен от мисълта за мъжественост. Господин Периуинкъл обичаше да подрежда сухи цветя. И изнасяше прекрасни проповеди за лилиите на полето. Всички го обожаваха.
	Конят се заизкачва по хълма към къщата.
	— Нали няма да имате нищо против, ако ви обгърна с ръце? — изкрещя Хариет срещу вятъра.
	— Какво?
	Така че тя просто обви ръце около кръста му.
	Тялото му се скова.
	Само след секунда усмивката й се стопи. Тялото на Стрейндж беше едро, свирепо и мъжко, по начин, който превръщаше удоволствието й от компанията на господин Периуинкъл в нещо съвсем незначително.
	Усещаше мускулите му, чувстваше стоманеното му тяло дори през дебелото палто. Беше опасно да го докосва. Допирът до него не приличаше на нищо преживяно досега — беше омайващ, горещ, безумен. Караше я да си мисли за неприличните песни в книгата на Кити — песните за жена, която прегръща мъжа и го обсипва с целувки.
	Това навярно се дължеше на влиянието на пропадналото домакинство на Стрейндж, където Кити, Нел и всички останали преследваха желанията си, без изобщо да се замислят за последствията, за репутацията си, за обществото. Ако не беше херцогиня…
	Ако беше просто господин Коуп — младият Хари, който нямаше нито отговорности, нито история, щеше да захвърли всяка предпазливост.
	Щеше да…
	Конят спря в двора и Стрейндж слезе толкова бързо, че Хариет се плъзна напред на седлото, там, където допреди миг се намираше топлото му тяло. Той вдигна глава към нея и изви презрително вежда.
	Тя отвърна на погледа му, без да трепне, докато накрая презрението в очите му се стопи.
	— Още ли искате да се фехтуваме? — попита тя.
	— Да — отговори той и й обърна гръб.
	Ник се приближи тичешком.
	— Така се притесних, когато конят ви се върна сам, госпожице! — прошепна той.
	— Добре съм. Стрейндж е виновен — каза ми да пусна юздите, защото конете му били толкова идеално обучени, че щели да останат на място.
	— Е, някои наистина го правят — отговори честно момчето. — Но не са много тези, които ще останат в такова време. Значи не сте паднали?
	— Не, и съветите ти наистина ми помогнаха. Мисля, че знам как да се справя с галопа, но тръсът е нещо ужасно.
	— Може би някоя сутрин ще станем много рано и тогава ще ви покажа как да се справите с тръса.
	— Не искам да те карам да ставаш толкова рано — възрази тя.
	— Вече го правя. Но може би ще е по-добре нощем. Така няма да ви се наложи да яздите първо с мен, а после с лорд Стрейндж. Той може да забележи. Но трябва да започнем с качването на коня. Цяло чудо е, че не ви е видял как се качвате на коня си така, сякаш се катерите по скалист хълм.
	— Може би още тази вечер?
	— Ще ви чакам в конюшнята. Обикновено там няма никого.
	Тя му се усмихна бързо.
	— Благодаря ти!
	Стрейндж я чакаше на прага.
	— Държите се много дружелюбно с това конярче. — Тонът му пак беше враждебен.
	— Казва се Ник и ми харесва — отговори Хариет, мина покрай Стрейндж и влезе на топло.
	— Значи го харесвате, така ли? — попита Стрейндж.
	Тя отново погледна към него.
	— Много е възпитан. — Но можеше да мисли само за едно: как да се стопли, без да загуби мъжествеността си? — Извинете ме, ще отида да се изпикая.
	Успя да изкачи половината стълби спокойно, но после хукна с всички сили. Когато се добра до стаята си, я прекоси тичешком и се хвърли под юргана. Останаха да стърчат само ботушите й.
	— Ваша светлост! — възкликна Лусил и се приближи до нея. — Добре ли сте? Болна ли сте?
	— Студено ми е — промълви Хариет. Зъбите й тракаха. — Много ми е студено.
	Лусил изцъка с език, втурна се да донесе друго одеяло и зави Хариет и с него.
	— Ще настинете ужасно, като яздите в сутрин като тази. Херцогиня Козуей дори не е станала от леглото! Тъкмо закусва.
	— Можеш да изпиеш горещия ми шоколад — каза Изидор, като се появи на прага. — Да не би да си препускала часове наред по тези ледени пътища?
	— Д-да — отговори Хариет изпод завивките. — Конят ми тръгна сам към конюшните, трябваше да яздя зад Стрейндж и беше толкова студено!
	— Седни и изпий този шоколад — каза Изидор. — Хубав е и топъл.
	Хариет най-накрая седна и с благодарност обви пръсти около чашата.
	— Коя е следващата задача в живота ти на джентълмен? — попита Изидор.
	— Пак фехтовка — отговори Хариет. — С рапири. Той ме кара да си съблека жакета, а горе в онези галерии е дяволски студено. Сигурно е студенокръвен като влечуго.
	— Хариет! — възкликна Изидор. — Никога не съм те чувала да ругаеш! Мисля, че наистина се заразяваш от цялата тази мъжественост, в която живееш.
	— Обичам да яздя — каза Хариет. — Не можеш дори да си представиш, Изидор! За мъжете е съвсем различно. Нали знаеш как сядаме на страничното седло и внимателно подбираме пътя си?
	Изидор кимна.
	— Рядко си правя този труд, но да, мога да яздя.
	— Мъжете просто се мятат на седлото и препускат по пътя — толкова бързо, че косата им плющи от вятъра. Не носят перука, защото ще падне. Просто препускат. Целите са в пот и ездата е ужасно уморителна, но след това човек се чувства толкова прекрасно.
	— Внимавай! — предупреди я Изидор. — Накрая никога няма да спреш да се обличаш така. Нали знаеш, всички казват, че лорд Финдълшанкс всъщност бил жена. Някога поглеждала ли си го отблизо? Наистина прилича на жена.
	— Има брада — отбеляза Хариет.
	— И баба ми имаше.
	Хариет свали крака от леглото и стана.
	— Трябва да отида при Стрейндж, имаме упражнение по фехтовка. Ох! — И тя потърка задните си части.
	— Аз се връщам в леглото — каза Изидор. — Стрейндж ми даде назаем една книга с поезия. — Тя направи кратка пауза. — Още ли не го харесваш?
	Хариет сви рамене.
	— Приемлив е. Ти какво мислиш?
	— Смятам, че е интересен — каза Изидор. — Наистина интересен.
	Хариет я погледна.
	— Ти си омъжена, Изидор.
	— Малко хора биха забелязали този факт — отвърна сухо Изидор.
	— Знаеш какво имам предвид.
	— У Стрейндж има нещо особено — измърмори Изидор и Хариет изпита тревога, когато видя, че погледът й е почти замечтан. Изидор никога не се замечтаваше. — Всички забелязват, когато влезе в стаята. Приятно ми е да бъда с такъв мъж.
	— Е, нали той е домакинът — отбеляза Хариет. — Но не съм сигурна, че наистина познава всичките си гости. Забелязала ли си?
	— Поуви всяка вечер му чете списък с новите гости — каза Изидор. — Лусил ми каза.
	Камериерката подаде глава от съседната стая.
	— Трябвам ли ви?
	— Лорд Стрейндж знае ли кои са гостите му? — попита Изидор. — Каза, че е задача на Поуви да го информира.
	— Е, Стрейндж и знае, и не знае — отговори Лусил. — Може и да чуе имената им, но това не означава, че винаги знае кои са, ако ме разбирате. Тази къща е много голяма. Онова нашествие на учени в източното крило, например. Сигурна съм, че не ги познава всичките.
	Някой кратко почука на вратата — почукване, което Хариет започваше да разпознава. Вратата се отвори и Изидор нададе писък. Хариет се обърна и я погледна с очите на Стрейндж.
	Изидор беше неглиже, с разпилени черни къдрици, черни като миглите й. Нощницата й беше всичко, което нощницата на Хариет не беше. Никой не би могъл да я сбърка с мъжко одеяние.
	В очите на Изидор грейна приветствена усмивка, преди тя да нададе още един лек писък (съвсем ненужен според Хариет) и да изчезне в съседната стая, затръшвайки свързващата врата.
	Хариет не си бе давала сметка, че краката на една жена могат да се видят съвсем ясно през тънката ленена нощница.
	Стрейндж не изглеждаше обезумял от желание, но какво разбираше Хариет от тези неща?
	Той вдигна вежда.
	— Посетител рано сутринта, Коуп? Не спирате да ме изненадвате — каза той. Гласът му отново беше недружелюбен.
	Този път обаче имаше причина. Навярно си бе помислил, че господин Коуп се натрапва на жената, която самият той си бе избрал за връзка, ако се съдеше по флиртуването му с Изидор предишната вечер.
	— Ние сме приятели — каза бързо Хариет. — Приятели.
	— Аха, приятели.
	За миг настъпи тишина. Хариет отчаяно мислеше.
	— Тя е… тя е кръщелница на майка ми. Познавам я от години.
	— От години. Колко удобно! — Изражението му беше неразгадаемо.
	— Да — отсече Хариет. — Когато майка ми беше болна, Изидор често се оказваше единственият човек, който я посещаваше, месеци наред.
	— Готов ли сте за закуска? Наредих да ви донесат телешко и голяма халба бира, разбира се. А Юджиния няма търпение да види урока ни.
	Хариет простена наум. Можеше да понесе телешкото, но наистина мразеше бирата.
	Този път урокът мина много по-добре. Без да каже нито дума, Стрейндж сложи предпазители на рапирите и Хариет се почувства по-спокойна. Успя да не изпусне рапирата си и дори парира един удар от трета позиция.
	— Сега ще ви науча на prise de fer* — каза Стрейндж, мина зад нея и посегна покрай тялото й, за да хване рапирата й. — Погледнете — каза той, — извийте китката си така и сложете дясното стъпало под ъгъл. — Побутна крака й, за да го намести в правилното положение.
	[* Захващане острието на противника със своето в опит да го контролираш. — Б.пр.]
	Нали не беше задължително да слага ръце около нея, за да демонстрира това движение? Ръката му мина по гърдата й. Разбира се, бюстът й беше пристегнат с превръзки, така че той не можеше да усети нищо женствено.
	Въпреки това тя отскочи настрана и се обърна, вдигнала в готовност рапирата. Истината беше, че при всяко негово докосване усещаше топлина, която потичаше през цялото й тяло.
	Юджиния седеше зад един стъклен шкаф и им даваше инструкции. Макар че Стрейндж настояваше да се съсредоточи единствено върху рапирата, Хариет не можа да устои: обърна се и й се усмихна.
	Юджиния беше странно момиченце, с буйна, рошава непокорна коса и нещо старомодно в излъчването. По всичко изглеждаше, че никога не е играла с дете на нейната възраст. Говореше със странния ритъм на пиесите, които обичаше да чете.
	Точно когато Хариет започна да се уморява, Стрейндж каза, че трябвало пак да опитат да застанат един срещу друг. Тя се облегна на близката витрина и се опита да си поеме дъх.
	— Сигурен ли сте, сър? — попита тя. — Не ви ли боли раната от вчера?
	— „Сър“ ли? — попита той. — Вчера ми пуснахте кръв; мисля, че вече можем да си говорим по-фамилиарно. Предпочитам хората да ме наричат Джем.
	— А как е малкото ви име?
	— Погълнато от мъглите на времето — отвърна незабавно той. — А вашето?
	— Хари — отговори Хариет. Ненадейно почувства, че всичко това я изнервя. Стрейндж — или Джем — не спираше да минава зад нея и да намества ръцете й под правилните ъгли. Коленете й всеки път омекваха. При допира на стегнатото му мускулесто тяло, облечено само с бяла риза и тънък панталон, кожата й пламваше. Бе принудена да се бори с изчервяването.
	Това беше толкова опасно.
	Стрейндж — или Джем — отиде в средата на галерията и зае позиция.
	— Юджиния, стой зад витрината.
	— Добре, татко — съгласи се момиченцето. — Надявам се, че няма да имаш нищо против, но ще викам за Хари.
	— Нямам — отговори Стрейндж, като местеше рапирата от ръкав ръка. Хариет не можа да се въздържи: погледна към мускулите на краката му и едва не изстена — този път не от болката в собствените си схванати мускули. — Хайде, Хари! Да не би да ви е страх мъничко?
	Хариет тръгна напред и застана в отбранителна позиция. Стрейндж започна да я обикаля. Очите му бяха приковани в лицето й. В ъгълчето на устата му трептеше лека усмивка.
	— Сразете го, Хари! — провикна се въодушевено Юджиния. — Сразете го, сразете го!
	— Знам само една атака — оплака се Хариет. — Не е честно!
	Рамото на Стрейндж се стегна и Хариет вдигна рапирата си, за да отрази атаката му. За съжаление той се завъртя в кръг и я връхлетя от противоположната посока. Острието му спря на сантиметър от рамото й.
	— Не е честно! — намуси се тя и направи крачка назад. — Никога не сте ми описвали подобно движение!
	— Вие гледахте рамото ми — каза той и отново започна да я обикаля. — Не сте безнадежден случай.
	— Мисля, че навярно страдате от нещо като ловна мания — каза тя и се обърна, за да застане пред него. Винаги пред него. — Да не сте от мъжете, които крачат гордо през гората, преметнали през рамо някакво мъртво създание?
	— Виж ти, Хари! — измърмори той. — Отново ме учудвате. Мислех, че сте страстен ловец. Сигурен съм, че така ми казахте.
	— Хм! — измърмори Хариет. Ръката й се беше уморила и рапирата сякаш тежеше поне петнайсет килограма. Беше събрала всичките си сили само за да може да я задържи на нивото на кръста си. Трябваше да се опита да атакува, затова, без да се замисля много, просто замахна напред.
	Острието му блокира нейното с такава бързина, че тя изобщо не видя движението му. Силата на сблъсъка между двете рапири премина право през рамото й.
	— Отново! — провикна се Юджиния. — Ранете го в крака, Хари!
	— Млъквай, кръвожадно дете! — измърмори Стрейндж, обърнал глава към Юджиния. Хариет се възползва от тази възможност, вдигна рапирата си към гърлото му и спря на сантиметър от кожата му.
	— Ха! — обади се тя.
	Той обърна глава и я погледна.
	— Играете нечестно, а, Хари?
	В очите му имаше нещо… Хариет остави рапирата да падне. Възможно ли беше Изидор да е права? Възможно ли беше Стрейндж да се интересува от нея… като мъж?
	— За днес свършихме — каза тя, обърна се и прибра рапирата си в ножницата.
	Когато се изправи, погледна през рамо към Стрейндж и видя, че е вперил поглед в задните й части.
	През тялото й премина лека тръпка. Това не предвещаваше нищо хубаво. Едно беше Кити да се наведе към нея и съвсем друго — мъж като Стрейндж да мисли… каквото там си мислеше.
	— Мисля, че трябва просто да прицелите тази рапира малко по-надолу и да го прободете в крака — прецени Юджиния и се втурна към нея.
	— Много си кръвожадна — отбеляза Хариет. — Човекът, когото искаш да превърна в игленик, е родният ти баща.
	— Носите ли ми второ писмо? — попита Стрейндж.
	Тя му го подаде, той го отвори и го размаха във въздуха.
	— Предполагам, че няма да можете да помолите тайната ми кореспондентка да не бъде чак толкова разточителна с парфюма?
	— Не мога — отговори Хариет. Беше използвала най-хубавия френски парфюм на Изидор.
	— „Мойта музика в нощта е — прочете Стрейндж на глас. — И на славея, о, да.“ Кратко, но трогателно. И се римува с вчерашното „И на славея — о, да.“
	Хариет го стрелна с поглед.
	— Писмата ви не са четиво, подходящо за едно младо момиче.
	Той не обърна внимание на думите й.
	— И така, Хари, имате ли някаква представа какво иска от мен моята загадъчна кореспондентка?
	Хариет се намръщи.
	— Нямам ни най-малка представа — отговори тя, защото въпросът му й се стори също толкова неподходящ за ушите на Юджиния, колкото поемата.
	— Тя желае компанията ти, татко! — помогна му Юджиния.
	Стрейндж я погледна и се ухили.
	— Съгласен съм.
	— Това е любовна поема — продължи тя.
	— Или нещо подобно — съгласи се Стрейндж.
	— Мисля, че иска да се срещне с теб през нощта — не се отказваше Юджиния.
	— Е — намеси се Хариет с ведър тон, — предполагам, че ще трябва да почакате до края на поемата, за да разберете какво точно иска поетесата.
	— Любов — отвърна категорично Юджиния. — Моята гувернантка беше влюбена в татко дълго време, но накрая се отказа. Никоя жена не може да го хване лесно. Искате ли да видите изчисленията, които направих снощи, Хари? Останах будна до късно, но изчислих всички ъгли на покрива на къщичката си за кукли.
	— До колко късно? — попита Хариет, преди да помисли.
	— Колко сте жалък! — отбеляза Стрейндж. — Всеки път щом отворите уста, чувам гласа на майка ви. Да ви превърна в мъж, Хари, може да се окаже невъзможна задача, ако нямате нищо против, че го казвам. Юджиния може да се грижи за себе си.
	— Бих искала да видя изчисленията ти — каза Хариет на Юджиния, без да му обръща внимание. Какъв глупак — да оставя осемгодишната си дъщеря да будува до сред нощ, погълната от изчисления! Но това поне обясняваше странните сиви сенки под очите й. Малката изглеждаше почти болна.
	Юджиния я хвана за ръката и макар че копнееше да се изкъпе и да поспи, Хариет я остави да я поведе покрай лакея, който пазеше входа към заключеното крило на къщата.
	— Кой друг живее тук, освен теб? — попита тя.
	— Никой — отвърна нехайно Юджиния. — Тоест, с мен винаги има прислужничка, разбира се. Татко иска да съм в безопасност, затова винаги има лакей на пост.
	Но когато стигнаха до детската стая, не видяха никого.
	— Къде е прислужничката ти? — попита Хариет и се огледа. Огънят в камината догаряше.
	— Сигурно е слязла за малко долу — отговори Юджиния. — Гувернантката ми може би ще дойде всеки момент. Тя е влюбена в един от лакеите, затова винаги знам къде е.
	— И къде е?
	— Целува лакея, разбира се! — отговори Юджиния — Целуват се в килера за ножове на втория етаж.
	— Откъде знаеш, за бога?
	— Тя ми каза.
	Хариет кимна. После приклекна, потисна стона от болката в схванатите си мускули и остави Юджиния да й покаже ъглите на всяка стена и покрива на триетажната си къща за кукли.
	— Показа ли всички ъгли на баща си? — попита тя.
	— Татко? Не, татко проектира къщата ми, затова знае ъглите.
	— Искам да кажа, защо си изчислила ъглите? За да го зарадваш ли?
	Юджиния я погледна с ясни, учудени детски очи.
	— Защо, за да го зарадвам? Аз се зарадвах.
	Поставена на място, Хариет започна да подрежда мъничките мебели, преобърнати и разпилени из цялата къщичка.
	— Вие имате ли котка? — попита Юджиния и седна до нея.
	— Имам куче — отговори Хариет. — Един глупав стар шпаньол на име Госпожа Яйчен крем. Ти имаш ли домашен любимец?
	Юджиния поклати глава.
	— Не знам почти нищо за животните.
	— Няма какво толкова да се знае. Ти ги храниш, а те даряват с любов.
	— Но те ще имат нужда да тичат навън. А аз съм постоянно в стаята си. Няма да е честно.
	— Но все някога излизаш навън, нали? Едно куче с радост ще стои вътре с теб, а после ще излиза да се поразтъпче.
	Юджиния погледна намръщено къщичката си.
	— Не искам да държа никое животно заключено в стаята си. Може да ме намрази.
	— Разбира се, че няма! Ако моят шпаньол, Госпожа Яйчен крем, беше тук, щеше да видиш колко щеше да се радва. Щеше да се свие пред камината и да е напълно щастлив.
	— Всъщност може да му стане студено. Ще сложа още една цепеница в огъня — каза Юджиния и стана от мястото си.
	— Един момент — обади се Хариет и забърза след нея. — Нали няма да го направиш сама?
	Юджиния я погледна съжалително.
	— Разбира се, че ще го направя, Хари. Вие нали знаете как се кладе огън?
	— Оставям тази задача на лакеите — отговори решително Хариет. — И ти не бива да го правиш. Ами ако полите ти се подпалят?
	— Никога не се подпалват — увери я Юджиния. — Много внимавам. — И преди Хариет да я спре, взе една цепеница и я хвърли в огъня. Във въздуха се разлетя огромен облак искри и се устреми към комина. — Обичам да го гледам — продължи момиченцето. — Толкова е хубаво!
	— Ще говоря с баща ти — отсече Хариет и дръпна шнура на звънеца. — Къде са гувернантката ти и прислужницата? Ами ако в тази стая избухне пожар, Юджиния?
	— Говорите като майка! — изхихика Юджиния. — Татко никога не се тревожи така. Ще избягам от стаята, разбира се.
	— Но коридорът е заключен — напомни й Хариет. — Има ли друг изход?
	— Това е единственият път навън, но лакеят е винаги там. Или имате предвид таен изход? — предположи Юджиния и лицето й грейна. — Никога не съм помисляла за това. — И тя незабавно започна да обикаля стените и да оглежда внимателно ламперията. — Във всеки случай — добави тя и дръпна една обла топка, която бе част от пищната украса на камината, — имам план за бягство, в случай че ми потрябва.
	— И какъв е той?
	Юджиния посочи с глава към прозореца.
	— Ще изляза през този прозорец. Отвън има огромен дъб и съм сигурна, че ще мога да се спусна по него без никаква трудност.
	Хариет погледна през прозореца. Дъбът беше на половин метър от него и не беше сигурна, че дори тя ще може да скочи на клоните му.
	— Изглеждате толкова уплашен — каза Юджиния и се отказа да търси тайната врата. — Моля ви, разкажете ми малко повече за Госпожа Яйчен крем. Странно име за мъжко куче.
	И Хариет го направи.


>	Глава 17
>	В която Хариет остава стъписана

	Тази вечер вечерята беше официална. За своя изненада Хариет се оказа седнала близо до челото на масата. Изидор седеше между нея и Стрейндж, а Кити — от лявата й страна.
	— Как сте? — попита шепнешком Кити и я озари със сърдечна усмивка. — Денят ви хубав ли беше? Ние репетирахме за следващото си представление. Ще пеем мадригали за един епископ.
	— Мадригали за епископ ли? — попита Хариет и разстла салфетката си в скута.
	Кити се разкикоти така лудешки, че не можеше да продума.
	Хариет започваше да установява, че нещо в мъжките дрехи я прави далеч по-малко търпелива.
	— Иска да се облечем като малки ангели — успя да изрече Кити най-накрая.
	— Ангели, които да пеят пред един епископ. Предполагам, има логика.
	— Чакайте само да видите костюмите ни — обясни Кити. — В рая сигурно е много топло, ако ме разбирате.
	Тя озари Хариет с отработената си закачлива усмивка.
	Хариет й отвърна с усмивка, макар и по-скована.
	— Имате ли крила?
	— Да, прекрасни са. От истински пера. Лорд Стрейндж има секретарка французойка, която ни помогна с костюмите. Перата са толкова меки и красиви! В един момент ги сваляме и лягаме отгоре им.
	— Лягате ли?
	Кити се наведе към нея.
	— Мога да ви изнеса частна репетиция, стига да искате, Хари. Не мога да изпея мадригал сама — трябва да сме три, — но мога да ви изпея някоя друга любовна песен.
	— „Репетиция“ ли казахте? — обади се Стрейндж от челото на масата. — За изпълнението на ангелите ли говорите? Много искам да го видя.
	Тя незабавно го удостои със същата усмивка с трапчинки, която току-що бе отправила към Хариет.
	— Ще ви включа с най-голямо удоволствие, милорд.
	— Изидор — обърна се Стрейндж към нея и я докосна по ръката, — искате ли да видите частен концерт на един ангел?
	— Разбира се — отговори Изидор, но Хариет разбра от тона й, че идеята не й допада.
	— Боя се, че вече имам ангажимент след вечеря — обади се бързо Хариет.
	— Така ли? — погледна я Стрейндж изпод мигли. — И с кого, ако мога да попитам? — Той погледна надолу по осветената маса, до която седяха хора по-скоро красиви, отколкото с благородно потекло. — Може би с Нел?
	Хариет се усмихна хладно.
	— В дома ви има толкова много хора, че е трудно да изброиш всичките си познати.
	— Значи, след ангажимента ви — каза тихо той. — Аз си лягам късно и ще се погрижа и Кити да остане будна. Да кажем, в единайсет?
	Конярчето каза само, че ще я научи да препуска в тръс. И да се качва на седлото. Колко време можеше да отнеме това?
	— Не съм сигурна, че Кити ще иска да стои до толкова късно — каза Хариет. — Струва ми се, че е имала много натоварен ден.
	— О, не чак толкова! — изкиска се Кити. — Прекарах голяма част от него по гръб.
	Бръчката между веждите на Изидор стана по-дълбока.
	— Боя се, че по това време не мога да се присъединя към вас — каза тя учтиво. — Изтощена съм.
	— Жалко — отговори Стрейндж, откъсна поглед от Хариет и се усмихна ослепително на Изидор. — Без вас изобщо няма да е толкова забавно.
	Ненадейно Хариет осъзна нещо, което я стъписа. Ако някога Стрейндж й се усмихнеше по този начин, щеше да загуби цялото си самообладание. Може би дори щеше да го умолява да я отведе в леглото си.
	— В единайсет — каза Кити. — Искате ли още ангели, или аз ще ви стигна? Сигурна съм, че — огледа тя Стрейндж с многозначителен поглед — всички Грации биха искали да се представят, лорд Стрейндж. За мадригал трябва да сме три.
	— Мисля, че за тази вечер ще ни трябвате само вие — каза Стрейндж, без да губи самообладание.
	Кити избухна в неудържим кикот.
	През ума на Хариет премина една мисъл. Свързана с мислите, които навярно се въртяха в главата на Кити. Челюстта й увисна и в същия миг пръстите на Изидор се забиха в ръката й.
	— Трябва да говоря с теб. Веднага! — изсъска тя.
	Стрейндж вече се изправяше, с което даде знак, че вече всички могат да станат от масата. После спря за миг.
	— Гостите ме чакат, а вие, господин Коуп, имате ангажимент… Да кажем, в единайсет часа в библиотеката? Господин Поуви може да ви покаже пътя. — И се отдалечи, без да чака отговор.
	Изидор стисна ръката й още по-силно.
	— Хариет!
	Хариет се извърна към Кити с намерението да каже нещо, но очите на Кити бяха изпълнени с такова въодушевление и да, удоволствие, че думите замряха в гърлото й. Кити се радваше при мисълта за господин Коуп, лорд Стрейндж и един-единствен ангел. Хариет преглътна с усилие.
	— В единайсет! — повтори Кити и се отдалечи забързано.
	Изидор завлече Хариет към стената.
	— Ти имаш ли представа какво смята да направи Кити довечера, Хариет? Изобщо имаш ли представа?
	— Току-що се сетих! — Паниката пречеше на Хариет да мисли. — Изобщо не подозирах!
	— Трябва да си останеш в стаята — отсече Изидор. — Още по-добре: можеш да спиш при мен, в случай че Стрейндж влезе в спалнята ти. — Тя се огледа, но почти всички останали бяха излезли от трапезарията. — Хариет, тази къща… тази къща е пропаднала! Тези хора правят… правят… правят разни неща, които…
	Хариет не можа да се въздържи и леко се засмя.
	— Изидор, ти го знаеше. Как мислиш, защо Джема каза, че няма да дойде тук, въпреки че е организирала какви ли не предизвикателни увеселения в Париж? Нейните приеми там предизвикваха скандали само защото някой беше облечен леко неприлично, или защото омъжена жена е вървяла гордо насам-натам със съпруга на някоя друга. Репутацията на Стрейндж — и увеселенията в дома му — са от съвсем друг мащаб.
	— Да, но преди не го разбирах истински. Чувствам се омърсена само защото съм тук! Къде е Вилиърс? Той нали трябваше да ни закриля. Хариет, какво ще правиш? — настоя Изидор и я погледна с тревожно блеснали очи.
	— Е, няма да се забърквам в никакви изпълнения с ангел — отговори практично Хариет. — Не се тревожи. Все ще измисля нещо. Може да заявя, че ми е прилошало, и просто да оставя Стрейндж и Кити заедно.
	— Пфу! — измърмори Изидор. — Вече изобщо не го харесвам, Хариет. Не ми харесва тук. Двама мъже и една жена. — Тя потръпна. — До момента тази къща успя да ме отегчи до смърт с полуголите си девици, а сега ме канят да слушам мадригал в изпълнение на ангели. Тази смесица от култура и голота ме отегчава. Но на теб ти е забавно със Стрейндж, нали?
	— Това няма нищо общо със Стрейндж — излъга Хариет. В действителност имаше твърде много общо със Стрейндж. Половината от удоволствието й, ако не и повече, идваше от времето, което прекарваше с него във фехтовка с рапири или с думи. Разбира се, това не беше истинско привличане. Удоволствието навярно се дължеше на факта, че имаше нещо толкова нередно в копнежа й по мъж, който даже не гледаше на нея като на жена.
	Не че дори би си помислила да отиде в тази библиотека и да се срещне със Стрейндж… и Кити.
	Нямаше да отиде дори и за да види Стрейндж без дрехи.
	— Това е, защото е толкова забавно да съм преоблечена като мъж — обърна се тя към Изидор. — Никога не съм се чувствала така свободна.
	— Не искам да съм така свободна — каза Изидор. — С всеки изминал миг ставам все по-сериозна и уравновесена.
	— Мога да ти дам назаем панталона си — предложи Хариет, после възкликна: — Забравих за ангажимента си!
	— Какъв ангажимент? — възкликна Изидор. — Нали не е пак среща с жена?
	— В конюшнята е — обясни Хариет. — Едно много мило конярче ще ме научи да се качвам на коня както трябва. Всеки път почти падам от другата страна.
	Изидор завъртя очи.
	— Аз ще си лягам. Мисля, че утре може да оповестя, че съм болна от заразен обрив с червени пъпки. Готова съм на всичко, за да държа Грациите по-далеч от спалнята си. И Стрейндж. В никакъв случай не искам пак да влиза при мен, докато съм по нощница. Едва се бях сресала малко.
	Хариет проследи с поглед как приятелката й се качва по стълбите и си помисли колко й се иска Стрейндж да посети спалнята й, ако знаеше, че е жена.
	Изобщо нямаше да се вълнува дали косата й е сресана. Щеше просто да…
	Тя с усилие прогони тази мисъл. Това беше лудост.


>	Глава 18
>	Хариет е стъписана, втора част

	След две минути вече влизаше в топлата конюшня. Усети миризмата на чисти коне, кожа и тор. Конете подадоха глави над преградите на клетките си и зацвилиха в молба за морков.
	— Добър вечер, Ник! — поздрави тя, когато момчето се появи иззад един ъгъл в края на конюшнята. — Толкова си мил! След цял ден работа сигурно си много уморен.
	— Това ми е доброто дело за днес, госпожице — отговори той. — Майка ми никога няма да ми прости, ако позволя да ви разкрият. — Той се поколеба.
	Хариет му се усмихна.
	— Сигурно искаш да ме предупредиш за домакинството на лорд Стрейндж.
	— Всеки може да види, госпожице — заговори той възбудено, — че вие не сте от жените, които обикновено идват в тази къща. Това място не е подходящо за вас.
	— Аз съм вдовица — каза тя. — Уверявам те, Ник, не съм стъписана.
	— Едно е да сте омъжена — заяви упорито той. — Но вие сте дама, а една дама няма място тук.
	Хариет не можа да сдържи усмивката си. Отлично знаеше, че Изидор би се съгласила от все сърце.
	— Обещавам ти, че ако ме разкрият, няма да остана тук и минута повече — каза тя. — Сега по-добре ли се чувстваш?
	После се наведе да го целуне по бузата, защото той беше…
	Но всички мисли излетяха от главата й, когато вратата се отвори и в конюшнята връхлетя вихрушка от сняг и вятър. Хариет отскочи назад.
	За миг Стрейндж остана на прага. После закрачи напред, като затвори вратата зад гърба си. Свали си ръкавиците — първо едната, после другата — с мълчалива прецизност, в която се таеше също толкова заплаха, колкото в ленивото скимтене на тигъра.
	— Добър вечер — каза Хариет. — Мислех, че сте с гостите си, милорд.
	— Подозирах, че трябва да ви държа под око — отговори той и обърна поглед към младия Ник. — Отивай си в стаята, момче!
	Ник се поколеба и хвърли притеснен поглед към Хариет. Тя извади монетата, която му беше запазила.
	— Благодаря ти за инструкциите, Ник. Много ти благодаря. Ще се видим утре.
	— Но вие ще… — започна той, но млъкна. Очевидно не можеше да си позволи да загуби работата си; Хариет виждаше как по лицето му се борят рицарство и ужас.
	— Тръгвай! — нареди Стрейндж. В равния му тон имаше някаква категоричност, която накара момчето да се обърне и да хукне.
	Хариет се обърна към Стрейндж. Той и преди беше проявявал раздразнителност към нея, но сега в очите му пламтеше истинска ярост. Стовари ръкавиците върху дланта си със звук, който прозвуча като изстрел.
	— Мога ли да ви помогна с нещо? — попита Хариет.
	— Знаете ли, че всъщност си мислех обратното? — попита той. — Мислех, че трябва да ви наглеждам, да се погрижа да не се оставите да ви омотае някой от жалките негодници, които от време на време идват в тази къща. Но не си давах сметка, че може вие да преследвате невинните.
	Хариет примигна насреща му.
	— Да преследвам невинните ли? Не разбирам за какво говорите. Но съм оскърбен от думите ви, милорд.
	— Оскърбен сте, значи! — подсмихна се подигравателно Стрейндж. — Хващам ви да целувате моето конярче, което е добро момче, и да му давате пари, а вие се оскърбявате?
	Тя се намръщи.
	— Той ми помагаше…
	— Този вид помощ не е позволен в моята къща — заяви той с глас като леден нож. — Никога. При никакви обстоятелства. Разбирате ли?
	— Аз…
	— Едно просто „да“ или „не“ е достатъчно. Разбирате ли?
	За миг Хариет остана неподвижна, опитвайки се да проумее дали разбира. Единствената възможност, която й хрумна, беше, че…
	Тя остана с отворена уста. Почувства как очите й се разширяват.
	— Не е възможно да… нали не… — запелтечи тя. — Вие, пропаднало чудовище такова!
	За миг в конюшнята се възцари тишина, нарушавана само от тежкото им дишане. А после Стрейндж ненадейно отметна шава назад и избухна в смях. Шумът отекна в мертеците и накара конете да вдигнат глава.
	— Вие сте абсолютен негодник! — отсече Хариет и понечи да го заобиколи. — Съзнанието ви е черно като нужник! Утре ще напусна този дом.
	Той я хвана за ръката, без да спира да се смее.
	— Не съм негодник, Хари. Не съм.
	Тя го изгледа свирепо.
	— Само на най-безнравствения разбойник изобщо би му хрумнала подобна мисъл — отсече тя и отблъсна ръката му.
	Той още се смееше.
	— Заради лицето ви е — каза той. В гласа му нямаше и капка съжаление.
	— Заради лицето ми! — възкликна Хариет и почувства как бузите й пламват. — В лицето ми няма нищо, което да наведе, когото и да било на подобно заключение. Вие, сър, сте точно такъв дявол, какъвто казват, и бях абсолютен глупак да стъпя в имението ви. Още тази вечер си тръгвам!
	— Не виждате ли — настоя той и отново я сграбчи за ръката, — че просто се опитвах да предпазя младия Ник? Вие сте дяволски красив за мъж, Хари. Това ме накара да изпитам подозрения, а наистина не трябваше. Вие не сте виновен, че сте се родил такъв.
	— Самият факт, че изобщо сте си помислили подобно нещо…
	— Аз съм голям човек. Организирах увеселение, за което дори не се преструвам, че спазва правилата на благоприличието. Естествено, че съм си го помислил. Освен всичко друго аз съм баща на едно прекрасно малко момиченце. Длъжен съм да мисля за такива неща.
	Хариет потръпна.
	— В такъв случай ви съжалявам. Защото моят баща и моята майка никога не са се тревожили за това.
	— О, сигурно са се тревожили — отговори Стрейндж. — Да не са се тревожили за вас? С тази ваша красота? С тези ваши очи, така невинни и с този кафеникаво-виолетов цвят? — Устните му се извиха. — Със сигурност са се тревожили за вас, млади Хари. Прави чест на майка ви, че никога не сте се сблъсквали с нещо толкова грозно.
	— Ако вие сте се сблъсквали, това е заради разпътния ви начин на живот — отсече Хариет. Струваше й се, че основите на яростта й се изплъзват изпод краката й. Само преди миг беше готова да напусне имението, а сега той я гледаше и на лицето му трептеше сянка на нещо, което я изпълваше със странно чувство. Приличаше почти на тъга. Но как бе възможно?
	— Най-вероятно — каза той.
	— Не бива да допускате около себе си такива хора! — тросна се тя. — Тогава няма да ви се налага да таите подобни обидни мисли.
	— Винаги ще тая такива мисли.
	— В такъв случай ви съжалявам — каза тя. — Аз познавам приятелите, които влизат в дома ми. Познавам силите и слабостите им. Няма нужда да се боя от тях.
	— Никой не знае какво е скрито в сърцето на човек. Най-голямото зло често се крие зад най-хубавото лице.
	През очите му премина нещо, което приличаше на болка, но той го прогони и на негово място пак се настани смехът.
	— Не, вие наистина трябва да ми простите, млади Хари. Разбирате ли, наистина си мислех, че ви познавам. И яростта ми нарасна още повече, защото изведнъж си помислих, че съм сбъркал.
	Хариет се усмихна, макар и малко сковано.
	— Няма нищо.
	Чарът на Стрейндж беше могъщо оръжие. Докато вървяха към къщата, той не спря да говори за маловажни неща. Хариет обаче усещаше леко гадене. Това място не беше за нея, не и след като Стрейндж предполагаше, че нещо такова може да се случи на малкия Ник. Трябваше да се махне. Дори трябваше да вземе Ник със себе си. Спокойно можеше да му предложи работа в имението си.
	Там имаше шейсетина души персонал и нито един развратник, от когото момчето да се страхува.
	Когато влязоха в къщата, тя се запъти към стълбите, но Стрейндж постави длан върху ръката й и я спря.
	— Нали не сте забравили за Кити?
	— Сигурен съм, че вие двамата можете да се забавлявате взаимно — отвърна Хариет не без известна грубост. — Ако обичате, бихте ли й предали извиненията ми?
	— За да можете да се качите горе и да наредите на прислужника си да ви събере багажа?
	Тя се поколеба. Това й се струваше толкова дръзко! Но защо да извърта?
	— Да — отговори тя. — Не ми е тук мястото.
	Той пусна ръката й.
	— Аз, разбира се, не мога да ви спра. Сега ли ще се сбогувате с Вилиърс, или на сутринта? Той ме помоли да се отбия в стаята му тази вечер.
	— В такъв случай ще дойда с вас и ще се сбогувам — отговори тя. — И ви благодаря за гостоприемството, милорд. Вие не сте виновен, че съм по-наивен, отколкото си мислех. Мястото ми е вкъщи.
	— В провинцията ли? В провинцията ли живеете, Хари?
	Тя кимна.
	— Струваше ми се, че животът ми е скучен, но сега започнах да си променям мнението.
	— Ще ми се да си промените мнението за Кити. Колко често се случва на човек да присъства на изпълнението на ангел?
	Хариет не си направи труда да отговори. Той тръгна по стъпалата заедно с нея.
	Стаята на Вилиърс беше тапицирана със синьо кадифе и се отличаваше с онова чувствено великолепие, което Хариет очакваше да види в салона на куртизанка. Херцогът лежеше на едно канапе до камината, облечен в роба от великолепен черен плат, избродирана с перли. Светлината на свещите хвърляше сенки върху лицето му, върху фината му роба и пищното кадифе на стените.
	Когато Хариет и Стрейндж влязоха, Вилиърс остави книгата си.
	— Слава богу, че се съжалихте над мен! — поздрави ги той. — Вече си мислех да изкуцукам до прозореца и да се хвърля в снега от скука.
	— Уви, нося лоши вести — осведоми го Стрейндж и се просна в едно кресло. — Обидих младия Хари и той е решен да напусне къщата, защото съзнанието ми е черно като нужник. Нали ви цитирах точно, Хари?
	Тя му се намръщи.
	— Черно като нужник! — В очите на Вилиърс проблесна известен интерес. — Съгласен съм, съгласен съм! Какво, за бога, е предизвикало подобна проповед?
	— Няма нужда да навлизаме в подробности — отговори сковано Хариет.
	— Имам едно конярче, което е необичайно хубаво — заобяснява Стрейндж, без да й обръща внимание. — Боя се, че се усъмних в морала на протежето ти и го обидих с предположението, че се интересува от интимна връзка с момчето. В свое оправдание ще кажа, че видях да го целува. Толкова съм невинен, че никога не съм виждал мъж да целува друг мъж, освен във Франция, разбира се.
	— Аз често целувам мъже — каза Вилиърс. — Просто за да ги притесня. Напомни ми да те целуна при следващата ни среща, Стрейндж.
	— Нямам търпение — отговори Стрейндж.
	— Наистина трябва да му простите — обърна се Вилиърс към Хариет. — Човекът живее в провинцията. Откъде да знае как се държат цивилизованите хора?
	— Но той намекна, че… — започна Хариет.
	Вилиърс вдигна ръка.
	— Въпреки това. Хората не обичат да говорят за тези неща, скъпи Хари, но това не ги кара да изчезват. Стрейндж е прав да пази хората си — и конярчетата, и всички останали.
	Казано така, Хариет не можеше да не се съгласи.
	— Най-подходящото при тази ситуация — продължи Вилиърс — е да кажем на Стрейндж, че ако отново се направи на глупак по отношение на вас, ще го ударите така, че ще изпърди пушек.
	— Ще изпърди пушек? — повтори Хариет и се засмя против волята си. — Искате да кажете, че ще пусне фишеци? Точно така.
	— Само се опитай! — отвърна Стрейндж.
	— Моля ви, не си тръгвайте тази вечер — добави Вилиърс. — За съжаление пътуването дотук ме изтощи, но днес следобед за пръв път почувствах искрица надежда, че може да успея да се излюпя от това проклето кадифено гнездо.
	— Мислех, че харесваш апартамента — каза Стрейндж.
	— Той е непростимо вулгарен — осветли го Вилиърс. — Синьо кадифе. Пфу!
	— Тази вечер научавам толкова много неща! — отбеляза Стрейндж. — Но има още един малък проблем, който трябва да решиш, Вилиърс. Не мисля, че познаваш Грациите — прекрасна трупа от млади жени. Ако искат да ги рисуват, са съгласни. Ако поискаш от тях да пеят, да танцуват или да те вдъхновят по някакъв друг начин, могат и това да направят.
	— Прекрасно! — отсъди Вилиърс. — Все още не съм готов за вдъхновение, но истински скърбя за тази загуба.
	— В момента репетират вдъхновяващо изпълнение на мадригали, които ще пеят, облечени като ангели — продължи домакинът им.
	— Представлението е предназначено за един епископ — добави Хариет.
	— Боже, Боже, какви късметлии са понякога епископите! — отбеляза Вилиърс. — На мен никога не ми се случват такива вълнуващи неща.
	— Точно там е работата — уточни домакинът им. — Една от Грациите, прекрасна млада жена на име Кити, предложи да изнесе частно представление за мен и Коуп. Тоест, смятам, че искаше да го предложи единствено на Хари, но аз успях да си проправя със сила място сред публиката.
	— Колко грубо! — порица го Вилиърс. — Ставаш все по-голям провинциалист, Стрейндж. Ако някоя от младите дами ми предложи частно представление, в никакъв случай не го прави. Ще бъда принуден да те смажа. Госпожица Кити се е съгласила да пее за двама ви, така ли? Много предприемчива млада жена.
	— Точно така — съгласи се Стрейндж. — Мина ми през ума, че може би младият Хари не е готов за някои от по-жизнерадостните аспекти на представлението на Кити.
	— Когато си в Рим, прави като римляните — прекъсна го бодро Вилиърс.
	Хариет го погледна и примигна. Не беше възможно той да предлага тя да…
	— Cum in Roman, esit as il Romani — съгласи се Стрейндж на, както предположи Хариет, латински. А после се обърна към нея и й зададе въпрос, отново на латински. Абсолютно бедствие!
	Хариет изпадна в паника. Не разбра нито дума, но, разбира се, като млад джентълмен трябваше да разбере. Всички джентълмени разбираха латински.
	Вилиърс с лекота се намеси в разговора, като каза нещо на латински. Каквото и да беше то, накара Стрейндж да млъкне. Той кимна рязко. В очите му проблесна странен, див пламък, който леко изнерви Хариет, но поне спря да говори на латински и да очаква от нея отговор.
	Хариет бързо погледна към Вилиърс. Не смееше да си придаде умолителен вид в присъствието на Стрейндж, но все по някакъв начин трябваше да избегне Кити. Защото беше очевидно, че това, което си бяха наумили Кити и Стрейндж — каквото и да беше точно, — не е нещо, в което тя иска да участва.
	— Току-що потвърдих пред моя приятел Стрейндж, че, разбира се, искам вие, млади Хари, да станете истински мъж — каза Вилиърс.
	— Да — потвърди Стрейндж. — Потвърди.
	— И все пак…
	— Точно така — съгласи се Стрейндж. Двамата се усмихнаха един на друг.
	Кожата на Вилиърс беше толкова бяла, че изглеждаше синкава. Беше толкова изпит, че някои биха го нарекли измъчен, но някак отслабването само го правеше още по-мъжествен. Приличаше на свиреп лъв, временно затворен в клетка, пребит и изгладнял, но все още изключително опасен. С дива същност.
	Стрейндж беше съвсем различен: слаб, но мускулест. Приличаше на човек, минал през ада — или през река от бренди — и излязъл на другия бряг помъдрял, заякнал и с невредимо чувство за хумор.
	Ироничните линии край устата му ставаха по-дълбоки всеки път щом я погледнеше и тя най-накрая разбра как се нарича това чувство: смях. Изгаряше от желание да разбере какво си казаха двамата мъже на латински, но не можеше да попита.
	— Е, Хари — поде Вилиърс, — искате ли да се заемете с младата Кити съвсем сам?
	Предизвикваше я. Хариет го виждаше в очите му, забелязваше искрата на удоволствие, породена от факта, че я е притиснал.
	Беше й казал, че мъжете говорят прямо и използват англосаксонски думи. „Съвкупление“ англосаксонска дума ли беше? Това беше единствената дума, която й идваше на ум, и й се струваше прекалено педантична.
	Тя вирна брадичка.
	— Нямам търпение да се срещна с Кити — каза тя. Насаме. — И се обърна към Стрейндж с демонстративно уважение. — Ако ме извините, милорд.
	— Няма за какво — отговори незабавно Стрейндж и в очите му отново проблесна онзи странен смях. — Мисля, че с госпожица Кити ще си прекарате чудесно насаме, а аз просто щях да ви преча.
	— Точно така — съгласи се Хариет.
	— А не може ли да гледам? — попита той. — Имам една стая със скрита шпионка.
	Тя примигна, но в гласа му звънтеше смях. Хариет започваше да разбира кога е сериозен и кога се смее.
	— Престани да дразниш повереника ми — обади се Вилиърс. Сега гласът му звучеше по-уморено, отколкото преди миг. — В деня, в който се окажеш принуден да получаваш удоволствие от това да гледаш съединението на друга двойка, ще спра да идвам тук.
	Стрейндж се засмя.
	— Човек никога не знае. Мога да окуражавам Хари шепнешком от другата страна на завесата.
	— Някои неща са инстинктивни — измърмори Вилиърс. Думите му се сливаха.
	Хариет стана.
	— Ще бъде много невъзпитано, ако накарам Кити да ме чака. На кое място уговорихте да се срещнем, милорд?
	— Мислех, че ще ме наричате Джем.
	— Правилно ли си спомням, че й казахте „в библиотеката“? Сега ме извинете, отивам при нея. И, разбира се, нямам търпение.
	— Разбира се — изрече Стрейндж провлечено. — Кой млад мъж би имал? Кити е така зряла, така чувствена, така очарователна във всяко отношение. Желая ви прекрасна вечер.


>	Глава 19
>	В компанията на ангели

	Ангелският костюм на Кити се състоеше от няколко ивици плат и чифт крила с пера. Ако ангелите изглеждаха така, раят щеше да се стори много интересно място на мъжете.
	Сърцето на Хариет се сви. Очевидно щеше да й се наложи да разкрие пола си, ако искаше да излезе от тази стая неразсъблечена. А тя не беше готова да го стори.
	Приятно й беше да я смятат за мъж, да й дават пържола за закуска, да й казват да удари някого така, че да го накара да изпърди пушек.
	Не искаше да си отиде у дома и да води хрисими разговори със свещеника. Не желаеше да язди странично кротко-кротко през едно-две полета, преди да я заболи хълбокът от неудобната поза.
	В никакъв случай не искаше да прекарва по два часа, вперила мрачен поглед в огледалото, докато камериерката вдига косата й в прическа, наподобяваща кораб с издути платна.
	Тя затвори вратата зад себе си, но преди да успее да каже и дума, Кити прелетя през библиотеката с луд кикот. За миг Хариет се дръпна назад, защото си помисли, че момичето ще я целуне, но се оказа, че Кити просто иска да разхлаби шалчето й.
	— Боя се, че лорд Стрейндж не може да дойде — каза Хариет, докато отчаяно се опитваше да задържи шалчето на мястото му.
	Кити устремно я заобиколи и завъртя ключа в ключалката, без да спира да се смее.
	— Божичко! — промърмори Хариет.
	Кити се върна и застана пред нея.
	— Вижте, Хари — започна тя, — разбирам как се чувствате.
	Хариет изпадна в паника.
	— Така ли?
	Кити кимна.
	— Малко сте уплашен. Всеки човек има първи път. И, разбира се, за мъжа е малко по-трудно, защото той е този, който трябва да извърши действието. Но аз съм…
	Трябваше да го каже.
	— Аз не съм… — започна Хариет.
	Но Кити отново се разкикоти.
	— Не ми казвайте, че няма да ви е за първи път, Хари, защото не искам да ви нарека измамник, когато се познаваме от толкова скоро!
	— Измамник ли? — повтори Хариет с немощен глас.
	Изразът в очите на Кити я накара да изпита желание да хукне към хълмовете, затова Хариет пое дълбоко дъх и се подготви. Сбогом, панталони, сбогом, безумна езда рано сутрин, сбогом, фехтовка…
	— Аз не съм мъж — каза тя с ясен глас.
	— Е, все още не сте! — изписка Кити и посегна към ръката й, но Хариет отстъпи крачка назад.
	— Говоря сериозно. Аз не съм мъж.
	В помещението за миг се възцари тишина. Хариет чуваше засраменото туптене на сърцето си, което биеше почти в ритъм с огромния стенен часовник.
	— Не сте мъж, така ли? — попита Кити. — Наистина ли?
	Хариет поклати глава.
	— Не съм.
	— Но как се случи? — попита Кити. — Нещастен случай, когато сте били дете ли? Или нещо още по-страшно?
	Хариет примигна… и ненадейно осъзна, че току-що са й предложили идеалното оправдание.
	— Нещастен случай, когато бях дете — въздъхна тъжно тя. — Не можех да събера смелост да ви кажа, защото сте толкова красива.
	— О… — прошепна Кити. — Горкичкият! — Въодушевеният блясък в очите й се стопи и те се изпълниха със съчувствие. — Сигурно много сте се срамували да ми кажете. Разбира се, че няма да искате някой да разбере. — Очите й се разшириха. — Нищо чудно, че не искахте лорд Стрейндж да се присъедини към нас!
	Хариет въздъхна дълбоко.
	— Представа си нямате.
	— В хора на кралицата има един евнух — каза утешително Кити. — Пее всички високи части. Никога не съм го срещала, но казват, че има прекрасен глас. Знаете ли, сега всичко си идва на мястото. Вашият глас е много висок.
	— Така и не се промени — призна Хариет.
	— Предполагам, че е нямало как. Мога ли да направя нещо? — Кити изглеждаше притеснена, но изпълнена с готовност.
	— Никой не може да направи нищо. Всичко това е просто… толкова унизително!
	За миг Хариет си помисли, че е отишла прекалено далеч, но, разбира се, Кити беше свикнала хората да драматизират и дори не трепна.
	— Ще пийнем по нещо — каза тя и потупа Хариет по рамото. — Брендито помага много, когато става въпрос за унижение. Веднъж се явих на прослушване за хора в театър „Друри Лейн“, а управителят ме попита мога ли да играя ролята на маймуна. Искаше прослушването да се състои насаме.
	— Какво е имал предвид, за бога?
	— Да се въртя по пода, да се премятам презглава — нещо като гимнастически подвиг. — Кити отиде до бюфета, наля две големи чаши бренди и се върна с тях. — Ето, Хари, за ваше здраве. Човек никога не знае. Може пък да си възвърнете способността, когато пораснете малко. Всеки може да види, че сте надарен там долу. Много жалко, че не работи.
	— Да, нали? — съгласи се Хариет и благослови наум натъпканата в панталона й вълна, която оформяше „надареността“ й.
	Двете седнаха на пейката и Хариет попита:
	— Значи управителят е искал от вас да бъдете гимнастичка?
	— Представление насаме — уточни Кити. — Без дрехи.
	Хариет едва не се задави.
	— Премятане през глава. Постоянно въртене по сцената. Предложи ми много пари за това. Аз обаче не се занимавам с такива неща. — Тя стисна устни. — Човек може да е палав заради самото удоволствие, ако ме разбирате. А има и чиста разпуснатост, както би се изразила майка ми.
	Хариет отново отпи от брендито. Това със сигурност беше най-интересният период от живота й. Изобщо не можеше да се сравнява с надутите, сковани разговори, които обикновено водеше, когато отидеше на бал.
	— Майка ви още ли е жива? — осмели се да попита тя.
	— Разбира се. Тя е една от основните танцьорки в трупата на принц Джордж, в Брайтън. От самото начало ми обясни правилата съвсем ясно. От време на време изнасям частно представление, но само за свое удоволствие. Ако правиш такива неща за пари, се превръщаш в жестока и огорчена жена.
	— Защо? — попита любопитно Хариет.
	— Ах, колко сте млад! Първо на първо, навярно ще прихванеш някоя болест, а после ще погледнеш назад и ще съжалиш, че си се разболяла за дванайсет пенса. Или каквато там е сумата.
	— Но не е ли възможно и бездруго да се разболеете? — попита Хариет.
	— Не.
	— Защо, за бога?
	— Защото това е съвсем различно — отвърна Кити неопределено. — И ако започнеш да правиш това или онова само за пари — е, тогава няма да ти бъде приятно, нали така?
	— Предполагам, че не — съгласи се Хариет. Започваше да си мисли, че това, което правеха двамата с Бенджамин в спалнята, няма нищо общо с представата на Кити за забавление.
	— Аз дори не бива да говоря с вас за такива неща — промълви Кити. Изглеждаше покрусена. — Искам да кажа, след като сте неспособен да изпитате удоволствие. Извинявайте.
	— Няма нищо — отговори Хариет. — Искам да знам, дори и да не мога да участвам.
	— Това е още по-тъжно — промълви Кити и очите й се замъглиха малко.
	— И така — попита припряно Хариет, — мислите ли някой ден да се омъжите?
	— Досега съм получила три предложения за женитба — отговори Кити. — Подозирам, че ще приема следващото. Винаги съм обичала числото четири.
	В начина на мислене на Кити имаше нещо, от което на Хариет й се зави свят.
	— Но ако се случи така, че да не обичате четвъртия мъж?
	— Аз харесвам повечето хора — отговори бодро Кити. — Някой като вас би бил идеален. Като изключим… — И тя направи деликатна пауза.
	— Да — съгласи се Хариет и допи брендито си. — Разбирам какво точно имате предвид.
	След още една чаша бренди си свали перуката и си разхлаби шалчето. А после Кити взе въпросното шалче и демонстрира интересен начин да завържеш някого за колоните на леглото (или към друг удобен прът, обясни с готовност тя).
	Третата чаша бренди не се отрази добре на Кити, макар че тя настоя да я изпие. След това поруменя и на Хариет й беше трудно да разбере какво казва между изблиците на кикот.
	— Хайде — каза Хариет, хвана Кити и я дръпна да стане. — Трябва да си намерим нещо за хапване.
	— Може просто да позвъним за иконома. Дръпнете шнура на това звънче, и всичко… — размаха диво ръка Кити — … всичко ще ви бъде донесено без никакво усилие. Не можете дори да си представите какво си поръчвахме всички през първите два дни. Аз поисках шампанско за закуска!
	— И донесоха ли ви?
	— Разбира се — отговори Кити и се килна на една страна. — Може би трябва да хапна нещо. Така се вълнувах за тази вечер, че почти не докоснах вечерята.
	Хариет я насочи към вратата. След като се озова в коридора, Кити си спомни, че смята да се омъжи за следващия мъж, който й предложи брак, и започна да прави предположения за възрастта му. И за големината на мъжкото му достойнство.
	Хариет прочисти гърлото си. Тази вечер определено научаваше много неща! Никога не се бе замисляла сериозно по подобен въпрос. Но се чувстваше леко замаяна.
	Поуви погледна към тях само веднъж, след което обгърна Кити с ръка и я задържа под мишницата си. Щракна с пръсти на един лакей.
	— Доведи лорд Стрейндж!
	— О, няма нужда — не бива! — възрази Хариет.
	— Негово благородие обича да е осведомен за всички събития — отговори господин Поуви и тръгна с плавна походка по коридора, влачейки Кити след себе си, сякаш придружаването на пияна млада жена в одежди на ангел влизаше в ежедневните му задължения.
	Хариет трябваше да признае, че навярно е така.
	— Хайде, Хари! — провикна се Кити. — Хари!
	Хариет неохотно тръгна след тях към всекидневната.
	— Стрейндж нали ще дойде? — попита Кити и фокусира погледа си върху Поуви.
	— Наистина не знам, госпожице — отговори икономът. — Може да дойде, ако е свободен.
	— Предполагам, че ще ме помоли да се омъжа за него, и мисля да приема. Освен ако не искате вие да ми направите предложение, Хари. — Тя сякаш бе забравила очевидната причина, поради която Хари (или Хариет) не можеше да встъпи в брак.
	Основната мисъл, която премина през ума на Хариет, беше абсолютно изненадваща и безумно свирепа. Тя я прогони. Не й влизаше в работата на коя жена Джем Стрейндж ще направи предложение за брак. Макар че той никога нямаше да предложи на Кити, не повече, отколкото би й предложила самата Хариет.
	— Извинете ме, но на този етап няма да ви моля да се омъжите за мен — обърна се тя към Кити.
	Поуви разположи Кити на един стол.
	— Горещи яйца с масло — обърна се той към лакея. — Горещ чай и, струва ми се, няколко сандвичи със сьомга.
	И Хариет седна.
	Разбира се, Джем се появи само след секунди.
	— А, господин Коуп! — възкликна той сърдечно. — Запитах се дали нямате нещо общо, когато лакеят ми съобщи, че една млада дама е пийнала повечко.
	— Не знам защо изобщо ви е хрумнала подобна мисъл — каза Хариет и най-накрая погледна към него, защото нямаше накъде другаде да погледне.
	— Нашата Кити обикновено не прекалява с пиенето — каза той, наведе се и огледа внимателно гостенката си. — Сигурно е била ужасно разочарована, за да изпадне в такова отчаяние.
	— Наистина не знам — отговори Хариет. — Според мен тя вярва, че ще я помолите да се омъжи за вас — може би още тази вечер.
	— Пак разочарование! — измърмори Джем. — Божичко, клетото момиче май е заспало.
	— Трябва да се кача горе — каза Хариет, без да помръдне. През вените й препускаше странно вълнение.
	Джем я погледна.
	— И да похабите яйцата с масло? Аз обичам яйца с масло. Когато са приготвени както трябва, са като коприна, а моят готвач ги прави превъзходно.
	„От неговата уста и салата от слама може да прозвучи вкусно“ — помисли си Хариет. Само след две минути един лакей взе Кити на ръце и я отнесе.
	— Тц, тц! — измърмори Джем и се намести в стола на Кити. — Младите жени не могат да пият като мъже, нали знаете? Често заспиват, преди дори да се сетят да си свалят крилата. Предполагам, че с вас двамата се е случило точно това?
	— Точно така — съгласи се Хариет. — Описвате го идеално.
	— Никога не разочаровайте жена, Хари посъветва я Джем. В очите му играеше развеселено пламъче, което показваше… показваше какво?
	— Мислех си за тези стихове, които не спирате да ми връчвате — продължи той. — Предполагам, че за утре ще сте ми приготвили още два реда?
	— Така мисля — отговори Хариет малко предпазливо. — Зависи дали ще ми дадат ново съобщение за вас, разбира се.
	— „Мракът носи ми наслада“ — каза той. — А после онова за нощната музика на славея. Знаете ли, звучи почти като театрална песен — нещо от старите пиеси.
	Господин Поуви отвори вратата и сложи пред тях сребърен поднос.
	— Яйца с масло — оповести той. — С допълнително масло, както предпочита Ваше благородие. Горещ чай с лимон.
	— Можем сами да се погрижим за останалото — каза Джем приветливо, но гласът му ясно показваше, че икономът може да си върви.
	„Иска да остане насаме с мен — помисли си Хариет с внезапна тръпка. — Иска да остане… насаме. С мен или с Хари?“
	Очевидно с Хари, тъй като той дори не знаеше, че Хариет съществува.
	— Върху какво работихте днес? — попита тя и отхапа от препечена филийка.
	— Писах писма — отговори той. — Лорд-канцлерът ми каза, че кралят е много разстроен заради един дълг към краля на Дания. Но тъй като преди две години ги посъветвах, че е най-добре да избягват да отпускат каквито и да било суми на компанията „Гини“, която се финансира от Дания, а те пренебрегнаха съвета ми, сега смятам, че членовете на кралския съвет ще трябва сами да се справят с тази ситуация.
	— Не знаех, че поддържате кореспонденция с лорд-канцлера — каза Хариет.
	— Става въпрос за пари — обясни Джем. — Когато имаш много пари, се въвличаш в разговори, в които би предпочел да не участваш.
	— С лорд-канцлера?
	— И с краля. Предполагам, че кралят ще отстрани от длъжност първия лорд-ковчежник до края на седмицата. Единственото интересно нещо, което свърших днес, беше да разопаковам кутия с рядкости, която ми изпратиха от Лондон.
	— Какво имаше там? — полюбопитства Хариет.
	— Саламандър — отговори Джем. — И катеричка във формата на риба. Има едно парче от честния кръст, което категорично не смятам за истинско, защото преди него ми предложиха още трийсет и девет, а като се съберат всички тези парчета, с тях спокойно може да се сложи дебела стена на някой нужник.
	— Тогава защо сте го купили?
	— Беше част от комплекта — обясни Джем. — Мосю Боние дьо ла Мосо почина миналата година и сега продават колекцията му.
	— Не разбирам — измърмори Хариет. — Каква полза ще имате от катеричка във формата на риба?
	— Не очаквам да имам полза. Моята върховна цел е познанието.
	— Звучи много възвишено — отсъди Хариет. — И все пак от познанието обикновено има някаква полза.
	— Не и от този вид познание — отвърна ведро Джем. — Аз съм лекомислен човек. Обичам да оглеждам всичко странно или необичайно много, много отблизо.
	В очите му проблесна искрица, която ненадейно накара Хариет да се запита какво странно вижда у нея.
	— Всичко, което се отклонява от обичайния ход на нещата, е ценно само по себе си — продължи Джем. — В крайна сметка хората си приличат толкова много. Повечето ме отегчават до смърт.
	Хариет си взе хапка яйце с масло, което запя в устата й — ако копринените яйца изобщо имаха глас.
	— В такъв случай — каза тя — защо, за бога, къщата ви винаги е пълна с гости? Или ги намирате скучни и тогава трябва да ги отпратите, или действително ви е приятно с тях.
	— Да, но хората, които виждате тук, не са обикновени.
	Хариет се замисли.
	— Не съм съгласна — каза тя най-после. — Тук ми е изключително приятно. Но макар че Кити наистина говори за амбициите си по-прямо, отколкото е обичайно, според мен тя не се различава особено от много млади дами.
	— Кити не е дама — изтъкна Джем.
	— Да, но прилича на повечето дами. Нали разбирате, в очите й се чете копнеж. Мисля, че ще се омъжи за следващия, който й направи предложение…
	— Да не забравя да си мълча — измърмори Джем.
	— Тя ще се омъжи — заяви твърдо Хариет — и ще роди много деца. И макар че ще си спомня с обич за времето си като една от Грациите и може би дори ще задържи едно-две перца за спомен, ще има цял куп възхитителни, шумни деца и ще бъде много щастлива. Всъщност според мен дори няма да помисля за миналото си като див млад ангел.
	— За младок сте изключително циничен — отбеляза Джем.
	Хариет изсумтя.
	— Не само старите хора могат да бъдат цинични.
	— А от какво тогава се поражда цинизмът?
	— О, от скуката! — отговори небрежно Хариет. — Когато е отегчен, човек често прекарва ужасно много време в анализиране на съседите си. Точно затова смятам, че между вашите разпуснати гости и хората от висшето общество няма кой знае каква разлика.
	— Те са по-пламенни. Дамите от благородно потекло са отегчително привързани към идеята за брака и верността, дори когато самите те поддържат любовни връзки.
	— Така ли? На мен ми се струва, че виждам тук също толкова тревожност, колкото във висшето общество — отговори Хариет. — Например Нел.
	— Нел сякаш е малко увлечена по мен — каза Джем. — Онзи ден ме хвана в коридора и си помислих, че ще скочи отгоре ми като изгладнял лъв.
	— Всеки си има вкус — отвърна Хариет. — Искам да кажа, че Нел изглежда възхитително освободена от обществените ограничения, но вярвам, че тя отчаяно иска да се омъжи за вас, а не само да преспи с вас.
	— Страх ме е да ви попитам какво всъщност искам аз самият.
	Тя отвори уста, но той вдигна ръка.
	— Говоря сериозно. Не искам да знам. Вилиърс?
	— Той е различен — отвърна Хариет. — Той има страст.
	— Шахът.
	— Да. Когато един човек си има страст, животът му е различен.
	— А вие имате ли си страст?
	Джем зададе въпроса тихо, но той изкънтя оглушително в ушите на Хариет.
	Имаше ли си страст? Имаше ли някаква причина да живее, в сравнение, с която желанието на Бенджамин да сложи край на живота си да изглежда нелепо? Той се беше самоубил, защото не беше най-добрият на шах. Това можеше да се приеме за страст.
	— Не и истинска страст. А вие?
	— Аз съм късметлия — отговори Джем, довършвайки препечените филийки. — Имам няколко страсти. Всъщност съм донякъде обременен от страстите си. Обичам да създавам разни неща, като онази моя необмислена кула. Обичам да научавам за странните неща в природата, като рибата катерица. И много обичам да гледам как се движат парите през пазарите, което се отразява добре на джоба ми.
	— Значи имате късмет — заключи Хариет. — Ако някое от тези неща спре да ви доставя удоволствие, можете да се насочите към друго.
	— Очевидно и вие трябва да си намерите нещо. Хари, трябва ви страст.


>	Глава 20
>	Още яйца с масло

	Когато Хариет най-накрая се качи на горния етаж, завари Нел седнала на леглото й и едва не изстена.
	Нел скочи на крака.
	— Действа! — провикна се тя.
	— Кое действа? — попита Хариет и се отпусна в един стол. Приятната топлина на брендито се беше стопила и я беше оставила ужасно уморена.
	— Стрейндж започва да ме забелязва. Не знам как го правите, Хари, но действа!
	— Откъде знаете?
	— Срещнахме се в коридора, той ме сграбчи за раменете, погледна ме много внимателно в лицето и попита: „Фамилията ви не е ли Гейл?“*
	[* „Gale“ като част от думата „nightingale“ — „славей“, за който става дума в любовните стихове. — Б.р.]
	Тя млъкна.
	— И после? — попита Хариет.
	— Това беше. Аз се понаведох към него, в случай че иска да ме целуне, но той пак тръгна по коридора. Но определено привлякох интереса му. И сега имам една идея.
	— Каква? — попита Хариет и потисна прозявката си.
	— Мисля, че може да се омъжа за него.
	Хариет не можа да потисне лекия си смях.
	— Наистина ли?
	Нел не беше от хората, които лесно спираха да говорят.
	— На Стрейндж му трябва съпруга. Очевидно е силно привлечен от мен и само чака подходящия момент, за да направи първата крачка. Ако изиграя картите си както трябва, ще се ожени за мен.
	— И как ще ги изиграете? — попита Хариет.
	— Ще откажа да легна с него — отговори Нел. — Само първия път, разбира се. И имам нужда от помощта ви: трябва да промените поемата.
	— В какъв смисъл?
	— Да намекнете за брачен живот, естествено.
	— Не виждам как бих могла — измърмори Хариет със съмнение. — Говорех за нощи и наслада. Как да превърна това в брак?
	— Можете! — окуражи я Нел. — Освен ако не смятате, че трябва просто да му позволя той да ми направи предложението.
	— Мисля, че този план е по-добър — каза Хариет с известно облекчение. — Поемата вече е написана. В последния куплет дантела ще се римува с „Нел“, разбира се.
	— Не мога да кажа, че виждам римата.
	— Никога не съм твърдял, че съм поет! — отвърна остро Хариет.
	Нел скочи от стола си, наведе се и я целуна.
	— Вие сте моят безстрашен рицар. Толкова съм ви благодарна! — И изчезна.
	Хариет остана на мястото си, вперила поглед в ботушите си.
	Бенджамин беше човек, изпълнен с такава страст, че през годините на брака им тя избледня в неговата сянка. Едва когато обу мъжки панталони, се почувства способна да се фехтува с човек като Стрейндж. При нормални обстоятелства един толкова красив мъж щеше да я накара да остане с вързан език. Щеше да я погледне с безразличие, а тя щеше да измънка нещо и да се отдалечи.
	Само по мъжки панталон и чорапи, с крака, изложени пред целия свят, придобиваше кураж.
	Страст…
	Друга страст, освен носенето на мъжки панталони.
	Думата се плъзна в съзнанието й с хладния звук на стомана. „Ако можех да си избера страст — помисли си Хариет, — това щеше да е страстта ми към изкуството на рапирата.“ Джем бе започнал да я обучава, за да й даде оръжие, да я направи мъж — така каза.
	И се получи. С това тънко, опасно острие в ръка Хариет се чувстваше могъща. Чувстваше се като човек, с когото трябва да се съобразяват. Кръвта й пееше, когато напасваше движенията си към замаха на противника си — каква красота! Сложно математическо мислене, което тя разбираше.
	Хариет стана и отново стисна рапирата, забравила за изтощението си. Бутна настрана стола, за да има пространство, и започна да упражнява движенията, на които я бе научил Джем. „Атакувай, парирай, финтирай, мушкай!“ Гласът му звучеше в главата й. „Най-прекият път между две точки е с върха на оръжието, а не със страната му.“ Хариет си представи, че срещу нея стои противник, който замахва към нея с въртеливо движение. Отново и отново започна да упражнява хода си срещу него. Виждаше сребристия блясък на острието му, виждаше как то прорязва въздуха и вдигаше своето, за да го посрещне.
	„Блокирането е последен изход. Избягвайте острието.“
	Започна да упражнява многократно това движение. Представяше си ъгъла на острието, позицията на тялото, отскачаше настрана, така че невидимата рапира да посече въздуха вместо тялото й.
	Когато се приведе и притисна хълбока, в който усещаше бодежи, задъхана, с капеща от челото пот, къщата бе съвсем тиха. Навярно бе минало полунощ.
	И все пак отнякъде чуваше…
	Възможно ли беше това да е мяукане на котка? Приличаше на плач. Хариет избърса лицето си и остави рапирата. Ризата й беше малко влажна на яката.
	Колко различно беше да си мъж! В женските си дрехи Хариет никога не се потеше. Сега сърцето й биеше лудо, а кръвта й препускаше. Искаше й се да се засмее.
	Без да си направи труда да си обуе ботушите, тя отвори вратата, за да чуе по-ясно шума. Не беше котка. Хариет хукна по коридора.
	Юджиния, третият етаж, заключената врата.
	Хариет се изкачи тичешком по стълбите и се втурна към огромната дъбова врата, която отделяше крилото на Юджиния от останалата част на къщата.
	Сега я чуваше ясно. Юмручетата й удряха по вратата, а виковете й се приглушаваха от ридания.
	— Юджиния! — провикна се Хариет. — Аз съм Хари. Какво има?
	От другата страна на вратата се изля порой от думи, но Хариет не разбираше, затова повиши гласа си до писък.
	— Пожар ли има?
	Един тих глас се обади близо до ключалката:
	— В спалнята ми има огън.
	— О, Боже! — промълви Хариет и почувства, че й се завива свят. — Къде е лакеят? Къде е?
	В отговор чу ридания.
	— Не знам къде е. Чукам от цяла вечност, но никой не дойде и е студено и тъмно, а гувернантката ми…
	Хариет не можа да чуе останалото.
	— Има ли много пушек? — попита тя с най-строгия си глас.
	Чу само ридания и нещо, което не можа да разбере.
	— Юджиния, трябва да ме слушаш внимателно. Сложи ухо на ключалката. В коридора има ли пушек?
	Тишина. А после:
	— Не.
	— Чудесно! — отговори Хариет. Умът й трескаво препускаше. — Кажи ми, ти дръпна ли шнура на звънеца в спалнята си?
	— Забравих! — отговори Юджиния и гласът й секна, задавен от ридание. — Уплаших се и избягах оттам, и не искам да се връщам!
	— И аз не искам да се връщаш — успокои я Хариет. — Виждаш ли огъня?
	Гласът на Юджиния прозвуча леко объркано.
	— Разбира се, че не.
	— Тогава стой, където си — каза Хариет. — Не мърдай. Ако огънят се приближи, се наведи към пода. След минутка се връщам, Юджиния. Нали ще издържиш дотогава? — Тя тревожно пипна вратата. Беше хладна, без топлина от наближаващ огън. Пожарът не можеше да се разпространи веднага в коридора, нали така? — Юджиния! Чуваш ли ме?
	— Да — отговори момиченцето. — Но, Хари…
	— Само ме чакай! — нареди Хариет.
	Обърна се. Намираше се в коридора на третия етаж и от двете й страни се редяха врати на спални. Без да се колебае, тя отвори най-близката врата и пипнешком потърси шнура на звънеца. Не можа да го намери, затова се втурна към прозорците и дръпна със замах пердетата.
	От леглото се разнесе объркан шепот, но тя дори не погледна нататък — просто хукна обратно към вратата. Сега можеше да види шнура на лунната светлина. Беше от другата страна на вратата, а не където очакваше. Тя го дръпна веднъж, втори път, трети път с всички сили.
	— Какво става? — долетя от леглото мъжки глас.
	Хариет се обърна и видя мъж, който приличаше на морж с нощната си шапчица.
	— Пожар в западното крило, сър! — отговори тя, дръпна отново шнура, излезе тичешком в коридора и се върна до вратата.
	— Добре ли си, Юджиния? — попита тя, като се насили да говори спокойно.
	— Не ми харесва тук! — отговори момиченцето и риданието в гласа му накара сърцето на Хариет да спре. — Тъмно е и съм сам-самичка!
	— Ще убия баща ти! — процеди през зъби Хариет.
	— Искам татко — промълви Юджиния и пак се разплака. — Искам татко!
	Нямаше ключ. Естествено, че нямаше, тъй като Джем искаше да е сигурен, че никой пропаднал тип няма да проникне в западното крило.
	— Спалнята на баща ти също ли е в западното крило? — попита Хариет.
	— Той не е… там! — хлъцна Юджиния. — Отидох в стаята му, но го няма.
	Хариет се втурна към стълбищната площадка и погледна надолу към дългата редица от стъпала.
	— Не си тръгвайте! — провикна се Юджиния. — Стойте тук, Хари! Моля ви, не си тръгвайте!
	— Няма — обеща Хариет и сложи ръка върху дебелото дърво, сякаш можеше да погали лицето на Юджиния през него. — Обещавам, никъде няма да ходя.
	— Изпейте ми някоя песен — помоли момиченцето.
	Умът на Хариет запрепуска трескаво.
	— Знаете ли някакви песни? Моят татко не знае нито една. Казва, че това било, защото е мъж.
	— Е, аз знам няколко — каза Хариет. Но съзнанието й сякаш се бе изпразнило и тя можеше да мисли единствено за миризмата на пушек. Не знаеше никакви детски песни. Най-накрая се сети за една, която учителят й по музика й наби в главата преди години, когато й предстоеше да дебютира в обществото.
	— „Пий за мен само с очи — запя тя. — А с моите аз клетва ще дам.“
	— Какво означава това? — попита пискливото гласче на момиченцето. Но сега не звучеше толкова уплашено.
	— Означава, че певецът се възхищава на очите на любимата си — на жената, която обича.
	— О! Знаете ли други песни?
	— Не.
	— Е, добре, давайте.
	— „Ти целувка в чаша остави — вино няма аз да искам.“
	— Как се оставя целувка в чаша?
	— Уместен въпрос — измърмори Хариет, но не отговори, просто продължи да пее: — „Целувката, която от душата иде, иска от небесния нектар. Но и за нектара на Олимп, твоите устни няма да сменя.“
	— Нектарът не е ли това, което пият пчелите?
	— Така мисля.
	— Аз не бих го сменила за целувка. Какво за Олимп?
	Но Хариет най-накрая чу, че някой идва по стълбите, и скочи на крака. Беше лакеят, толкова уморен, че лицето му беше побеляло.
	— Пожар! — изрева Хариет. — В западното крило е избухнал пожар, а госпожица Юджиния е сама там!
	За миг той я погледна безмълвно, после се обърна и хукна обратно по стълбите.
	— Хари? — обади се Юджиния от другата страна на вратата.
	— Да, миличка?
	— „Пожар“ ли казахте?
	— Не се тревожи — увери я Хариет с решителен тон. — Той всеки момент ще донесе ключа и аз ще те измъкна оттам точно след минута. Всичко ще бъде наред, Юджиния. Ще потушим пожара, а после ще намерим баща ти и ще го убием.
	Осъзна, че той навярно се намира в нечие легло. Разбира се! Мъж като него със сигурност си имаше любовница, макар че Хариет, с колосалната си наивност, не го бе осъзнала. Беше се сгушил в някое легло, навярно с някоя от Грациите.
	— Но, Хари — казваше Юджиния, — огънят е в моята стая.
	— Знам — отговори Хариет. — Не се тревожи.
	— Не се тревожа за това — отговори Юджиния. — Знаете ли, Хари, че когато пеете, звучите като момиче?
	Хариет прочисти гърло. Цялата тази преструвка беше нелепа. Тя отвори уста, но точно тогава чу трополене на стъпки и от стъпалата долетя цяла тълпа лакей, предвождана от Поуви, който носеше грамаден месингов ключ.
	— Дайте ми го! — нареди Хариет.
	Поуви й връчи ключа.
	Тя го пъхна и ключалката, отвори със замах вратата, привлече в прегръдките си малката фигурка, сгушена на пода, и се дръпна назад, стиснала Юджиния.
	— Слава богу! — чу тя гласа на Поуви. Слава…
	Гласът му секна. Той гледаше надолу по коридора, който се простираше пред тях под мътната светлина на една-единствена лампа, която гореше до вратата. Нямаше и помен от пушек. Нямаше…
	— Юджиния! — възкликна Хариет и дръпна момичето да стане. — Нали ми каза, че има огън?
	Юджиния подсмръкна.
	— Наистина имаше — каза тя. — В моята стая винаги има огън.
	В коридора зад гърба на Хариет се отваряха врати. До ушите й достигнаха тихи викове на ужас.
	— Пожар! — ненадейно изрева джентълменът морж зад рамото й. — В другото крило!
	Създаваше впечатлението, че има прекалено много зъби.
	Някой от събралите се в коридора изкрещя. Поуви наклони глава и един лакей се втурна в западното крило.
	Хариет коленичи пред Юджиния.
	— Ти плачеше. Беше уплашена.
	Юджиния отново подсмръкна и очите й се насълзиха.
	— В спалнята ти имаше ли пожар?
	— Не — отговори момиченцето. — Но когато се събудих… когато се събудих, бях сама.
	Хариет вдигна поглед към Поуви. Струваше й се, че отново се учи как да диша.
	— Къде е лакеят, който винаги стои на пост тук? И къде са гувернантката на госпожица Юджиния или прислужницата й? Кой спи при нея.
	— Непременно ще попитам на сутринта увери я Поуви. — Ще попитам какво…
	— Ще попитате сега! — тросна се Хариет и се изправи. Всеки сантиметър от нея се бе преобразил от добродушния Хари Коуп в херцогиня — жена, която управляваше херцогското имение, да не говорим за съдебната зала на съдия Трудър, от години. — Предлагам веднага да разберете къде се намират тези хора, Поуви. А освен това може би… — продължи тя със смразяващ тон — … може би ще искате да уведомите лорд Стрейндж за случилото се, ако успеете да разберете къде е отишъл да си легне.
	Поуви се изправи в цял ръст.
	— Ще го направя, сър — отговори той. — Незабавно.
	— Ще заведа госпожица Юджиния в моята стая — продължи Хариет и погледна по коридора към сгушените един до друг хора. По това време на нощта съвсем не изглеждаха чак толкова бляскави. — Няма никакъв пожар — обърна се тя към тях. — Ако обичате, върнете се в стаите си. Съжаляваме, че смутихме съня ви.
	— Чай? — попита Поуви отчаяно. — Яйца с масло?
	— Стига толкова яйца с масло! — отвърна Хариет в същия миг, в който Юджиния каза:
	— Да, ако обичате.
	— Е, добре, яйца с масло — примири се Хариет и хвана детето за ръка. — Искам да разбера точно какво те е уплашило, но то ще почака, докато ти измием лицето.
	Двете слязоха по стъпалата, без да казват нищо. Сърцето на Хариет все още препускаше лудо. Усещаше, че й прилошава от толкова много стъписване и вълнение.
	Влязоха в стаята на Хариет и тя погледна с известно неверие към стола, който все още стоеше избутан на една страна, и към ботушите и рапирата си.
	— Съжалявам, задето си помислихте, че има пожар — извини се Юджиния и седна на ръба на леглото. — Не исках да създавам такова впечатление.
	— Не си виновна ти — успокои я Хариет. — Кошмар ли сънува?
	— О, не! — отвърна Юджиния. Това изобщо нямаше да ме смути. Аз не съм бебе, нали знаете. Щях да заспя пак. Стана заради плъха.
	— Плъх!
	— Да — кимна Юджиния. — Пробяга по леглото ми, аз се събудих и го видях. Стоеше и ме гледаше. Право в лицето. Беше целият черен, с ужасна розова опашка.
	— Сигурно си сънувала — промълви Хариет. — Един плъх никога не би направил такова нещо. Те се страхуват от хората. Сънувала си.
	— Аз мога да различа сън от плъх, Хари! Плъхът ме ухапа. Един сън никога не би направил нещо подобно.
	— Плъхът те е ухапал? Къде?
	— Ето тук — протегна Юджиния дясната си ръка и наистина, точно над палеца й имаше четири остри следи от пробождания. Кожата около тях се беше подула.
	— О, не! — прошепна Хариет, вдигна Юджиния и се втурна към легена. Наля вода от каната и пъхна ръката й вътре. — Сапун — каза тя. — Сапун.
	Сърцето й отново биеше оглушително.
	— Тук е — каза Юджиния и посочи към топката сапун.
	Хариет започна да я сапунисва, без да спира.
	— Плъхът не беше много мръсен — каза Юджиния. — Искам да кажа, че ме уплаши. И не исках да оставам в стаята с него. Но имаше хубаво бяло петно на корема, като красива жилетка. Като за плъх беше доста чист.
	Хариет изстена и продължи да търка още по-силно.
	— Колко плъхове си виждала?
	Някой почука на вратата и Хариет се обърна, готова да се разкрещи на Джем. Но очевидно не бяха успели да го измъкнат от леглото, което си беше избрал, защото влезе само Поуви с яйца с масло. Остави ги на масичката до креслото. Един лакей внесе още едно кресло.
	— Ммм! — възкликна Юджиния, освободи ръката си и из цялата стая се разхвърчаха капки вода. — Умирам от глад!
	— Доколкото разбирам, не сте успели да намерите лорд Стрейндж — каза Хариет.
	Поуви се поклони.
	— Не успях, господин Коуп.
	— Проверихте ли всички спални? — попита тя леко язвително.
	Той примигна.
	— Не, разбира се. Не мога да безпокоя нашите гости по такъв начин.
	— Направете го! — тросна се тя.
	— Лорд Стрейндж ще се ядоса — възрази Поуви.
	Тя го прикова с поглед.
	— Лорд Стрейндж ще си има други тревоги. Може да искате да му съобщите, че дъщеря му е ухапана от плъх.
	За миг той остана неподвижен, а тя го измери с най-властния си поглед на херцогиня. Накрая Поуви излезе заднешком и тихо затвори вратата след себе си.
	— Мисля, че Поуви не ви харесва, Хари — каза Юджиния и си взе огромна хапка яйца с масло.
	— И аз не го харесвам особено — не се трогна Хариет. — Щом в стаята ти има плъх, значи е виновен Поуви.
	— Аз не мисля, че е той — каза след миг Юджиния. — Татко ми каза, че във всички стари къщи има мишки.
	— Мишките са едно. Плъховете са друго.
	— Мисля, че плъхът е бил гладен — заразсъждава Юджиния. — Пратиха ме да си лягам без вечеря, защото бях палава. — И тя изяде още една голяма хапка яйца.
	— Какво беше направила?
	— Изпаднах в ярост — отговори Юджиния. — Понякога го правя, а това е голяма грешка. Гувернантката така ми се ядоса, че излезе от стаята.
	— И не се е върнала.
	— Не, затова не ми донесоха вечеря. Но аз си го знаех. Никога не ми носят вечеря, ако съм била непочтителна. А понякога просто се чувствам непочтителна.
	— С всички хора е така — успокои я Хариет, усещайки как в гърдите й се надига ярост. — Мисля, че все пак е трябвало да ти позволят да вечеряш.
	— Знам как трябва да се държа — обясни Юджиния. Но просто не мога. Гувернантката иска да упражнявам френския си. Но аз предпочитам да се занимавам с моите изчисления. И не можех да внимавам, просто не можах. И тогава й се троснах.
	— Грубо ли се държа? — поинтересува се Хариет.
	— Ужасяващо грубо — потвърди Юджиния с бодър глас и се зае с препечените филийки. — Знаете ли, Хари, на места косата ви стои изправена.
	Хариет вдигна ръка към главата си и установи, че косата й се е измъкнала от панделката на врата и стърчи разрошена около главата й.
	— Тя си е такава.
	— Така изглеждате като момиче — забеляза Юджиния. — От вас би излязло много хубаво момиче.
	Хариет изпита огромно удоволствие за този комплимент.
	— Момиче ли сте? — попита Юджиния с онази забележителна прямота, която често проявяват децата.
	Хариет кимна.
	— Няма да кажа на никого — обеща Юджиния. — Иска ми се да стана красива като вас. Но няма да стана. Примирила съм се.
	— Какво говориш, за бога? — възкликна Хариет. — Ти си красива!
	— Татко казва, че най-ужасното нещо на света е да излъжеш някого само за да не нараниш чувствата му. — Сивите очи на Юджиния бяха много сериозни. — Косата ми е странна, а носът ми — голям.
	— Косата ти наистина е много къдрава — съгласи се Хариет. — Моята също. Но носът ти изобщо не е голям, а очите ти са прекрасни.
	— Вече съм свикнала с тази мисъл — отвърна ведро Юджиния. — Татко е много богат, затова ще се омъжа, за когото поискам. Ще го купя.
	— О! — промълви Хариет, изненадана.
	— Вие богата ли сте? — попита Юджиния. — Когато имаш богатство, нещата изглеждат много по-хубави.
	— Да — отговори Хариет след миг. — Предполагам, че съм богата. Не съм се замисляла.
	— Защо? Можете да си купите съпруг, нали знаете? Мога да ви кажа как — татко ми каза всичко за това. Отивате в Лондон и слагате на една колона в катедралата „Сейнт Пол“ колко пари имате. Катедралата е много голяма и там можете да намерите всичко — от треньор на коне до съпруга.
	— О! — промълви Хариет. — Баща ти да не би да смята да си купува съпруга?
	— Той много е обичал мама — отговори Юджиния. Започваше да изглежда малко сънена. — Но не я е купил. Тя го е купила.
	— Защо не поспиш в леглото ми, докато баща ти дойде?
	Юджиния се запрепъва към леглото и заспа в мига, в който главата й докосна възглавниците.
	За миг Хариет остана неподвижна, после нежно докосна косата й. Не я бяха сресали преди лягане. В това имаше логика, предвид факта, че гувернантката бе изфучала разярена от стаята преди вечеря и не се беше върнала дори за да измие лицето на Юджиния. Но Джем не трябваше ли да каже „лека нощ“ на дъщеря си?
	Хариет преглътна с усилие. Ако животът бе проявил великодушие към нея и я беше дарил с дете…
	— Ти можеш да станеш моята страст — прошепна тя. Ако Юджиния беше нейна, можеше да изпитва към нея същия плам, какъвто Бенджамин изпитваше към шаха.
	Тази мисъл обаче беше тъжна и мрачна и само я накара да се почувства още по-уморена. Затова тя се запрепъва към креслото и седна. Най-накрая заспа, като мислеше за изчисления и деца.
	Когато се събуди от сън, в който един много чист и интелигентен плъх правеше изчисления върху лист хартия, беше призори. Вратът й беше скован от спането в креслото. Тя се изправи с усилие, после се строполи в леглото си до Юджиния, напълно облечена.


>	Глава 21
>	За плъховете и тяхната способност да менят козината си

	Когато отвори очи, той беше застанал над нея. В погледа му се четеше такава болезнена тревога, че Хариет му прости, макар греховете му да не заслужаваха прошка.
	— Много ли е уплашена? — попита шепнешком той.
	За пръв път Хариет видя как почти физическият ореол от интелигентност и увереност, който обгръщаше Джем Стрейндж, угасва, и незабавно изпита желание да го върне обратно.
	Потуши този порив, като си припомни, че той е истинско магаре и спи един Бог знае къде.
	— Можеше да е пожар — каза остро тя и свали крака от леглото.
	Той не носеше перука. Разбира се, че не носеше: с любовницата му навярно не бяха затворили очи нито за миг.
	Ако Джем някога дойдеше в леглото й, Хариет щеше да остане будна цяла нощ.
	— Господи! — промълви той и прокара ръце през косата си.
	Думата прозвуча като молитва. Хариет отново изпита съчувствие и го потисна.
	— Щеше да умре — каза вместо това. Гласът й беше твърд като стомана, хладен, логичен. — Гувернантката я нямаше. Юджиния не беше вечеряла. Никой не й беше измил лицето. Един плъх я е събудил и я е ухапал по ръката. Предполагам, решил е, че мирише на препечена питка с масло. Вие изобщо знаехте ли, че имате плъхове?
	Той се олюля и впери поглед в нея. Очите му се бяха разширили, сенките от миглите му падаха върху бузите.
	— Дали съм знаел, че имам плъхове? — промълви той почти замаяно. — Не. Предполагам, че е трябвало да знам. Мислех, че има мишки. Юджиния ми каза, че е чула трополене на малки крачета и тихо цвърчене, а аз й казах, че във всички стари къщи има мишки.
	— Треска от ухапване на плъх — промълви Хариет, но макар че изрече гласно най-ужасния си страх, не можа да се насили да изрече нещо повече от името на болестта.
	— Коя ръка е ухапал? — попита той, заобиколи леглото и застана от другата страна. Юджиния спеше. Личицето й бе потънало в облак от разрошена тъмна коса. По устните й играеше лека усмивка, крайчетата им бяха извити нагоре.
	— Дясната — отговори Харис г.
	Той вдигна ръката на детето. Четирите ранички от пробожданията бяха леко подути.
	— Господи! — промълви той и думата отново прозвуча като молитва.
	— Когато един човек в имението ми умря от такава треска, тя започна две седмици след ухапването. Трябва да я наблюдавате.
	— Какъв съм глупак! А си мислех, че я пазя!
	Хариет не знаеше какво да каже.
	— Представа нямате какво е да имаш дете промълви той и се строполи в креслото, в което Хариет беше спала известно време. — Когато майка й почина, мислех да я оставя на дойка, а после да я пратя при някоя роднина. Звучи разумно, нали?
	Хариет кимна.
	— Но после я взех на ръце и видях това странно личице и всичката тази стърчаща коса… — Той млъкна. Вие малко приличате на нея. Не можех да я отпратя. Доведох тук дойката. По-късно можех да я изпратя при лелята на Сали, където щеше да е на сигурно място и сред жени, но не можах. Какъв глупак съм! — извика той и се хвана за главата.
	— Не е чак толкова ужасно — каза Хариет, противно на всичките си инстинкти. Просто не можеше да понесе безнадеждността, изписана на лицето му.
	— Знам какво трябва да направя. Тя трябва да отиде да живее някъде другаде, далеч от това място и опасностите, които крие то.
	Хариет прочисти гърлото си.
	— Наистина ли трябва да прибягвате до такива драстични мерки? Защо просто не започнете да каните и къщата хора, на които имате доверие, за да можете да оставите крилото на Юджиния отключено? И да се отървете от плъховете. Изглежда ми съвсем просто.
	— Просто било! Вие дори не подозирате колко лесно идва смъртта. Тя е като… като врата. Човек просто минава през нея и изчезва завинаги от живота ви.
	— По една случайност загубих човек, когото много обичах — отговори тя. — Но полагах всички усилия да го опазя.
	— И аз това правя!
	— Като я каните на пикници в онази наклонена кула ли? — избухна Хариет. — Като пълните къщата си с хора, на които самият вие не вярвате? Като я държите заключена и дори не си правите труда да проверите как е, преди да си легнете?
	— Не съм си лягал — отговори той с дрезгав глас. — Но сте прав за всичко друго.
	— Фактът, че не сте си легнали, е част от проблема — натърти Хариет. — Може би наистина трябва да я отпратите. Един баща, който прекарва цялата нощ във флиртове, вместо да си направи труда да провери как е дъщеря му, очевидно няма време за нея.
	Той отново отпусна глава на ръцете си. Хариет пак изпита онова тревожно виене на свят, сякаш бе готова да направи всичко, за да заличи от лицето му това покрусено изражение.
	— Прав сте. Абсолютно сте прав.
	— Аз…
	— Аз съм ужасен баща. Моя баща изобщо не го биваше, но смятах, че аз мога да се справя по-добре. — Той отново се изправи и изражението му я стъписа. Под очите му тъмнееха такива сенки, сякаш някой го беше бил. — Имам прекалено високо самомнение. Трябваше да се досетя. Мъжете от моя род не са добри родители.
	— Защо? — попита остро тя. — А освен това не мисля, че сте ужасен баща. Просто трябва да престанете да бъдете толкова нехаен.
	— Всички в тази къща сме хора с лоша репутация. Вилиърс ви направи лоша услуга, като ви доведе тук. Трябва да я отпратя. — Гласът му беше мрачен като безмилостна зима.
	Хариет преглътна с усилие.
	— Тя ви обича — промълви тя. — Не я отпращайте. Просто променете живота си.
	— Допуснах да я ухапе плъх — каза той и отново се обърна към нея. — Тази къща е пълна с плъхове, поне в метафоричен смисъл. И аз, също като тях, нямам представа как да стана по-цивилизован. Аз не съм кротък провинциален земевладелец, Хари Коуп. — И попита: — Яростта ли придава този цвят на очите ви?
	— Гневът няма конкретен цвят — отговори Хариет. Опитваше се да осмисли казаното от него. Беше ли възможно Джем да позволява това увеселение да продължи, защото се смята за достоен за презрение? Толкова лош, че вече да не може да се промени?
	— Цветът на очите ви е много интересен — каза той. — Понякога са кафяви, а друг път стават виолетови. Когато не одобрявате нещо, те… какви ги говоря?
	И Хариет се питаше същото. Що за човек остава буден цяла нощ, увлечен в забавления с любовницата си, а после започва да сипе похвали за очите на друг мъж?
	Той отново се извърна и внимателно отви Юджиния.
	— Не искате ли да оставите дъщеря си тук, докато се събуди? Аз мога да отида в друга стая — предложи Хариет. — Тя е толкова изтощена!
	— Вие също. Ще я взема — каза той и взе Юджиния на ръце. Тя измърмори нещо и сгуши лице в гърдите му.
	Дългите й слаби крачета увиснаха над лактите му като крака на жерав.
	— Много сме ви задължени каза той.
	— Нищо не ми дължите.
	— Ако не желаете да приемете нищо друго, то поне още един урок с рапирата? — Очите му се плъзнаха из стаята и зърнаха захвърлената рапира и навития, избутан настрана килим.
	— Това занимание наистина ми харесва — призна Хариет.
	— Следобед. Трябва да поспите.


>	Глава 22
>	„Положи ме на земята и в бордея заведи ме“.* Или не
	[* Beautmont and Fletcher, The Coxcomb, Действие първо, сцена шеста — Б.пр.]

	_8 февруари 1784 г._
	Когато се събуди следващия път, Джем не стоеше до леглото й. Тишината в стаята се нарушаваше единствено от песента на птичката, кацнала на един клон пред прозореца й. А после се разнесе шумолене на хартия, Хариет вдигна глава и видя, че Изидор е седнала пред камината и чете книга.
	Тя седна в леглото и се протегна.
	Изидор погледна към нея и каза:
	— Когато видиш косата си, сигурно ще изпищиш. Просто те предупреждавам.
	— Цял живот съм живяла с тази коса. Камериерката ми я укротява, като я завързва на опашка, когато е мокра.
	— Ти май си прекарала много вълнуваща нощ — каза Изидор и остави книгата си. — Би ли ми разказала какво се случи? Чух за нашествие от плъхове, за пожар и че нашият домакин бил изчезнал. Звучи като ужасна пиеса. С изключение на плъха. Това звучеше ужасно реално.
	— Наистина имаше плъх, в спалнята на дъщерята на Стрейндж.
	— Пфу! — измърмори Изидор. — Не мога да понасям плъхове. Веднъж отседнах в странноприемница, която гъмжеше от плъхове. Тъкмо вечеряхме, когато видях, че под съседната маса подскачат три-четири плъха. Изобщо не се страхуваха от нас.
	— Помислих, че има пожар, но нямаше. И наистина не можахме да намерим лорд Стрейндж. Не си беше в леглото.
	Когато изрече тези думи, Хариет почувства, че гърдите й се свиват, сякаш бяха пълни с малки камъни.
	— Питам се с кого ли спи — каза Изидор. — Предполагам, че си има любовница. Тук има много жени. В салона на дамите продължавам да срещам нови лица.
	Хариет не каза нищо. Изпита ужас, когато установи, че все още иска Джем, дори сега, когато знаеше, че си има любовница.
	— Ти си много странна жена — подметна неопределено Изидор и отново взе книгата си.
	— Какво четеш?
	— Онази книжка на Макиавели, „Владетелят“. Описва как италианските владетели са успявали да запазят властта си. Майка ми казва, че в нея се споменавало за някакъв далечен роднина, затова реших да я прочета.
	— Твоят роднина владетел ли е бил?
	— Не. Доколкото разбирам, е бил подчинен на някакъв владетел и отровител по съвместителство — поясни Изидор. — Моето семейство изобилства от хора с какви ли не таланти.
	— Моето семейство изобилства от хора, които са досадно добродетелни.
	Изабел обърна една страница от книгата си, но вдигна глава.
	— Досадно добродетелни?
	— Точно така.
	— Може да ти се падам някаква далечна роднина. Установих, че това гостуване в дома на лорд Стрейндж никак не ми харесва. Снощи лорд Роук ми каза нещо удивително за кайсиите, напоени с бренди.
	— И какво е то? — попита Хариет.
	— Беше намек от физическо естество — отговори Изидор. — Аз се оттеглих в салона за дами, където започнах разговор с една дама, цялата наплескана с мазила. И с буйна златиста коса, която се издигаше като кула над раменете й.
	— Косите на всички се издигат като кули — измърмори мрачно Хариет. Не можеше да се каже, че гори от желание да се върне в херцогското имение и отново да започне да си прави прически. — Например Джема. Веднъж ми каза, че имала петнайсет панделки в косата.
	— Не е същото. В косата на тази дама можеше да се побере цяло гнездо плъхове, без никой да разбере.
	— Каква противна мисъл!
	— Знаеш ли кое ми се струва най-странно? Стрейндж дори не харесва повечето от гостите си и в никакъв случай не им знае имената.
	— Откъде знаеш?
	— С него обикаляхме помещението и някои от гостите му бяха принудени да му се представят. Това ми се стори ужасно грубо.
	— От страна на Стрейндж ли?
	— Щом си прави труда да кани хора, не трябва ли да отдели време да ги поздрави, когато пристигнат?
	— Сигурно трябва.
	— Вчера пристигна една трупа жонгльори. Доколкото разбирам, имат някаква връзка с един театър на Стрейндж в Лондон. Трупата се състои от шумни момчета, на които не им е мястото в официални всекидневни. Дори не бяха облечени подобаващо.
	— Как им се стори всекидневната?
	— Бирата много им хареса — отговори Изидор. — И го поздравиха за пая „Клокочене и цвърчене“, поднесен на вечеря. Доколкото знам, на мен не са ми поднасяли това ястие.
	— Според мен е достойно за възхищение — каза Хариет.
	— Защо? — попита Изидор без заобикалки.
	— Защото не решава кого трябва да покани само въз основа на произхода или общественото му положение.
	— Тогава защо не отвори хотел? Лично аз никога не съм отсядала в хотел, защото свекърва ми е непоколебимо убедена, че дамите не бива да стъпват на места, които приемат пари срещу подслон. Но това, което видях снощи, много ми напомни на хотел. Или може би на бордей, да говорим откровено. Безплатната храна на Стрейндж предизвика голяма радост, а Грациите си спечелиха одобрение, при това доста бурно.
	— Кога искаш да си тръгнем? — попита Хариет, защото знаеше точно в каква посока отива този разговор.
	— Мислиш ли, че ако заминем утре сутрин, ще изглежда невъзпитано и припряно? На закуска всички бодро сравняваха различни истории за ухапване от плъх. Не искам да научавам чак толкова много за животинското царство.
	— Не може ли да изчакаме още един ден? — попита Хариет. — Съгласих се да предавам на Стрейндж бележки от Нел и утре трябва да съчиня последния куплет.
	— В сравнение с теб изглеждам толкова улегнала! Ти действително си се заела да съблазняваш Стрейндж, макар и от името на друга жена. Звучи като комедия, написана от Шекспир.
	— Може би трябва да съобщя на Нел, че Стрейндж си има любовница.
	— Мислиш ли, че я интересува? — попита Изидор и в гласа й се появи остра нотка.
	— Може би не — призна Хариет.
	— Нехайността, с която тези хора се впускат в любовните си връзки, не ми харесва.
	— Тяхното поведение не е толкова различно от това на Джема — каза отбранително Хариет. — Поне от това, което чух за любовните й истории, докато живееше в Париж.
	— Напротив, съвсем различно е. Да, Джема имаше една-две връзки. Но поведението й изобщо не крещеше: „Не ме е грижа! Искам удоволствие заради самото удоволствие!“ Знаеш ли, Хариет, досега не съм се замисляла особено за съпруга си, Козуей. Защо да мисля за него? Аз изобщо не го познавам. Но сега разбирам, че ако е като Стрейндж, просто няма да мога да го понеса.
	— Да е като Стрейндж ли? — Сърцето на Хариет заби лудо. Да има съпруг като Стрейндж… с тази негова дива красота, с усмивката му, със стегнатите мускули и смеха в очите му, с тази негова чиста гениалност…
	— Точно така. Никога да не знам в чие легло може да бъде. Предполагам, че Стрейндж ще се възползва от предложението на Нел. Доколкото разбирам, тя цели една нощ на удоволствие, а не брак. — В гласа й звучеше унищожително презрение.
	— Да — отговори Хариет. — Но храни амбиции да се омъжи за него.
	— Той никога няма да се ожени за нея. Никой мъж няма да се ожени за жена, която го е пуснала в леглото си.
	— Не можеш да си сигурна! — възрази Хариет. — Знам за много дами, чието първо дете се роди подозрително рано.
	— След като бракът вече е бил уговорен.
	— Не във всички случаи — каза Хариет.
	— Е, добре — отстъпи Изидор, — както казах, започнах да ставам тесногръда. Превръщам се в една от онези свирепи стари херцогини, които смятат, че всички останали са неморални. — Тя изгърби рамене. — Такива събирания просто не ми допадат. Снощи преживях домогване…
	— С кайсиите, напоени с бренди?
	— Жонгльорите. В един момент ужасно се напиха. Аз си седях отстрани, до стената, с една от Грациите и обсъждахме френските балончета — към които не проявявам и най-малък интерес, Хариет, уверявам те, — когато двама жонгльори се приближиха, погледнаха към нас и казаха: „Положи ме на земята и в бордея заведи ме.“ Момичето, с което говорех, реши, че това е много смешно. Не спираше да се кикоти.
	— О, Изидор, съжалявам!
	— А после започнаха да ни сравняват. Единият каза, че приличам на девица, и Грацията се разкикоти. После другият се засмя и ми каза да легна, защото щял да ме развълнува. Знаеш ли какво означава това, Хариет?
	— Не.
	— Каза, че тази вечер той щял да легне с мен, а приятелят му можел да ме вземе утре. И знаеш ли какво? Мисля, че Грацията малко се ядоса. Тя искаше тези пияни глупаци да желаят нея.
	— О, Изидор! — възкликна Хариет. — Това е ужасно! Как се изплъзна?
	— По-пияният ме сграбчи за ръката и ме дръпна да се изправя. Държах се толкова глупаво! Изобщо не можах да се сетя какво да кажа или направя.
	Хариет я прегърна през раменете.
	— За щастие той падна на пода. И просто остана да лежи там.
	— Къде беше Стрейндж?
	Изидор сви рамене.
	— Дойде господин Поуви, а те започнаха да го ругаят и казаха, че бил надуто магаре. Поуви не се притесни особено и накара двама лакеи да ги извлекат навън.
	— Защото и Поуви, и лакеите са свикнали — въздъхна унило Хариет.
	— Искам да се прибера вкъщи — каза Изидор.
	Хариет я прегърна.
	— Утре си тръгваме. Ще дам останалата част от поемата на Стрейндж наведнъж. Кажи на Лусил да ни събере багажа и веднага тръгваме.
	— Съжалявам. Знам, че ти е приятно да си мъж.
	— Това не можеше да продължи вечно.
	Като всичко останало в живота. Нищо не продължаваше вечно.


>	Глава 23
>	В която става въпрос за дами, амазонки, блудници и тръни

	Хариет преписа последните стихове от поемата на Нел за Стрейндж и парфюмира хартията, преди да се изкъпе. Дълго седя в горещата вана — мислеше за изминалата седмица.
	Събитията през тези няколко дни я бяха променили завинаги, но това не беше задължително лошо. Не можеше да остане мъж. Но можеше да промени живота си. Никога вече нямаше да стои седнала два часа, докато камериерката вдига косата й в огромна кула от изкуствени къдрици. Никога вече нямаше да носи волани. Някоя шивачка на манта можеше да й скрои удобни дрехи по тялото, макар и женски. Можеше дори да подкупи шивача на Вилиърс да й ушие една-две рокли.
	И щеше да продължи да се учи как да се сражава с рапира, макар че жените никога не правеха подобно нещо.
	И най-накрая — това беше жизненоважно — искаше да роди дете. Да има дете означаваше да си намери съпруг. А това означаваше да отиде в Лондон и да започне да посещава баловете, които мразеше.
	Навярно можеше да намери интересен и интелигентен мъж. Образът, който изникна в съзнанието й, беше тревожно познат, умен и блед, но тя прогони тази мисъл. Стрейндж беше част от тази странна, прекрасна малка интерлюдия. Това беше всичко.
	Тя обу за последен път панталона си, помогна на Лусил да пристегне гърдите й с ивица плат и нахлузи бяла риза през главата си. После отиде в портретната галерия и започна да се оглежда за Юджиния.
	— Няма я тук — обади се дълбок глас от ъгъла. Джем се беше навел над една стъклена витрина със спуснат капак.
	— Какво правите? — попита тя и се приближи към него.
	— Изваждам този комплект за шах.
	Вадеше фигурите една по една и ги слагаше върху капака на шкафа — изваяни късчета фантазия, всяко със свое изражение.
	— Вижте черната царица — каза Хариет. — Изглежда ядосана като моята готвачка, когато рибата не е хубава.
	Черната царица бе подпряла ръце на кръста си. Украшението й за глава беше изключително — фина малка топка с изваяни отвори, в която имаше втора топка, а в нея — трета.
	Джем погледна през рамо към Хариет и тъмните му очи леко се усмихнаха.
	— Аз не знам как изглежда готвачката ми дори когато е в най-доброто си настроение. Сега като се замисля, се сещам, че в кухнята ми има главен готвач.
	— Е, така изглежда моята готвачка, когато е в най-лошото си настроение — отговори Хариет. Черната царица бе подвила долната си устна и сякаш току-що бе тропнала с крак. — Защо ги вадите?
	— Ще ги изпратя в Лондон — каза Джем. — Ще ги дам на херцогиня Боумонт. Веднъж прояви интерес към тях.
	— Наистина ли? Те са толкова красиви. Моят… — и Хариет преглътна това, което щеше да каже. Бенджамин щеше много да хареса комплекта, но господин Коуп нямаше съпруг, бил той мъртъв или жив.
	— С удоволствие щях да ви ги подаря, но са прокълнати.
	Хариет се засмя.
	— Купих ги от един марокански принц, който беше дошъл да посети Лондон — продължи Джем, сякаш не беше чул смеха й. — Той ми каза, че нито един собственик на комплекта няма да бъде щастлив в любовта. „Дъска на гнева“, така го нарече.
	— Това е абсурдно! — възрази Хариет.
	— И аз така си мислех, но за всеки случай продадох бялата царица и развалих комплекта — каза Джем. — А сега реших да се отърва от целия комплект. Виждал съм не едно и две странни неща и съм се научил да не се доверявам на чувството си за реалност.
	— Като се има предвид начинът, по който стои кулата ви — съгласи се Хариет, — вярвам ви.
	Сега всички фигури бяха извадени от витрината. Царете размахваха юмруци във въздуха и сякаш надаваха бойни викове. Офицерите бяха нахлузили на главите си някакви странни маски. Израженията им можеха да накарат човек да потрепери. Хариет взе една пешки и установи, че тя носи копие, което я бодна по ръката.
	— Ще оставя на Поуви да ги онакова — каза Джем.
	— Не ги изпращайте на Джема — помоли Хариет. — Продайте ги.
	Той се обърна.
	— Значи вярвате в проклятието?
	Усмивката му накара нещо в стомаха й да трепне. Прочутото й здравомислие и нареди да побегне. Сърцето й каза да отвърне на усмивката му. А може би дори и да излъже в отговор.
	От компанията на хората в тази къща умът и се размътваше. Не след дълго щеше да започне да изпраща на разни мъже еротична поезия. Което и напомни… тя извади от джоба си парфюмираната хартия.
	— Един момент — обади се Джем. Приготвяше се за урока им — съблече си жакета, нави си ръкавите и оголи мускулестите си ръце. Цялата тази мъжка красота бе обвита в усещането за свобода, което Хариет не беше спряла да изпитва през цялата изминала седмица, но това беше мираж, а не истинският живот.
	Можеше да намери джентълмен, за когото да се омъжи. Всеки, който искаше деца и беше свестен човек.
	Джем прочете целия стих и вдигна вежда.
P>
	„Тялото ми е дребно,
	както на славея.
	Обичам на тръни да спя,
	както и славеят
	И ако името аз ти разкрия,
	ти ще ми видиш лика във дантела…
	и нищо друго!“
P$
	— „Лика във дантела“. Това злокобно ми напомня на предложение за брак — каза той и захвърли лист настрана.
	— Според мен в думите има подсказка за името на авторката — помогна му Хариет.
	— Представа нямам кой може да е.
	Със сигурност знаеше. Името на госпожица Гейл беше Нел. Но ето че започна да си сваля ботушите, без да я поглежда.
	— Много ли такива писма получавате? — попита тя.
	— Не. Предполагам, че остроумието на тази поема е ваше дело. Но получавам много предложения. Обикновено са по-смели.
	— Защо?
	Той я погледна и вдигна вежда.
	— Може би няма да ми повярвате, Хари, тъй като сте по-хубав от повечето жени тук, но жените ме намират за привлекателен.
	— Аз не съм хубав! — възрази Хариет.
	— Хубав сте, за съжаление — отвърна спокойно Джем. — Вижте само какво въздействие оказахте върху горката Кити. При това тя винаги е разполагала с голям избор.
	— Да, но не ми е писала писма.
	Погледът, който й отправи, я накара да се почувства едновременно глупава и могъща. И жена до мозъка на костите.
	„Ти си мъж — напомни си Хариет. Не забравяй, че си мъж.“
	— Не съм сигурен, че Кити умее да пише хубави писма — каза Джем. — Ако искате, мога да й помогна. Така, както вие сте помогнали на моя малък славей да измисли рими.
	Хариет отвори уста да отрече, но после въздъхна.
	— И какво? Изобщо ли не се изкушавате? За пръв път от години пиша стихове.
	— От славея ли? Не. Но останах смаян от вас. Кой би помислил, че знаете думи като „тръни“? Или че можете да ги използвате така… практично?
	Хариет усети, че поруменява леко.
	— Знам всякакви думи.
	— Някой ден ще трябва да ми дадете урок за речника ми — подметна сухо Джем. — Ще ми бъде много полезно, сигурен съм.
	— Любовницата ви със сигурност може да ви направи тази услуга — каза Хариет, преди да се усети.
	Отговорът му дойде с няколко секунди закъснение, като и остави достатъчно време да си помисли, че е голяма глупачка.
	— Нямам любовница — каза той.
	Хариет обаче вече беше установила твърд контрол над мъжествеността си.
	— Всеки джентълмен си има по някоя жена — каза тя. — Няма нужда да ме лъжете, Стрейндж.
	— Наричайте ме Джем — отвърна той натъртено. — Казвам се Джем. Преди няколко години имах любовница, но тя искаше да се запознае с Юджиния. А аз нямаше да го допусна.
	— Юджиния съвзе ли се след снощи? — попита Хариет.
	— Да, Уволних гувернантката й, както и лакея, който трябваше да стои на вратата. Поуви откри, че са прекарали нощта в килер за ножове — килер за ножове, представете си! Готов ли сте за урока, господин Коуп?
	Стори и се, че докато изричаше това обръщение, очите на Джем блеснаха, сякаш му доставяше удоволствие, но не каза нищо. Просто отиде до стената и си събу ботушите. По изключение в галерията беше топло, както установи, когато си съблече жакета.
	— Видяхте ли, че накарах да донесат мангал? — провикна се той.
	И наистина, до едната стена имаше тумбесто гърне от ковано желязо, от което се излъчваше топлина.
	— Исках на Юджиния да й е топло. Но после тя реши да не идва.
	— Хубаво — отвърна Хариет разсеяно. Току-що бе установила, че има пришка на дясната ръка от активните упражнения снощи. Заболя я, когато стисна рапирата.
	— Какво има? — попита незабавно Джем.
	— Нищо — отговори тя и стисна оръжието. — Ан гард, сър!
	Той зае позиция. Това мускулесто тяло предлагаше на погледа й такова елегантно удоволствие, че Хариет с усилие извърна глава.
	— Никога не откъсвайте поглед от противника си! — каза остро той.
	Тя покорно изви глава към него.
	— Днес ще ви покажа envelopment* — каза тихо той. — Наблюдавайте ме.
	[* Захващане на острието на противника със своето и описване на кръг с двете. — Б.пр.]
	Хвана рапирата с дясната ръка, вдигна я нагоре в изящна извита арка, замахна, плъзна я под нейната и се хвърли напред.
	— Направете го пак — каза Хариет, като се мъчеше да запамети начина, по който се издигаше едната му ръка, а другата се стрелваше напред за равновесие, поддържайки тялото му в съвършена симетрия.
	Той повтори движението.
	— Така ли? — попита Хариет и опита да го повтори, но знаеше, че не прави нещо както трябва. Ръката й отиде прекалено нагоре, а после се спусна под остър ъгъл.
	— Ужасяващо добър сте — отбеляза Джем. — Когато се учех, ми трябваха часове, за да стигна дотук.
	Тя не му повярва, но гласът й замря в гърлото. Той отново беше минал зад нея и нагласяше тялото й, за да й покаже откъде да започне движението. Дългата му мускулеста ръка лежеше върху нейната. Тя преглътна. Тялото му я докосна като огнена искра, като забравено обещание, и в отговор нейното цялото пламна.
	— Сега вие — каза той и отново мина пред нея. Изглеждаше съвсем невъзмутим, сякаш не бе изпитал и частица от огъня, който я изгаряше. И наистина не беше, разбира се. Той мислеше, че учи Хари Коуп на фехтовка!
	Тази мисъл й помогна да запази самообладание. Ако не друго, Джем поне не можеше да разбере как се разтреперва от докосването му. Тази тайна беше унизителна… но беше тайна.
	Хариет опита движението за втори, а после и за трети път, докато Джем я наблюдаваше внимателно. Той я спря и отново й показа, демонстрирайки къде е сбъркала. След двайсет минути тя вече беше забравила, че допирът му кара сърцето й да препуска — беше прекалено погълната от идеята да повтори съвсем точно неговите движения. И след още двайсет минути го постигна.
	— Идеално — похвали я той, очите му се усмихваха.
	Ненадейно тялото й се разтопи, отпуснато, копнеещо, женско. Усещаше всичко у себе си женско: меко, закръглено, пищно.
	— Изражението ви е много странно — измърмори Джем. — Нали нямате нищо против да си съблека ризата, Хари? Изпотих се от толкова движение.
	Такова тяло Хариет бе виждала само у работниците. Не и у аристократите. Телата на аристократите бяха леко отпуснати, като на Бенджамин — тела на мъже, които прекарват цяла вечер в прекаляване с бренди и игра на шах.
	Но не и лорд Стрейндж.
	Не и Джем.
	Мястото му сякаш беше в златистата светлина на някое поле, размахал косата. Гърдите му изглеждаха могъщи. Полезни, сякаш някоя жена спокойно можеше да се хвърли към тях и да…
	Полезни ли? Да не беше започнала да полудява?
	— Хари? — попита Джем и на лицето му се изписа тревога. — Добре ли сте? Дайте да погледна ръката ви.
	Той се приближи и за съжаление от близостта на голите му гърди дъхът секна в дробовете й. Хариет нямаше сили дори да възрази, когато той разтвори пръстите й. Е, добре, наистина имаше пришка. Но кой би помислил, че едно мускулесто мъжко тяло ще я покори до такава степен?
	Лицето й пламна от срам. Ако не внимаваше, щеше да започне да стои над оградата и да гледа как мъжете в имението й косят нивите. Като някоя зажадняла стара мома.
	„Освен ако — обади се едно коварно гласче в периферията на съзнанието й, — освен ако не…“
	— Тази пришка изглежда доста внушителна — каза Джем. — Трябва да я превържем и да я поддържаме чиста.
	— Да, по-добре да се заема с това — промълви Хариет с облекчение и направи крачка назад. Ако беше започнала да полудява и да се превръща в похотлива вдовица, за каквито се пееше в песните, то предпочиташе да претърпи трансформацията насаме в спалнята си.
	— Няма нужда — каза той, излезе в коридора и се провикна: — Поуви, вода! Сапун!
	— Няма да ви чуе — каза Хариет.
	— Разбира се, че ще ме чуе. Вие седнете там и ме гледайте. Ще ви покажа следващото движение.
	Да го гледа ли? Това беше мъчение, но мъчение, за каквото дори не бе мечтала. Каквото и да беше това чувство, то не беше типично за Хариет. Безличната провинциалистка Хариет не изпитваше приливи на копнеж, които буквално да я повалят на колене.
	Това беше унизително.
	Беше опияняващо.
	Джем размаха рапирата над главата си като някакъв древен завоевател. Хариет можеше да си го представи във викингски кожени панталони, покрит с рани от множеството битки, в които беше влизал дългият му кораб, а косата му се развяваше на океанския вятър…
	Погледът й започваше да става унесен, затова тя се насили да се съсредоточи върху движенията, които й показваше — невъзможно зашеметяваща поредица от ловки движения, от стрелкане напред-назад.
	— Гледате ли, Хари? — изкрещя той, отново вдигна златистите си рамене и Хариет бавно кимна. Гледаше.
	— Искате ли да опитате? — попита той и се спря.
	— Не — отговори тя. Дори гласът й не приличаше на нейния, летаргичен и сладък като струйка мед.
	Джем присви очи и отвори уста, но за щастие вратата се отвори и Поуви влезе забързано.
	— Купа с вода, милорд, и сапун. Мога ли да попитам какво е нараняването?
	— Само пришка, Поуви — отговори Стрейндж. — Мога да се погрижа за нея и сам.
	Все още стоеше в средата на галерията и изглеждаше така, сякаш дори не подозираше, че Бог му е дал тяло, за каквото жените мечтаят. Не че Хариет някога беше мечтала за мъжко тяло. Не беше.
	Беше мечтала за любов. За привързаност и целувки. След като се омъжи за Бенджамин, тези мечти придобиха по-ясен облик: беше започнала да мечтае за мъж, който ще изглежда заинтересуван, когато му говори, който ще проявява загриженост дали е болна, тъжна или просто уморена.
	Но не мислеше за леглото. Е, може би само малко. Когато Бенджамин спечелеше някоя важна партия, винаги беше щастлив и усмихнат и обикновено идваше в леглото й. Любеха се, а после той й разказваше цялата игра, като повтаряше ходовете върху гърдите й, сякаш тя беше шахматна дъска. Понякога дори не довършваха акта, преди той да започне да описва триумфа си.
	— Той се разгърна бързо — казваше Бенджамин и се издигаше над нея с леко пъшкане. — Не можеше да намери добра позиция за офицера си… — пъшкане. — Погрижих се офицерът му никога да не стигне до g2*. — Пъшкане.
	[* Преводът се придържа към най-разпространената днес алгебрична шахматна нотация, докато в оригинала се използва разпространената през първата половина на XIX век дескриптивна шахматна нотация, която определя позициите и ходовете на фигурите спрямо съответния цар и царица. — Б.пр.]
	Този спомен до голяма степен я отрезви.
	Джем беше много по-хубав от покойния й съпруг. Изглежда, дори я слушаше — но пък той я смяташе за мъж. Ако знаеше, че е жена, щеше ли да я учи на фехтовка?
	Едва ли. Или, както би казал Хари Коуп: „Малко вероятно, пусто да остане!“
	Поуви се оттегли и Джем каза:
	— Сега ще почистим пришката ви.
	— И сам мога — отговори Хариет. Изми внимателно ръката си със сапун и я подсуши с чистата кърпа, която бе оставил Поуви.
	— Не можем да продължим, преди да сте превързали тази ръка — каза Джем.
	— В момента ме боли — сви рамене Хариет. — Може би утре.
	— Нали не се притеснявате заради една мъничка пришка? Трябва само да я превържете.
	— Нямаме плат — започна Хариет, но той вече я заобикаляше с рапира в ръка. — Какво правите? — попита тя, но без истинска тревога. В очите му играеше палава искрица, дълбок смях, от който предателското й сърце подскочи.
	— Търся превръзки.
	— Представа нямам…
	Сссс! Рапирата му запя във въздуха и едно от копчетата на ризата й се изтърколи по пода.
	Хариет остана с отворена уста.
	Сссс!
	Хариет сложи ръце на кръста си, обърна се към него и се намръщи свирепо.
	— Какво си мислите, че правите? Ако смятате да ми нарежете ризата, предлагам да използваме вашата!
	— Не мога — отвърна незабавно той. — Моите ризи се тъкат специално в Кавказките планини от косъма на трикраки кози.
	— Това не би ме учудило! Във всеки случай моята риза не е материал за превръзки, нищо че е ушита от английски лен.
	— Мека, бяла, лесна за рязане — каза той. — Защо…
	И с бързо замахване на рапирата разцепи предницата на ризата й.
	Хариет веднага събра двете парчета на гърдите си.
	— Как смеете! — изкрещя разярена тя. — Никой не може да ме съблича без моето изрично позволение! Да не сте луд?
	Той й даде два отговора: първо отметна глава назад и се разсмя. А после — което й се стори зловещо — завъртя ключа в ключалката.
	Хариет направи крачка назад, защото изведнъж си спомни, че е господин Хари Коуп и Джем очевидно е решил да разшири хоризонта си, като… като… не можеше дори да си го помисли. Невъзможно беше това да се случва! Сигурна беше, че Джем просто се шегува.
	Той закрачи към нея безшумно, по чорапи. Искрицата в очите му й подсказа, че вътрешно продължава да се смее. Очевидно тази ситуация го забавляваше.
	Хариет го изчака да направи още една крачка, после се втурна към вратата.
	Дори не усети разреза, който разцепи ризата й на гърба. Усети само хладния въздух по кожата си, а после и как ризата й се развя. Нададе вик — яростен писък на жена викинг, — обърна се и застана в позиция. Отчаяно си пожела рапирата да беше в ръката й.
	— Как смеете да съсипвате дрехите ми!
	Той обаче отново й се смееше.
	— Вие сте много странен мъж, Хари.
	— Това не ви влиза в работата! — отвърна гневно тя и направи крачка назад. Вече почти можеше да стигне до ключа. — Вие, сър, сте покварен негодник. Знам какво си мислите и ви уверявам, че не изпитвам никакъв интерес да… да се превърна в обект на интереса ви. Вие може и да искате да разширите хоризонта си, но аз, сър, не желая!
	— Но, Хари — подхвана кротко той. Сивите му очи блестяха с нещо като въодушевление, нещо като радост, нещо като… нещо, което тя не можеше да определи. — Реших, че наистина харесвам мъже. За съжаление така и не се присъединих към редиците на онези, които наричат мъжеложци. Сега разбирам колко съм сбъркал.
	— Можете да правите каквото пожелаете, но не и с мен! — някак си успя да изрече Хариет. Беше сложила ръка върху ключа, но не откъсваше поглед от Джем — не знаеше какво ще се случи с горката й риза, ако пак се обърне. В момента усещаше хладния въздух по целите си рамене, макар че превръзките предпазваха гърдите й.
	— Но аз искам само вас — каза Джем. — Жените са толкова скучни — продължи благо той и прокара пръст по челюстта й. Хариет отдръпна глава. — Представа нямах колко е възбуждащо да се сражавам с някого… с вас. Това ми помогна да взема решение. Не съм си и помислял, че съм от тези мъже, но заради вас, с вас, ще навляза в нова територия.
	— Не и с мен! — процеди Хариет през зъби. — Не проявявам интерес.
	— Значи няма да се превърнете в приказния принц, който ми показва цял един нов свят?
	— Не! — тросна се тя. Ключът беше под ръката й, но в очите на Джем се бе изписало нещо, което я накара да спре. Той държеше рапирата си, заплашваше я с един Бог знае какво неприлично поведение, а ето че сърцето й пърхаше като на дебютантка, току-що получила първия си комплимент.
	— Вижте, хвърлям оръжието си — каза Джем. — Във всеки случай поне това оръжие, от което няма никаква полза.
	Всичко се случи много бързо. Той протегна ръка напред и дръпна.
	Английският лен не издържа, съдра се и падна от раменете й като парцал.
	През тялото й премина горещина, която Хариет почувства като подарък.
	— Какво имаме тук? — попита Джем и гласът му стана дрезгав от желание. Тези дълги пръсти се свиха около най-горния кат на превръзката й. Преди Хариет да може да се спре, ръката й се вдигна и се отпусна върху неговата. — Превръзки — каза тихо той. Сивите му очи преминаха по нея, завладяха я, опознаха я. Неочаквано той отстъпи крачка назад. — Не, не ми казвайте! Няма да имам възможност да разширя хоризонта си, нали?
	Хариет остана с отворена уста, а после зърна как бръчиците край устата му станаха по-дълбоки. Заля я вълна на опияняващо удоволствие, задето тя, Хариет, знае какво изпитва лорд Стрейндж, дори и никой друг да не знаеше.
	Той се смееше.
	— Кога разбрахте? — попита тя.
	— Ммм — измърмори той. — От самото начало.
	— Не е вярно! — възкликна Хариет, потръпна, опита се да не обръща внимание на докосването на тези сръчни дълги пръсти, които развиваха памука от гърдите й.
	— Това е най-прекрасният подарък в живота ми — измърмори той.
	— Кога разбрахте? — повтори тя, опитвайки се да прогони нервността си. Ами ако той очакваше повече от това, което се намираше под тези превръзки? Ако искаше някоя по-надарена?
	— Досетих се, когато бяхме в конюшните — отговори той и й се ухили. — А Вилиърс го потвърди.
	— Вилиърс! — извика тя. Той разви още един пласт превръзки и тя се досети. — Латинският!
	— Латинският — съгласи се той, но гласът му не звучеше заинтересувано. Очите му бяха много тъмни и много съсредоточени. Той внимателно свали последната превръзка.
	Когато Бенджамин видя гърдите й за пръв път, в нощта на сватбата им, каза, че били малки, но малките били също толкова хубави, колкото големите, и че се надявал тя да е съгласна. Тя се съгласи, защото беше изпълнена с благодарност, че не е разочарован. Хариет погледна тялото си, опитвайки се да види гърдите си през очите на Джем.
	Бяха малки. Малки, но съвършено оформени, като висулки на украшения — така беше казал Бенджамин. Стори й се странно дори да мисли за съпруга си, затова прогони името му от ума си.
	— Май наистина е дошъл рожденият ми ден — каза тихо Джем. После посегна към нея.
	Хариет си помисли, че ще погали гърдите й. Това би направил Бенджамин.
	Джем обаче не докосна гърдите й. Привлече я към себе си и в същия миг езикът му се плъзна в устата й. Хариет застина от изненада. Навремето Бенджамин я целуваше. Естествено, че я целуваше.
	Но Бенджамин никога…
	Усещанията потекоха през тялото й като вихрен поток, когато езикът му подхвана мързелива игра с нейния. Опитваше вкуса й.
	— Какво правите? — едва успя да изрече тя.
	Той сведе поглед към нея.
	— Целувам те. — И отново завладя устата й, обхвана лицето й с длани, но този път тя беше готова и се разтопи насреща му. Той обаче облиза устните й, сякаш имаше насреща си великолепен сладкиш, вкуси я и най-накрая езикът му нахлу в устата й като стар приятел, като хладна напитка.
	Тази целувка…
	Тази целувка промени Хариет. Тя усети промяната, почувства я в сухожилията и костите си, в самата си същина на тъжна, спретната малка вдовица от провинцията. Но сега, когато песента на тази целувка изпълни костите й, й се прииска да затанцува. Тази целувка препусна през кръвта й и я накара да изпита желание да закрещи.
	Тя отвърна на целувката му.
	И този път той се отдръпна и задиша тежко.
	— Проклятие, Хари! — прошепна той и гласът му погали ухото й като копринена ласка. — Кажи ми… не че това ще има значение, не се заблуждавам… кажи ми, че не си девствена.
	Хариет изви леко ъгълчето на устата си.
	Той отново я целуна страстно и тя усети колко е благодарен. И тя се чувстваше така. Навремето не и беше приятно да е девица. През първите месеци на брака си оставаше по балове и мюзикъли, докато й се появят сенки под очите, а Бенджамин започнеше да се олюлява от изпития алкохол. Караше го да я учи на шах и го слушаше часове наред, подканваше го да преиграва майсторски ходове с нея, само и само за да избегне спалнята.
	Защото това, което се случваше там, й причиняваше болка.
	И дори след като нещата се подобриха, нито веднъж не изпита пламенното желание, което сега се разстилаше като пламък по краката й, без Джем дори да я е докоснал.
	Затова тя придърпа главата му към себе си и се впусна в изучаването на новия спорт — целувките с език, влажна уста и интимност.
	— Струва ми се, че си говорим — прошепна тя след известно време.
	— Наистина си говорим — отвърна той и я целуна нежно. А после целувката му стана силна, страстна и Хариет се разтрепери, почувства се жена до мозъка на костите си, мека и изпълнена с желание.
	Той обаче пак не я докосна.
	— Позволи ми да се изразя така — каза той. — Ако не си девствена, Хари, то поне със сигурност нямаш много опит с целувките.
	— Бързо се уча — увери го тя и прокара устни по неговите. Как смееше един мъж да има такава пълна долна устна? Самият вид на устата му я хипнотизираше.
	— Затова — каза той — просто искам да разбера правилата.
	Типично в негов стил!
	— Полезно знание? — повдигна вежда Хариет.
	— Не ми отвръщай, млади Хари — каза той. — Между другото, как се казваш?
	— Хариет.
	Видя как името се настанява в съзнанието му и извиква усмивки на устните му.
	— Харесва ми — каза той.
	— На мен Хари ми харесва повече.
	— Ти нямаш опит в целувките — каза той, — но иначе не си девствена.
	— И преди съм се целувала! Много пъти. Просто… просто не по този начин.
	— По този начин?
	Сега Хариет трябваше да му покаже кой начин има предвид и двамата се разсеяха. Той обаче и сега не я докосна, затова тя дръзко го привлече към себе си и се притисна към него. Той беше изтъкан от бързина, мускули и гладка кожа. А Хариет се чувстваше мека, закръглена и изкусителна.
	Повече от когато и да било в живота си. Повече, отколкото в сватбения си ден, в първата си брачна нощ.
	— Хариет! — изпъшка той.
	— За теб съм Хари — каза тя и се размърда срещу него.
	— Любопитно ми е колко опит имаш като количество. Тоест… — и той леко се задъха, когато тя успя да се отърка в нещо, което образуваше издутина в панталоните му, при това издутина, която не се дължеше на навит чорап. — Тоест, за какво говорим, за един-два пъти търкаляне в сеното в някоя плевня? Просто се питам…
	Той млъкна, навярно защото тя се беше уморила да чака той да я докосне и й хрумна, че няма закон, забраняващ й тя да го докосне първа. Затова обхвана издутината с длани.
	— Бях омъжена в продължение на години — каза тя. Той беше божествено корав, усещаше го дори през панталона. Приглушеният звук, който се надигна в гърлото му, беше божествен, както и начинът, по който бедрата му се извиха към нея. — Няма нещо за мъжете, което да не знам.
	Той застина.
	— Още ли си омъжена? Защото аз съм абсурдно старомоден…
	— Ти ли? Ти, господарят на къща, прочута със своите affaires?
	— Звучи абсурдно, нали?
	— Да — съгласи се Хариет. — За щастие аз съм вдовица. — И тя отново прокара ръка по предницата на панталона му.
	— Хубаво — успя да изрече той. — Искам да кажа, отлично. Много съжалявам за загубата ти. — И с тези думи ръцете му се отделиха от вратата и се плъзнаха по гърба й, оставяйки след себе си следа от огън. — Ти си красива жена — каза той. — Знаех, че си красива. Помислих си, че никога не съм срещал по-хубаво момче. Но после, когато осъзнах, че си жена, разбрах, че никога не съм срещал по-красива жена.
	Това беше толкова абсурдно, че Хариет дори не си направи труда да го слуша. Освен това той я галеше, прокарваше пръсти по плътта й в малки кръгове, с движения, които я накараха да потрепери и да изстене. Особено когато той най-сетне започна бавния си път към гърдите й. Не ги сграбчи с онзи мил, макар и момчешки ентусиазъм, с който Хариет беше свикнала.
	Вместо това започна да ги гали с върховете на пръстите си, сякаш тя беше от стъкло, сякаш кожата й беше най-прекрасната коприна на този свят. Пръстите му пееха по плътта й.
	Коленете на Хариет омекнаха, но ръката на Джем я задържа изправена.
	— Извинявай — измърмори той, — но трябва да опитам вкуса ти.
	— Ооо…
	Хариет се озова на пода, нежно положена върху купчинка захвърлени дрехи: нейната съсипана риза, жакетите им, неговата риза. Устата му докосна гърдата й, нежна и пламенна също като пръстите.
	Хариет простена, отметна глава назад, зарови пръсти в тъмната му коса и я освободи от панделката.
	Той не обърна внимание на движенията й — не спираше да я целува, да плъзга устни по голата й кожа, докато ласките му не се оказаха почти непоносимо сладки, докато Хариет не изпита чувството, че всеки момент може да избухне в плач и да започне да го умолява.
	— Хайде! — изхриптя тя и го бутна да се надигне.
	Той погледна надолу към нея и се засмя.
	— Била си омъжена, но все още бързаш толкова?
	Тя изви гръбнак назад и промълви:
	— Моля те, Джем!
	— Колко време си била омъжена? — попита той, без да я докосва.
	— Години — отговори тя нетърпеливо.
	— Години, без да се роди дете?
	Тя разбра какво я пита. Въпросът му я накара да изпита трепване на тъга за един кратък миг.
	— Няма нужда от френско балонче — каза тя, като се насили гласът й да прозвучи жизнерадостно.
	Той се наведе, подпря се над нея и косата му падна около лицето й като коприна.
	Хариет беше свикнала с любовния акт: сухото проникване в началото, което понякога пареше и болеше малко, а после се изместваше от топлина, след която идваше удоволствието. Беше свикнала с усещането на мъжко тяло в прегръдките си, горещо и леко потно.
	Това беше съвсем различно.
	Например…
	— Не съм сигурна — прошепна тя задъхано. — Изчакай малко!
	— Както пожелае дамата — отговори той и отново се наведе към устните й.
	Но тя надигна глава и погледна между телата им. Оказа се права.
	— Ъъъ, Джем?
	Той успя да я завладее с целувка, която бе така пламенна и нежна, че Хариет почти не забеляза какво прави той с хълбоците си. Тялото й обаче забеляза.
	— Спри! — заповяда тя. — Чакай!
	Изпитваше… дори не беше сигурна какво изпитва.
	Отново погледна надолу.
	— Какво е това?
	— Когато погледнах за последно — отговори Джем, — беше любимата ми част от тялото ми. Най-доволната. И ако смея да кажа — най-хубавата.
	— Това е… — и Хариет млъкна. Това, което си мислеше, беше нелоялно. И все пак… отново надникна. Неговият член навярно бе два пъти по-голям от този на Бенджамин. — Не съм сигурна…
	— Ще стане — каза той и се раздвижи леко в танц, който я накара да ахне. — Моля те, може ли да опитаме?
	— Да — отговори тя.
	Нямаше сухота, нямаше парене, нямаше болка.
	Той нахлу докрай в нея и спря.
	— Пасваме си — промълви Хариет, замаяна. — Пасваме си като парченца от пъзел.
	Джем изглеждаше малко измъчен.
	— Много си тясна — прошепна той дрезгаво.
	— Знам. И гърдите ми са малки. — Тя прокара ръце по мускулите на раменете му.
	— Повярвай ми — изхриптя той, — това не е проблем.
	И той направи дълбок тласък. Това беше любимата част на Хариет от любовния акт. Тя я караше да се чувства обожавана. Важна. Хариет се поразмърда, намести се, за да му предложи удобно легло, платформа за работата, която му предстоеше. Частта на мъжа наистина приличаше на работа: лицето на Бенджамин винаги придобиваше лек пурпурен оттенък.
	— Готова съм — каза тя.
	Лицето на Джем не беше пурпурно. Той гледаше надолу към нея с вдигнати вежди.
	— Започвам да добивам някои много странни идеи за брака ти, Хариет.
	Усещането наистина беше великолепно. Хариет усети как цялото й тяло се отпуска, приема го, привлича го.
	— Хмм — измърмори тя. — Може ли да говорим за това по-късно?
	Гърдите му бяха покрити с мускули и рехави фини косъмчета. Той търкаше челото й с устни, което означаваше, че гърдите му не спират да се търкат в зърната й.
	Джем се спря за миг, както някога, когато беше младок, който невинаги успяваше да се контролира. Имаше проблем.
	Неговата прекрасна Хари може и да беше вдовица, но не знаеше как да се люби. Изглеждаше въвлечена в акта не повече от някое легло, макар че го даряваше с възхитителна усмивка.
	Ако се окажеше, че Хари е от жените, които не могат да изпитват удоволствие, той щеше да е съкрушен. В дивата си младост, преди да се ожени за Сали, беше попадал в леглата на няколко такива жени.
	Полагаше всички усилия — и знаеше, че никой не може да се справи по-добре от него — и ако не се получеше, се отказваше, съсредоточаваше се върху своето удоволствие, благодареше сърдечно на партньорката си и си тръгваше.
	Сега обаче не искаше да си тръгне. Дребното закръглено тяло на Хариет беше женствено във всяко отношение — цялото сметана и коприна. Джем го желаеше. Искаше тя да затрепти в ръцете му. И проклятие, щеше да се погрижи да стане така!
	Колкото и да беше болезнено, се отдръпна от най-сладкия, най-тесния проход, който бе имал удоволствието да посети някога.
	— Какво има? — примигна тя.
	Изобщо не беше в състоянието, в което трябваше да бъде. Съвсем не.
	Той й се усмихна сънено, както алигаторът се усмихва на жертвата си, преди да я погълне.
	— Реших, че съм гладен.
	Хариет изглеждаше съвсем объркана. Членът на съпруга й навярно е бил колкото грахова шушулка, а техниката — достойна за въпросния член.
	Джем се наведе и я близна по бузата, гладка и деликатна като праскова. Мъж! Как, за бога, бе могъл да си помисли такава глупост?
	Колко срамно! Той прокара език по линията на челюстта й. Хариет имаше силна челюст. Може би точно това го привличаше. Нямаше онази хлътнала челюст, с която се отличаваха толкова много дами — онези, които по цял ден седяха и се суетяха над бродериите си. Хариет имаше челюст на жена, която знае какво иска, която се сражава с рапира, при това много добре, която…
	Джем забрави какво прави, защото стигна до устните й, пищни и розови. Изчете си още една двусекундна лекция за собствената си глупост и позволи целувката им да стане безумна.
	За да й покаже от самото начало какво предстои, той овладя устата й, нахлу вътре, обяви я за своя, даде й име, погрижи се да й покаже, че е жена. Не мъж. Неговата жена.
	Мисълта се мярна в периферията на съзнанието му съвсем смътно, но той все пак разбра. Не беше чакал цели осем години, от смъртта на Сали, просто за да си намери любовница.
	Която и да беше Хариет, тази малка вдовица, сега беше негова.
	Той се дръпна назад, подпря се на лакът и се насочи към гърдите й. Сега тя започна да отговаря. Ръцете й се движеха неуморно по рамото му, стискаха го, плъзгаха се по гърдите му и надолу по гърба му. Дори докосна извивката на хълбока му, но незабавно се отдръпна като опарена.
	Само след секунда Джем разбра какъв е проблемът. Хари беше свършил чудесна работа в задачата да мине за мъж. Тя обаче беше обучена да действа и говори като дама… и да се люби като дама.
	Макар че не беше такава.
	Дълбоко в сърцето си Хариет беше амазонка, жена, която бе готова да постави пред един мъж своите условия и да изиска това, което желаеше.
	— Докосни ме! — нареди той.
	— Ка-какво?
	Тези нейни големи теменужено-кафяви очи започваха да изглеждат малко замъглени — добър знак. Неговата Хариет мислеше прекалено много. Това, от което имаше нужда, беше някой да я шокира.
	„И аз съм най-подходящият човек за тази работа“ — помисли си Джем и се ухили.
	— И така, Хари — поде той, като се стараеше да говори провлечено, — нали знаеш какъв съм аз? — И за да й даде известна представа, започна да разтрива зърното й с палец. Гръбнакът й леко се изви нагоре — какъв божествен малък ангел беше тя!
	Но този неин дразнещ мозък очевидно все още работеше, защото тя отново отвори очи и каза:
	— Знам за какъв искаш да те мислят всички, Джем. Не съм съвсем сигурна за истинската ти същност.
	Очевидно не беше стигнала до онзи етап на безпаметност, до който искаше да я доведе.
	— Аз съм развратник — каза той и се дръпна назад. Тялото й се разкри пред погледа му като великолепно ястие. После се наведе и започна да целува гърдата й. Не спря, преди да чуе тихите й стонове. Леките ухапвания й харесваха, затова той се насочи към другата гърда и започна да я обсипва със специално внимание.
	Сега Хариет се извиваше под ласките му.
	— Покварен. Женкар. Сластолюбец — каза й той.
	Но я беше подценил, защото тя отвори очи и каза:
	— Глупости! Никога не си лягал с блудница.
	Той отвори уста, после осъзна, че предвид изключителната му неприязън към обмяната на монети срещу интимност не можеше да спечели този спор.
	Вместо това се насочи към онзи вид спор, който познаваше най-добре. Спорът, който знаеше, че може да спечели.
	— Когато се любим, ние, сластолюбците, искаме всичко — каза той и се придвижи надолу по тялото й. — Разтвори крака, любима.
	Тя гледаше надолу към него и желанието се бореше с тревогата.
	— Какво искаш, да… да ме погледнеш ли?
	— Да. Толкова си розова и мека там долу… — Той побутна краката й и ги разтвори. — Иска ми се да можеше да видиш същото, което виждам аз. Гладки малки листенца, като листенца на роза. И най-сладката малка врата, която някога са зървали мъжки очи. — Всъщност му беше трудно да говори, защото тялото му не беше свикнало с такъв вид продължителен разговор и смяташе, че е по-добре да премине към действие.
	Той разтвори краката й още по-широко и премина към целувката, която превръщаше всяка жена в амазонка.
	Естествено Хариет се оказа по-упорита от някои други. Сали, например, просто беше въздъхнала и беше казала: „Слава богу!“, преди да се отпусне обратно.
	Хариет обаче отмести крака и се помъчи да се изправи на колене, преди да е успял да я хване.
	— Стига, Хариет! — каза той. — Просто ще трябва да се примириш с низките ми желания. Иначе не мога да го направя.
	— Кое?
	— Иначе не мога да те любя — отвърна търпеливо той. Цялото му тяло издаваше пълна готовност да направи всичко необходимо. — Трябва да усетя вкуса ти.
	— Глупости! — отвърна тя. — Само преди секунда беше напълно готов да легнеш с мен.
	— Вече не съм — отвърна тъжно той и леко се завъртя настрана, за да не й позволи да види факта, че има такава ерекция, каквато не бе получавал от петнайсетгодишен. Продължи нежно да разтърква зърното й. Виждаше, че е жена, която обича ласките по гърдите.
	— Никога не съм чувала за такова нещо — каза тя подозрително. Той обаче видя, че очите й отново омекват.
	— Не можеш да очакваш любенето с мен да е същото, както с онзи… онзи провинциален земевладелец, за когото си била омъжена — каза той.
	Тя отвори очи и той разбра, че е улучил съвсем точно какъв е бил съпругът й. Това беше единственият логичен отговор. Хариет нямаше майка, която да прекалява със закрилата си — вместо това е имала за съпруг някакъв тесногръд провинциален земевладелец. Може би някой от онези джентълмени фермери.
	— Предполагам, че наистина имаш други изисквания — каза тя и погледна със съмнение надолу към тялото си. — Просто не мисля, че…
	— Не мисли! — подкани я той. После се настани между краката й и започна лекичко да я хапе по бедрата.
	От гърлото й незабавно заизлизаха приглушени звуци. Възбуденият член на Джем пулсираше, притиснат към пода, и го умоляваше да сложи край на това мъчение, но той вече бе стигнал до най-интимните й части. Езикът му се плъзна по сладкото местенце, накара я да се заизвива.
	Сега думите, които се сипеха от устата й, бяха почти нечленоразделни, макар и неспирни. „Не“, „Да“, „Джем“ и още няколко, които той не можа да разбере.
	— Обожавам вкуса ти — каза той, в случай че все още не го беше разбрала. — Имаш вкус на захар, подправки и лимон…
	— Сапун с лимон — изрече тя задъхано.
	Той отдели още няколко минути на едно особено деликатно място, просто за да я накаже, задето бе така рационална да спомене сапун с лимон.
	После спря.
	— Какво каза? — попита с невинен тон.
	Тя вдигна глава и го изгледа диво. Той познаваше този поглед и го обожаваше: поглед на жена, готова да удари някой мъж.
	— Извинявай — каза той невинно, — да не съм забравил какво правя?
	Тя зарови пръсти в косата му, все така задъхана.
	Чудесно!
	След няколко минути той отново вдигна глава.
	— Сапун с лимон?
	Тя погледна към него, замаяна.
	— Моля те…
	— Какво ме молиш? — попита той, без да може да сдържи усмивката си. Остави пръстите си да си поиграят, макар да знаеше, че не е същото. Тя се заизвива под него.
	— Моля те! — повтори.
	— Кажи: „Целуни ме!“ — заповяда той. Неговата амазонка трябваше да облече желанията си в думи, да признае какви са те.
	— Моля те — проплака тя, — целуни ме, моля те!
	Дама до мозъка на костите си!
	Затова той отново наведе глава и този път позволи на пръстите си да се плъзнат навсякъде, защото тези „не“-та просто бяха постоянно заглушавани от „да“-та.
	И най-накрая я доведе до върха.
	Призова на помощ цялото си самообладание, за да не проникне в нея веднага. Вместо това започна да я приласкава, да й заповядва, да не обръща внимание на протестите й, докато цялото й тяло не започна да се гърчи. От устата й заизлизаха тихи викове.
	И тогава Джем постигна целта си… тя изкрещя, извика отново, а после пак и пак, сладкото й тяло се изви към него и се разтърси от удоволствие.
	— Точно така, любима! — насърчи я той. — Давай… давай!
	Хариет впери поглед в тавана на портретната галерия. Той беше много далеч и сякаш се люлееше леко. Сякаш оста на целия свят се бе поизкривила и я бе отхвърлила настрани.
	— О!
	Джем се извиси над нея и се подпря на ръцете си.
	— Имаш ли нещо против сега да се любим?
	Тя го погледна, неспособна да продума.
	Той се премести към нея. От устните й се изтръгна задавен звук. Коленете й се свиха по своя воля.
	— Ще приема това за „да“ — каза той и влезе в нея. Силно.
	Хариет никога не бе преживявала нещо подобно. Удоволствието, което изпита, все още беше в костите и, но незабавно се превърна в радостен огън, който не гаснеше и не гаснеше. Тя се изви под него, без дори да разбере какво прави.
	— Точно така! — насърчи я Джем с дълбок глас.
	За нея той беше най-красивият мъж на света. Тя започна да прокарва пръсти по скулите му, по тези пламенни интелигентни очи, по силната му челюст, спусна ги към раменете и хълбоците му, към мускулите, отговорни за водопада от тръпки, който я заливаше.
	Още един тласък, и като магия тялото й се надигна да го посрещне.
	После пак.
	— Виждаш ли как? — попита той. Сякаш беше стиснал зъби. Лицето му не изглеждаше пурпурно, но на челото му блестяха капчици пот, по раменете също.
	Хариет опита вкуса им — вкус на сол, на чиста сол и на Джем.
	Той не спираше да се плъзга все по-навътре с нежни, силни тласъци и тя не можа да остане достатъчно съсредоточена, за да продължи да проучва тялото му. Чувстваше се освободена от някакви въжета, сякаш цялото й внимание се бе стеснило до огъня, разпалван от движенията му. Дълго след като Бенджамин щеше да се е строполил отгоре й, Джем просто продължи — плавно, непоколебимо, сякаш никога нямаше да спре.
	Хариет не можеше да си поеме дъх. Можеше единствено да го последва в бурята, вкопчила пръсти в раменете му. От гърлото й излизаха тихи викове.
	— Точно така! — каза той с дрезгав глас. — Точно така, Хариет!
	Ръцете й се плъзнаха надолу и го стиснаха за хълбоците — гладки, мускулести и силни. Хариет можеше да усети тялото му така, сякаш беше нейно, пулсиращо, нахлуващо, гмуркащо се дълбоко в нея.
	Дори не чу Джем, защото целият й свят се разби и полетя, преобрази се в нещо съвсем различно — в място, на което бе възможно такова дълбоко удоволствие, каквото никога не си беше представяла.
	Никога не би могла да си представи.


>	Глава 24
>	Какъв скандал! Жена с панталон!

	Вечерята протече странно. Никой не очакваше Джем да присъства, но той ненадейно се появи.
	Хариет едва не се задави.
	Поуви се разбърза, втурна се да осигури стол и се погрижи да го сложат начело на масата.
	— Не се притеснявай толкова, Поуви — успокои го Джем. — Просто ще седна до херцогиня Козуей — ако нямате нищо против, господин Коуп.
	Хариет припряно премести стола си наляво, за да може Поуви да пъхне стол между нея и Изидор.
	— Знам, че развалям симетрията на масата, и се извинявам, че закъснях — каза Джем и се усмихна на всички. — Просто не можах да устоя на тази възможност да поговоря с херцогинята.
	От лявата му страна Нел въодушевено щипеше Хариет по ръката.
	— Той знае ли? — прошепна тя пискливо в ухото й.
	Джем седна и кракът му незабавно се притисна към крака на Хариет. Тя грабна салфетката си. Джем прие чиния с храна и заговори със седналата от дясната му страна Изидор.
	Нел отново ощипа Хариет.
	— Цялата поема ли му дадохте? Сигурно затова е слязъл да вечеря долу. Той почти никога не идва да вечеря е другите!
	— Дадох му поемата — прошепна Хариет.
	Нел дълбоко си пое дъх и стисна ръце.
	— Знаете ли, ще се омъжа за него. Взех решение.
	Хариет установи, че това желание вече не й се струва толкова забавно, колкото преди няколко дни.
	— Наистина ли? — попита тя леко хладно.
	— Той навярно не е сигурен кой е написал бележката. Моля ви, Хари, не можете ли да направите нещо?
	— Аз не съм някакъв похот… — Хариет прочисти гърло. — Искам да кажа, аз не съм съдържател на бордей, Нел. Не мога да уреждам връзките ви.
	— Нали вече го направихте! — Очите на Нел блестяха от въодушевление. — А освен това няма да взема от Стрейндж дори едно пени. Никога не го правя.
	Нел се отличаваше със смущаваща липса на деликатност.
	— Не можете ли поне да ме представите като автора на поемата? — попита Нел шепнешком в ухото й.
	Хариет се обърна към Джем в същия миг, в който ръката му се спусна върху крака й. Тя застина. Разбира се, Нел не можеше да види нищо — нито тя, нито някой друг. Джем бе преметнал покривката върху ръката си.
	Пръстите му… о, тези пръсти… кожата й незабавно пламна. Той се усмихваше на Изидор, докато плъзгаше пръсти нагоре и все по-нагоре, към чатала на панталона й.
	— Хари! — изсъска Нел.
	Хариет прочисти гърлото си. Джем довърши изречението си и се извърна към нея.
	— Драги мой господин Коуп — каза той. Не ви поздравих, за което се извинявам.
	Хариет наклони глава.
	— Какво удоволствие, че се присъединихте към нас, лорд Стрейндж.
	Аз си доставям удоволствие винаги когато мога — отвърна той нехайно. — Сега ми кажете, господин Коуп, как се казвате?
	Хариет присви очи.
	— Малкото ви име? — подкани я той. — Само най-ограничените хора се обръщат официално към приятелите си.
	— Исках да ви запозная с автора на онази поема, която така ви заинтригува и зарадва — каза тя, без да обръща внимание на въпроса му.
	— А, госпожица Гейл! Каква изненада!
	— Нел — каза тя, усмихна му се и на бузите й грейнаха трапчинки. — Надявам се, че изненадата не ви е била неприятна.
	— Ни най-малко — увери я той и я удостои с една от най-чаровните си усмивки. — Предполагам, че не знаете малкото име на господин Коуп, нали? Той е прекалено старомоден, за да го сподели с нас.
	Нел се понамръщи — очевидно този въпрос не я интересуваше особено.
	— Хари — каза тя.
	— Хари! О, не, не, не! — отвърна Джем.
	— Защо не? — попита Хариет с лека недружелюбност. — Името ми си е много хубаво.
	— Да, но не носи оттенък на моралност — отсече Джем. — Абсолютно никакъв. С това име човек не може да стане съдия. Нито епископ. Дори енорийски свещеник ще е трудно да стане. Виж, ако се наречете Харолд, както навярно е истинското ви име, всичко ще бъде съвсем различно.
	Той замълча, но Хариет нямаше намерение да насърчава глупостите му, затова не каза нищо. Нел се наведе напред, така че да се види деколтето й, и попита:
	— В какъв смисъл различно, лорд Стрейндж?
	— Моля ви — каза той, — трябва да ме наричате Джем.
	През главата на Хариет премина грубата мисъл, че Джем всеки момент ще накара Нел да получи апоплексия от радост.
	— Ами, ако младият Хари възприеме истинското си име, Харолд, бързо ще започне да говори с високоморален тон на всички теми. Например може да публикува коментарите си в „Списание на джентълмена“. Там пишат какви ли не лъжи за жените.
	— Например? — попита Хариет.
	— Изглежда, някои безпътни жени са започнали да поздравяват с ръкуване — обясни Джем.
	— Божичко! — възкликна Нел. — Това и аз съм го правила.
	— Ние не одобряваме подобно поведение, нали, Харолд? — попита Джем.
	— Казвам се Хари, а не Харолд! — тросна се Хариет. — И мисля, че госпожица Нел трябва да се ръкува, с когото пожелае.
	— Човек никога не знае къде може да е била тази ръка преди ръкуването — каза Джем и премести пръстите си малко по-нагоре.
	Трябваше да го спре. Трябваше… но по тялото й се разливаше такава приятна слабост!
	Преди малко, след като се изкъпа, реши, че всичко случило се следобед е като някакъв прекрасен сън, неповторим и неприемлив.
	Сега обаче тялото й не спираше да й изпраща сигнали, че с най-голямо удоволствие ще повтори всяка секунда от преживяното.
	— Никога повече няма да се ръкувам с никого — каза Нел. — Какво още пише в това списание, Джем?
	Прошепна името му така, сякаш вече бяха в леглото. То се търкулна от езика й, обвито във видения за сватбена рокля и брачни нощи — така си помисли недоволно Хариет.
	— Когато става въпрос за жени, авторът е направо злъчен — каза Джем. — Представете си само! Казва, че жените носели револвери.
	— Госпожа Грандисън носеше един в чантичката си и той веднъж гръмнал и направил голяма дупка в килима на салона й — каза Нел. — Значи и това е вярно.
	— Това сигурно е преувеличение. Авторът на практика твърди, че някои жени са се отказали от страничното седло, яздят по мъжки и — можете ли да повярвате? — носят панталони.
	— Панталоните изглеждат ужасно неудобни — отговори Нел. — Според мен това твърдение е неправдоподобно. Хари, не мислите ли така?
	Хари — или Хариет — изобщо не успяваше да мисли свързано, тъй като палецът на Джем беше подхванал ритъм, който я замайваше.
	— Съгласен съм — успя да изрече все пак тя.
	— Но панталоните са толкова удобни — каза мило Джем, който очевидно се забавляваше безкрайно. — Тоалетите на дамите са невъзможни — всички тези обръчи, фусти, корсет…
	Нел отново се разкикоти лудо.
	— Колко добре ни познавате! — изписка тя.
	Джем се наклони към нея през главата на Хариет, което му позволи да започне да я гали още по-силно. Тя ахна и подскочи на стола си.
	— Не искам да ви притеснявам, Коуп — каза Джем. — Просто искам да накарам Нел да разбере нещо. Защо според вас жените носят толкова много дрехи?
	— За да са привлекателни — отговори веднага Нел и хвърли бърз поглед към роклята си по начин, който подсказваше, че според нея наистина изглежда много привлекателна.
	— Но помислете само колко привлекателни щяха да бъдат, ако просто носеха панталон! Помислете си как мъжките очи ще могат да се опиват от вида на крайниците им, от извивките на… нали не ви шокирам, Нел?
	Никак! Очите на Нел бяха приковани в него така, както очите на новоизлюпено пиленце са приковани в майка му. Хариет беше тази, която чувстваше как лицето й порозовява все повече и повече.
	— Извинете ме — каза тя, бутна стола си назад и стана. Ръката на Джем падна. Хариет усети, че коленете й са малко омекнали.
	— Приключихте ли с храненето? — попита Джем.
	— О, да — отговори тя. — О, да, приключих. — Усещаше, че дърдори, и опита да се овладее. — Искам да кажа, че утре ще придружа херцогиня Козуей до Лондон, затова трябва да проверя как върви прибирането на дрехите ми.
	Джем я стрелна с бърз поглед и тя осъзна, че е забравила да му каже.
	Нел побърза да се намести на стола, който Хариет бе освободила.
	— О, скъпи Хари! — изгука тя и се усмихна на Хариет. — Желая ви прекрасно пътуване.
	— Да, наистина — съгласи се Джем, но погледът, който отправи към Хариет, беше крайно недружелюбен.
	— Сигурна съм, че пак ще ви видим тук — каза Нел, възприемайки ролята на господарка на имението.
	— Наистина — каза Джем и се обърна с усмивка към Нел.


>	Глава 25
>	Опияняващият въздух на Фонтхил

	Докато се качваше по стълбите, Хариет си мислеше за тримата души, с които трябваше да се сбогува: Юджиния, Вилиърс и Джем. Беше удивително каква промяна бе настъпила в чувствата й към Вилиърс в сравнение с онова, което изпитваше само преди месец, когато го ненавиждаше от дън душа. Миналата година убеди Джема да го разгроми позорно на шах; бе прекарала безброй часове в молитви той да умре от някоя гнусна болест. Беше решена на всяка цена да си отмъсти.
	А сега…
	Сега той бе единственият човек на този свят, освен нея самата, който, изглежда, бе обичал Бенджамин. И тя вече не го мразеше.
	Тя влезе в стаята му и със задоволство установи, че го намира облечен и седнал, а не отпуснат в леглото. Приближи се, просна се в креслото срещу него и изпъна крака.
	— Браво! — изгледа я той изпитателно. — В краката ви долавям свобода и отпуснатост, които са определено мъжки. Как вървят нещата с младата жена, която се опитва да ви съблазни?
	— За съжаление трябваше да й призная едно тъжно обстоятелство.
	— Че ви липсва онази част от мъжката анатомия, с която да й доставите удоволствие?
	— Точно така.
	— Тя каза ли на всички, че сте жена?
	— Всъщност тя си мисли, че съм евнух.
	На устните му грейна усмивка на възхищение.
	— Евнух! И какво, по дяволите, й обяснихте? Как сте стигнали до това тъжно състояние?
	— Не навлязохме в подробности — ухили му се Хариет в отговор. — Инцидент или нещо подобно.
	— Нещо подобно! Повечето мъже отделят много време и внимание, за да се уверят, че интимните им части няма да бъдат сполетени от подобен инцидент.
	— Тя плака за мен.
	— Палач на млади женски сърца! — укори я Вилиърс удовлетворен. — Оказа се, че съм създал чудовище и съм го пуснал да вилнее в домакинството на Стрейндж.
	— Тя изобщо не дойде на вечеря — съобщи му Хариет.
	— Горкото момиче вехне от мъка в стаята си, неспособно да преглътне и хапка.
	— Съмнявам се — измърмори Хариет, като си представи изобилната плът на Кити. — Но може да е потърсила утеха другаде.
	— Някакви други вълнуващи събития? — попита той.
	— Помните ли, че бях започнала да съблазнявам лорд Стрейндж от името на Нел?
	— С поезия?
	— Точно така. Представих я като автора на въпросната поема и ги оставих заедно на масата.
	— Нищо няма да излезе. Стрейндж никога не се забърква с жени — каза Вилиърс. — Виж, аз се забърквам. Отне ми няколко години да разбера, че макар да се заобикаля с красиви жени, които определено могат да бъдат описани като разпуснати, никога не се възползва.
	— Колко странно! — измърмори Хариет.
	— След като завърши Оксфорд, беше от най-необузданите — каза Вилиърс. — Бяхме заедно там и макар че аз си имах някое и друго приключение, изобщо не можех да се меря с Джем. Той беше на път да си спечели славата на най-ужасния развратник, стъпвал в балните зали на Лондон. Беше член на всички клубове, които предлагаха удоволствието от женска компания, всички до един.
	— И вие ли бяхте член на тези клубове? — попита с любопитство Хариет.
	— Аз съм човек на шаха — вдигна рамене Вилиърс. — Безкрайната поредица от неукрасени женски бюстове ми се струва отегчителна, ако ми простите прямотата.
	— Сигурна съм, че и аз бих се чувствала така по отношение на по-интересните части на мъжете. Макар че — добави тя — първо може да позяпам няколко нощи.
	Той изсумтя.
	— Учудвате ме. Някога показахте ли тази своя страна пред Бенджамин?
	— Мислите ли, че това щеше да го заинтересува?
	Той не отговори веднага.
	— Не. Сега като се замисля, сигурно е бил ужасен съпруг. Как мислите, дали и аз ще съм толкова лош?
	— Нямам представа.
	— Искам някой ден да се оженя — каза Вилиърс. — И колкото и глупаво да изглежда, бих желал бракът ми да бъде щастлив. Затова, моля ви, дайте ми съвет.
	— Никога не преразказвайте шахматна партия на жена, когато сте в леглото, колкото и великолепно да сте се представили.
	— Целта ми в леглото винаги е да се представя великолепно — измърмори Вилиърс.
	Хариет завъртя очи.
	— Престорете се, че шахът не е целият ви живот, единствената причина за съществуването ви… — Тя млъкна. — Знаете ли, няма да се получи. Може би ще успеете да намерите някоя като Джема — някоя, която също да обича шаха. Тогава можете да си седите заедно и да мърморите „Офицер на е5“, когато сте прекалено стари за други неща.
	— Опитах се да запленя Джема — призна той. — Но за своя изненада изпитах угризения заради Боумонт, тъй като сме стари приятели. Краят на тази печална история е, че героично отблъснах авансите на Джема, после си промених решението и накрая брат й ме рани, преди да съм успял да я впечатля с чара си. Възнамерявам да предприема нова атака, когато оздравея напълно.
	— На нея навярно ще й хареса да й преразказвате най-подробно шахматни партии — каза Хариет. — Но ако искате да се ожените — а мисля, че споменахте точно това, — ще ви трябва някоя друга. Колкото и да е учудващо, Джема е омъжена, при това с всеки изминал ден възприема брака си все по-сериозно. Но всъщност дойдох да ви кажа, че утре си тръгваме. Изидор установи, че съвсем не е толкова склонна към неприлично поведение, колкото си мислеше.
	— С много дами е така — отбеляза Вилиърс. — Вие, от друга страна, изглеждате напълно готова да се впуснете в живот на негодник.
	— Наистина е прекрасно — призна Хариет. — Мразя обръчите, пудрата, перуките и всичко останало. От години не съм се чувствала толкова щастлива.
	Вилиърс присви очи.
	— У вас има нещо, което… — И той седна по-изправен. — Струва ми се, че опияняващият въздух в дома на Стрейндж ви е оказал влияние. Някой е открил истинския ви пол.
	Тя се усмихна едва-едва, но не каза нищо — просто стана, за да си тръгне. Удостои го с най-изящния си поклон — този, който завършваше с драматично замахване с дясната ръка.
	— Не е зле — прецени Вилиърс и добави: — Сигурна ли сте, че искате да тръгнете с Изидор? Спокойно можете да останете като мой повереник, нали знаете? Ако всичко върви добре, утре ще съм на крака.
	Но Хариет беше сигурна. В това, което се беше случило във Фонтхил, с Джем, нямаше нищо истинско. Преживяното с него беше неповторимо, опияняващо вълшебно. Беше й разкрило нови неща за мъжете и жените, както и за собственото й тяло. Но животът й беше у дома, и не обута в панталон.
	— Тези няколко дни бяха прекрасни — каза тя най-искрено. — Най-накрая успях да погреба Бенджамин, ако в това изобщо има някакъв смисъл.
	Той наклони глава.
	— Сигурна ли сте, че искате да се разделите с мъжа, който и да е той?
	— Абсолютно сигурна — отвърна тя твърдо. — Трябва да се върна към истинския живот. — Усмихна му се. — Никога вече няма да се облека като Мама Гъска.
	В очите му просветна усмивка — отговор на нейната.
	Хариет си тръгна.
	Когато мина покрай лакея, застанал на пост, и влезе в детската стая, завари Юджиния да строи замък от картон. Тя коленичи на пода до сградата. Стори й се забележително добра. Стените бяха прецизно изрязани и залепени една до друга. Юджиния бе нарисувала малки квадратчета, които представляваха тухли. Имаше и кула, и назъбени бойници.
	— Прекрасно е — каза Хариет. — Сега какво ще направиш? И как е раната от ухапването?
	Юджиния вдигна глава.
	— Това сте вие! Надявах се да дойдете. Вижте какво правя.
	— Замък — каза Хариет.
	— Замъка го направих преди! — отвърна нетърпеливо момиченцето. — Но ще разигравам битка, затова сега правя войниците.
	Тя изрязваше малки човешки фигурки и ги поставяше по крепостните стени.
	— Щях да разиграя атака на сарацини, но си промених решението.
	— Армия от кучета? — попита Хариет, когато видя фигурките, подредени пред замъка.
	— Плъхове! — поясни гордо Юджиния. — Виждате ли опашките им? Опашките се изрязват трудно. Трябваше да построя болница за всички ранени плъхове, защото ножицата все се отклоняваше.
	Наистина, встрани от армията имаше грижливо подредена купчинка осакатени плъхове.
	— Как е раната от ухапването? — попита Хариет.
	Юджиния протегна ръка.
	— Вече почти изчезна, нали виждате?
	Наистина, раната сякаш зарастваше добре.
	— Утре сутринта трябва да тръгна за дома — каза Хариет. — Дойдох да се сбогуваме.
	— И гувернантката ми си отиде у дома. И лакеят. Хората винаги си отиват вкъщи. — Юджиния се извърна обратно към плъха, който изрязваше, и косата й падна като завеса пред лицето.
	Хариет нежно я приглади назад.
	— Искаш ли да ми дойдеш на гости, ако баща ти се съгласи?
	— Аз никога не излизам от Фонтхил — каза Юджиния. — Татко всъщност не ме пуска да излизам от тези стаи, нали разбирате.
	— Не е вярно! — възрази Хариет. — Той просто се притеснява за теб.
	— Затова води всички актьори тук — защото не иска аз да ходя в Лондон, в театъра — каза Юджиния, като продължаваше да не поглежда към Хариет. — Казва, че някой може да ме открадне, защото имаме толкова пари. Няма да ми позволи да ви дойда на гости.
	— Ще го попитам — обеща Хариет. — Но нали не си мислиш, че баща ти иска постоянно да стоиш в стаите си? Той просто се тревожи за безопасността ти.
	Юджиния й отвърна с лека, крива усмивка.
	— Всичко е наред. Една прислужничка каза, че къщата ни е пълна с чудовища. Когато бях малка, вярвах, че е така, но вече не вярвам.
	— Чудовища! — възкликна Хариет. — Страхуваше ли се?
	— Да, но сега се страхувам повече от плъховете — отговори детето и лицето му се разведри. — Но татко ще ми вземе кученце — такова, което може да убие плъх! И то ще може да живее тук с мен, в западното крило.
	— Утре сутрин ще говоря с баща ти. Обещавам, Юджиния. В тази къща няма никакви чудовища. Ще го помоля от време на време да те пуска да тичаш свободно. И да ми дойдеш на гости.
	Юджиния скочи на крака и направи реверанс.
	— Ако наистина го направите, Хари, ще ви бъда безкрайно благодарна.
	Хариет й се поклони, но просто, без драматични жестове. После я целуна за довиждане.
	И накрая я прегърна.


>	Глава 26
>	В която Хариет се включва в Играта. Най-после

	Той я настигна, докато вървеше по коридора и се отдалечаваше от стаята на Юджиния.
	— Търсих те къде ли не — каза той без предисловия. — Идвай, време е Играта да започне.
	— Играта ли? Каква игра?
	— Примеро. Идеална е за теб.
	Хариет започна да подтичва, за да не изостане.
	— В какъв смисъл идеална? Трябва да си събера багажа.
	Той просто хвърли поглед през рамо и каза:
	— През последните седем години почти всяка вечер организирам примеро. Ти си първата жена, поканена някога.
	Хариет започна да тича малко по-бързо.
	Влезе в един кабинет на втория етаж и установи, че там са сложени две маси — и Вилиърс седи пред едната.
	— Какво удоволствие — каза тихо той, когато тя седна до него. Погледна към Стрейндж и крайчецът на устата му се изви в усмивка. — Понякога действително показваш признаци на здрав разум, Стрейндж.
	Хариет се огледа. Цялата стая бе тапицирана с черна коприна. Край камината стояха четирима-петима мъже. Нямаше никакви други мебели, освен две квадратни масички и куп удобни столове.
	— Да ви поканят на Играта на Стрейндж е голяма чест — обърна се към нея Вилиърс. — Всички ние говорим за нея с главно И, в случай че се чудите. Освен това е въпрос на чест да не споменаваме за Играта пред никого, освен пред хората, които вече са участвали, затова не биваше да ви казвам нищо.
	— Какво място има тук честта? — попита Хариет, която видя, че присъстват най-интересните професори от Кеймбридж, както и актьорът, който изпълняваше главната роля в театъра „Хайд Парк“. Миналата вечер й беше казал, че мрази „Хамлет“, след което й обясни всички глупости на пиесата, поради което Хариет остана с чувството, че никога вече няма да може да изпита удоволствие, докато я гледа.
	— Играта е прочута. Понякога участват четирима души, а понякога — осем. Никой не смее да се оплаче, ако го изключат за една нощ… или завинаги. Но познавам хора, които останаха във Фонтхил седмици наред с надеждата да получат шанс за участие в Играта.
	Хариет отново се огледа. Поуви раздаваше чашки с рубиненочервен ликьор. Цялата стая жужеше от добронамерено бъбрене.
	— На пари ли играем?
	— С високи залози — отговори Вилиърс. — Много високи. Това притеснява ли ви?
	— Бенджамин винаги казваше, че е недостойно човек да играе за пари, а не от любов към играта.
	— Картите — отбеляза Вилиърс — са нещо различно от шаха.
	— Каква игра е примеро?
	— О, игра на власт. На блъфиране и лъжи — отвърна неопределено той и не каза нищо повече. — Погледнете само! — измърмори след миг. — Вашето пристигане май вече предизвика интерес.
	Тя вдигна глава и видя, че в нея се взира мъж, в чието лице имаше нещо хищно.
	— Младият Коуп, нали? — попита рязко той.
	Тя стана и се поклони.
	— Да, сър. Вие имате предимство пред мен.
	— Лорд Скипуит.
	— Лорд Скипуит — обади се Вилиърс с отмерен тон — е най-високопоставеният човек в парламента по отношение на революциите в Ирландия. Това, че се запознахте, е добре за вас, момчето ми.
	Хариет отново се поклони. Скипуит я огледа от главата до петите, присви очи и погледът му сякаш се задържа върху краката й. Хариет затаи дъх.
	Но Скипуит изсумтя и се обърна и Хариет седна обратно на мястото си.
	— Реши, че сте мъжеложец — обади се Вилиърс.
	— Какво означава това? Постоянно чувам тази дума.
	— Мъж, който предпочита да спи с мъже, а не с жени. Понякога изглеждат много женствени. Мисленето на Скипуит е доста консервативно.
	Хариет разгъна кръстосаните си крака и ги изпъна напред в небрежна мъжка поза.
	Вилиърс я огледа внимателно.
	— Няма да е зле да се оригнете — предложи той.
	— Вие май много се забавлявате! — отвърна Хариет.
	— Това е странното, когато се озовеш на крачка от смъртта — каза Вилиърс. — Установих, че животът е далеч по-поносим.
	— Дойдохте във Фонтхил, за да се включите в Играта, нали? — попита Хариет. Досега не можеше да разбере защо Вилиърс бе решил да дойде на увеселението на Стрейндж. Многобройните жени, които се предлагаха тук, като че ли не го интересуваха и не проявяваше интерес нито към научните експерименти, нито към драматичните представления — двете форми на забавление в тази къща.
	— Човек не може да живее само с шах. А, ето те и теб, Стрейндж. И лорд Касълмейн. Колко хубаво, че дойдохте. Познавате ли господин Коуп?
	Хариет стана и се поклони на Касълмейн — младолик мъж с късо подстригана брада и очила.
	— Касълмейн е един от ръководителите на Борсата — каза Вилиърс.
	— Финансовата борса ли? — попита Хариет.
	На устните на Касълмейн се изписа бавна усмивка, която разкри всичките му зъби.
	— Точно така.
	— Предполагам, че тази разправия между краля и флота ангажира цялото ви време — каза Джем и седна на един стол.
	Касълмейн сви устни.
	— Боя се, че ще има известни такси, изискани от Короната, които няма да зарадват Негово величество.
	— В такъв случай Негово величество трябва да осигури продоволствието.
	Касълмейн погледна към Джем.
	— Това ли е последната ви дума, лорд Стрейндж?
	— Точно така — потвърди Джем, раздавайки припряно картите. — Сега, Коуп, в примеро всеки взема по две карти. Може да погледнете вашите.
	Хариет погледна. Имаше две дами. Стори й се, че това е хубава ръка.
	— Играта върви играч по играч около масата. Вашите възможности са да пасувате и в такъв случай трябва да изчистите картите и да теглите. Да залагате — в този случай трябва да сложите пари на масата, или да наддавате — продължи Вилиърс вместо него. — Аз, например, ще заложа сто лири на четирийсет и седем.
	— Кой има четирийсет и седем? — попита Хариет, объркана.
	— Никой — обади се Джем. — Вилиърс иска да си помислите, че той има.
	Отне й няколко минути да долови ритъма на играта, но скоро след това осъзна, че залозите са много по-големи, отколкото си даваше сметка. Например залогът на Касълмейн, освен ако Хариет не бъркаше, беше правото за снабдяване на флота с провизии. Целият английски флот.
	Вилиърс вдигна вежда, но не каза нищо.
	Джем заложи огромна сума срещу договора и тогава пак дойде ред на Хариет. Тя погледна към ръката, която държеше. Започваше да разбира какво означават различните изражения на лицето на Джем. Той не разполагаше с всички тези точки, които се преструваше, че има. Следователно тя можеше да спечели. Но… но снабдяването на флота? Хариет не знаеше нищо за финансовата организация на флота. От друга страна, очевидно договорът беше съблазнителен. И може би щяха да играят пак.
	Тя спечели.
	— Раздавате се целият в тази игра. Много безразсъдно, Коуп — обади се Касълмейн. Изглеждаше леко недоволен.
	Вилиърс се наведе напред.
	— Коуп е млад, но не е безразсъден, Касълмейн, а играта тази вечер си струва. И което е може би още по-важно: неговото имение със сигурност може да изхрани флота без усилие. Той ми е роднина.
	И така, играта продължи със смях и от време на време с някоя неприлична обида. От това, което дочуваше от другата маса, Хариет заключи, че и там играта — и залозите — са същите. Големи. Свързани с власт.
	Направиха почивка между две ръце и тя се наведе към Джем.
	— Тази Игра…
	— … е от огромна важност за управлението на Англия — каза той. — А и е много по-интересна, отколкото да седиш в парламента и гласът ти да пресипне от крещене.
	— Ами ако спечели някой, който…
	— Не се тревожи — каза той. — В следващия рунд ще те освободя от този договор. Касълмейн знае, че смятам аз да го получа.
	— Това законно ли е? — попита Хариет.
	Джем изглеждаше изненадан.
	— Защо да не е, по дяволите? Разбира се, че е законно.
	Още една ръка. Хариет започваше да се забавлява. Всички тези часове в залата на съдия Трудър, през които наблюдаваше израженията на хората, обвинени в престъпление — както и очите на обвинителите — сега се оказваха от голяма полза. Можеше да разбере кога Джем лъже. Само след две ръце опозна Касълмейн достатъчно добре, за да предположи дали има добра ръка, и макар че с Вилиърс беше по-трудно, успя да победи и него.
	Сега обаче херцогът изглеждаше уморен.
	— Боя се, че трябва да си лягам, господа.
	Договорът за провизиите все още бе в ръцете на Хариет, а освен това бе спечелила четиристотин лири от Касълмейн.
	— Тези пари наистина ли са ваши? — попита тя без заобикалки.
	— Средства, които са ми предоставени от Короната, за да ги използвам по свое усмотрение — каза Касълмейн. — Кралят много би желал лично да участва в Играта, но това няма да е толкова ефективно. Утре сутринта веднага ще му пиша и ще му съобщя какво е станало. Признавам, той навярно ще се учуди, че договорът се е озовал в ръцете на един толкова млад джентълмен, но като ви гледам как играете, не се съмнявам, че е в добри ръце.
	Хариет леко потръпна, когато си представи как ще реагира кралят, щом чуе, че сега договорът е в ръцете на херцогиня Бероу.
	— Моля ви, не му пишете още — каза тя. — Защо кралят не уреди своя Игра? — полюбопитства тя.
	— Не е лесно да разгромиш позорно един крал — отговори Джем. — Особено пък раздразнителен.
	— Дори не подозирах, че има такава Игра.
	— Винаги има Игра, зад всяко правителство — каза Джем. — Понякога тази Игра се провежда в спалнята на краля, друг път в някое преддверие. А понякога — във Фонтхил.
	— Изглежда, че се случва доста често във Фонтхил — отбеляза Хариет.
	Той се поклони и отиде да говори с останалите си гости.
	Затова Хариет си тръгна.


>	Глава 27
>	В която Хариет завинаги се разделя с публиката

	Хариет не можеше да заспи. Въпреки че не искаше да го признае, беше мислила, че Джем ще дойде в леглото й. Тя заминаваше на сутринта… Той не искаше ли пак да я люби?
	Но как изобщо можеше да нарече случващото се между тях „любене“?
	Най-накрая Хариет успя да заспи с помощта на един списък, който започна да съставя наум — списък с всички прекрасни неща, които щеше да прави заедно с Юджиния, когато момиченцето й дойдеше на гости — от търсене на котенца (в плевнята винаги имаше котенца) до пиене на чай с момиченцата на семейство Фройбъл и преобличане с всички рокли в елизабетински стил, прибрани на тавана.
	Заспа и засънува прекрасен сън — един от най-вълшебните, които я бяха навестявали в живота й. В този сън тя лежеше по гръб, цялото й тяло бе отпуснато и омекнало, а Джем целуваше всеки сантиметър от кожата й. Устата му беше отворена, а езикът му я галеше, приласкаваше я, докато тя закопня за още, докато шепнешком го замоли за…
	Докато се събуди.
	— Какво правиш тук? — изохка тя. Нощницата й се бе набрала до мишниците. Той се беше проснал до нея, чисто гол. — Как влезе в стаята ми?
	Той спря да я целува по ребрата само за миг, колкото да каже:
	— Просто отворих вратата.
	Този отговор беше толкова лаконичен и в негов стил, че сърцето й заби лудо. Пръстите му пълзяха нагоре по глезена й.
	— А сега… — започна Хариет и нададе лек писък…
	— Ще те любя.
	— Трябва да поговорим. Трябва да говоря с теб за Юджиния.
	— Не. Трябва да се любим.
	Тя избута пръстите му настрана и седна в леглото.
	— Много си мил, Джем, но мисля, че ще се почувствам по-удобно, ако ме изслушаш.
	Той изстена и свали пръсти от бедрата й.
	— Юджиния има нужда от компанията на други момиченца на нейната възраст — каза тя.
	Той придърпа над главата си една възглавница.
	— Знам, че тази идея никак не ти харесва — продължи съчувствено Хариет. — Но няма нужда да я пращаш на училище. Ако от време на време я изпращаш при мен на гости, ще каня в къщата си други деца. Съвсем наблизо живеят няколко много симпатични момичета.
	Той каза нещо, но думите му бяха приглушени от възглавницата. Но годините като омъжена жена бяха научили Хариет на много неща за мъжете, затова тя продължи да говори. Ако Джем наистина имаше да каже нещо, щеше да махне възглавницата.
	— Юджиния смята, че я държиш заключена в стаите й като някаква затворничка. Една от прислужничките й казала, че къщата е пълна с чудовища.
	Възглавницата изхвърча от леглото и падна на пода. Той погледна неразбиращо към Хариет. Но тя не можеше да му спести истината, просто не можеше.
	— Доколкото разбрах, преди Юджиния се е страхувала от чудовищата, но сега казва, че се страхува повече от плъховете.
	— Проклятие! — изръмжа Джем и излетя от леглото. Прекоси стаята, отиде до камината, наведе се и взе една цепеница.
	Хариет наблюдаваше гъвкавия му силен силует.
	— Може да ми идва на гости — каза тя. — В плевнята често има котенца. Семейството, което живее малко по-надолу по пътя, има три момиченца. Ще ги поканя на чай. Юджиния може да се научи да язди пони.
	— Чаено парти? Аз мога да…
	Но Хариет знаеше, че трябва да му каже някои сурови истини, така както замърсена рана се пробожда с ланцет.
	— Никое момиченце от добро семейство не може да дойде във Фонтхил — каза тя с равен глас. Позволи й да ми идва на гости, Джем.
	Той стовари ръце върху полицата над камината.
	— Обърках всичко, нали? Трябваше да я пратя да живее някъде другаде.
	— Сигурно си можел — съгласи се внимателно Хариет.
	— Сали умря в нощта на раждането й. Не можех да повярвам. Месеци наред не можех да повярвам. Сали беше толкова млада… а аз никога не бях помислял за смъртта. Дори през ум не ми беше минало. Бях такъв глупак! — Гласът му беше свиреп.
	— Но дори и да беше помислил за това, какво би могъл да направиш?
	Той рязко се извърна и впери в нея пламнал поглед.
	— Ти не знаеш ли? Нали си вдовица.
	— Не — отговори тихо тя. — Така и не открих нито един начин човек да се подготви за смъртта.
	— Можех да се сбогувам с нея — каза той и стисна устни. — Щях да се сбогувам с нея. Щях да й кажа, че я обичам. Щях да…
	Една сълза се търкулна по бузата на Хариет.
	— Тя е знаела, че я обичаш, сигурна съм. Наистина е знаела.
	— Не вярвам. Никога не й го казах.
	— Човек няма нужда другият да му казва тези неща — настоя Хариет. — Хората рядко говорят за любов.
	— Баща ми уреди брака ни — каза Джем и устата му се изкриви. — Бил съм прекалено необуздан, така каза. Бил съм заплаха за цяла Англия.
	— Наистина ли? — попита Хариет и с готовност се възползва от тази възможност да разведри обстановката. — За цяла Англия?
	— Ситуацията изглежда доста иронична предвид сегашните обстоятелства — усмихна се той едва-едва. — Баща ми нямаше нищо против, когато предизвиквах какви ли не скандали в Оксфорд. Можех да преспя с безброй жени със съмнително поведение и това нямаше да го интересува. Откакто навърших пет години, ми повтаряше, че всеки бордей е рай за мъжете.
	— О!
	— Моят личен бунт — поясни навъсено Джем — беше, че никога не плащах на жена за услугите й. И никога няма да платя.
	Хариет преглътна мъчително.
	— Мисля, че това е хубаво — осмели се да каже тя.
	— Като младеж успявах да намеря предостатъчно жени, които с удоволствие лягаха с мен без пари, тоест следвах семейната традиция, като същевременно това бе моят малък бунт. Баща ми вдигна шум едва когато си помисли, че тичам след мъже.
	— След мъже! — възкликна Хариет.
	— След мъже — вдигна рамене той. — Не съм такъв. Но един от най-близките ми приятели в Оксфорд беше различен. Той ми беше истински приятел. Не любовник. Но баща ми така и не си направи труда да разбере, да види разликата.
	— Той жив ли е още?
	Джем поклати глава.
	— Убиха го. И с него не се сбогувах. Във всеки случай баща ми си помисли, че започвам да споделям наклонностите на приятеля си, затова ме ожени за Сали.
	— Каква беше тя?
	— Забавна — отговори Джем. — Аз, разбира се, я мразех. Беше висока и стройна и аз си мислех, че баща ми е избрал точно нея, защото прилича на момче. Но тя беше жена до мозъка на костите си. Притежаваше вродена духовитост.
	Ревността понякога се прикриваше под маската на омразата. Понякога обаче си беше чиста омраза. Хариет си помисли, че ненавижда високата стройна Сали.
	— Минаха осем години, откакто почина — продължи той. — Прекарахме съвсем малко време заедно. Но докато беше жива, живяхме интересно.
	— Прекрасно — промълви Хариет със слаб глас и добави: — Разбирам защо ти се иска да се беше сбогувал. Съжалявам, че не е било възможно.
	— Ти сбогува ли се със съпруга си?
	— Не.
	— Той ненадейно ли почина?
	Тя кимна.
	— Дойдоха и ми казаха, че Сали е мъртва — каза Джем и се отпусна на един стол. — А после ми донесоха Юджиния. Беше ужасно грозна, разбира се. Главата й имаше странна форма, защото раждането продължи много дълго. Помислих си, че прилича на маймунка. Но после тя ме погледна с тези нейни очички и аз видях в нея Сали.
	— Звучи прекрасно — промълви Хариет и в гърлото й заседна буца.
	— Не беше — отговори той. — Защото аз изобщо не видях самата Юджиния. Виждах само, че Сали ми е оставила частица от себе си и аз трябва да обичам тази частица. Затова купих тази къща и затворих западното крило, за да може Юджиния да е в безопасност.
	— Но защо, за бога, се тревожиш толкова? — попита Хариет. — Просто не разбирам…
	— Аз съм най-богатият мъж в Англия — обясни Джем. — Баща ми също имаше немалко състояние. И сестра ми…
	— Какво се случи със сестра ти?
	— Един човек я отвлече и я принуди да се омъжи за него. Баща ми накара да го открият и убият, разбира се. Само за секунди сестра ми стана вдовица.
	— Всичко това сигурно я е разстроило ужасно! — възкликна Хариет.
	— Тя беше разстроена много преди това — отговори Джем с тон, който не предразполагаше към въпроси.
	— Все трябва да има някакъв начин Юджиния да има истинско детство, поне донякъде! — настоя Хариет. — Ако ми идва на гости, никой няма да заподозре коя е. Ще бъде в абсолютна безопасност.
	— Ще си помисля — отговори той. — Все говориш за гостуване… но още не си си тръгнала, Хари. Ти си в моята къща…
	О, колко й харесваше това, което прочете в погледа му!
	— В леглото ми…
	Ръката му се пъхна под нея и се плъзна около голото й дупе. Тя понечи да каже нещо, но устата му се озова върху гърдата й. Този път нямаше леки кратки ласки, които приличаха на шепот върху кожата й. Устата му беше гореща и влажна. През тялото й премина тръпка. Той засмука по-силно и каквото и да искаше да каже Хариет, думите замряха на устните й.
	Той обхвана дупето й с ръце, изправи я, привлече я към устата си. Устните му поеха по тялото й, зъбите му започнаха да оставят лекички ухапвания и всеки допир на устните му я караше да потрепери.
	Той се надигна и тя отвори очи. В неговите играеше дяволита искрица — нещо, което говореше за копнеж, за чист копнеж.
	— Искам те. Веднага. — Той прокара палец по зърното й. — Разбираш ли, Хариет?
	— Да — прошепна тя.
	Той започна да я разтрива малко по-силно.
	— Мисля, че ще искам да те любя и сутринта.
	Тя отвори уста да каже нещо, но той прокара палец между краката й и вместо думи от устата й заизлизаха стонове.
	Той сложи ръка на гърдата й. Погледът му все още беше прикован в нейния.
	— Ти си част от това, Хариет. Не си само публика.
	— Знам — промълви тя и долови желанието в гласа си. А после осъзна какво й казва. — Какво искаш да направя? — попита тя и трескаво плъзна поглед по тялото му. Дали искаше тя да започне да го целува?
	Той се ухили и искриците в очите му затанцуваха необуздано.
	— Засега легни по гръб и ми кажи какво точно изпитваш.
	Мина известно време, докато Хариет се почувства удобно. Не я бяха възпитали да казва на мъжете какво да правят. Но фактът, че бе упражнявала точно това умение в съдебната зала, може би обясняваше успеха й: двайсет минути по-късно тази уговорка вече я караше да се чувства чудесно.
	— Да — чу тя собствения й глас. — Не, не там — ето там!
	И накрая вече не можеше да изрече нито дума, но дотогава Джем бе превърнал тялото й в музикален инструмент. Знаеше как да подръпне струните й, знаеше кои мелодии предпочита…
	Познаваше песента на тялото й и я обичаше.
	Изкъпаха се (Хариет накара Джем да влезе в дрешника и да остане там, докато лакеят влезе и излезе). Престоят им във ваната беше… интересен.
	Попиха водата с чаршаф, запътиха се обратно към леглото, вмъкнаха се под завивките, изцедени до краен предел.
	Когато се събуди, Хариет видя едрото тяло на Джем, обвито около нейното. „Аз не съм само публика“ — каза си тя.
	Никога не си беше представяла подобно нещо. Бе прекарала почти целия си живот в ролята на публика: публиката, на която Бенджамин описваше партии шах, публика при спорове в съдебната зала.
	Вече не беше публика и тази мисъл й се стори пленителна.
	Тя прокара пръсти по мускулестите му гърди, през косъмчетата по тях, около зърното му. Джем издаде насън някакъв звук и се претърколи по гръб.
	„Мъжкият орган — реши Хариет — е странно нещо.“ Обичаше панталона си, но се радваше, че няма мъжки орган. Прокара ръка по корема му и го докосна. Там.
	Членът му беше гладък и корав, като къс мрамор. В главата й се надигнаха безброй въпроси. Какъв ли беше вкусът му? Какво щеше да усети, ако го поемеше в устата си? Как ли… как ли го чувстваше Джем?
	Той спеше спокойно. Дългите му мигли лежаха върху бузите, а гърдите му се надигаха и спускаха. Но нали и той постоянно я целуваше по интимни места. През тялото й премина неволна тръпка. Навярно щеше да му хареса, ако направеше същото с него.
	Беше се осмелила да го докосне във ваната, като прокара насапунисаната си ръка по дължината на члена му. Тогава той отметна глава и простена, сякаш изпитваше болка. Но после я спря.
	На лицето му бе изписано неприкрито желание, същият болезнен копнеж, който я караше да крещи под целувките му, да се извива към него, да го умолява да влезе в нея.
	Да, Хариет наистина имаше чувството, че ако го целуне, това ще му хареса.
	Затова го целуна.
	Той беше по-топъл от мрамора и имаше вкус на сапун. Сапун с лимон, защото се изкъпаха в нейната вана. Хариет започна да експериментира и забрави, че той е част от картинката, преди едно мъжко тяло ненадейно да изскочи от чаршафа и да я обърне по гръб.
	За миг Хариет се отпусна, тялото й приветства допира му, пламенния му поглед, начинът, по който тялото му…
	Но…
	— Не!
	Джем замръзна. Преглътна като момче, заловено на местопрестъплението с откраднат сладкиш. Хариет се ухили и се размърда назад.
	— Не.
	— Защо не?
	Гласът му беше дрезгав. Не плавен и чувствен, а отчаян. Хариет избухна в смях и се измъкна изпод него.
	— Аз не съм публика — каза му тя, наведе се над него и с възхищение огледа гърдите и ръцете му, мускулите, които се очертаваха на корема му. — В този момент публиката си ти.
	После го бутна и целеустремено, бавно, непоколебимо пое контрола. Превзе го. Тялото му стана… нейно. Щеше да опознае всяка частица от него.
	Превърна го в музикален инструмент и го остави безпомощен, задъхан, да я умолява, заровил ръце в косата й.
	— Аз никога не губя самоконтрол — каза той като предупреждение към нея и успокоение за самия себе си. Нещо подобно. Зъбите му бяха силно стиснати. — Хариет…
	Без да му обръща внимание, тя се плъзна над тялото му.
	И му отне самоконтрола. Отне му го с целувките си, с ласките си, с бавния си влажен език…
	Сега не беше публика.
	След това Джем остана да лежи безмълвен.
	— Добре ли си? — попита тя шепнешком.
	— Никога не съм се чувствал по-добре — отговори той след миг. В гласа му звучеше страхопочитание. Хариет си позволи да се разсмее, после се сгуши до него.
	Когато Джем се претърколи следващия път и телата им се преплетоха, той изрече безмълвна молба, тя отговори с „да“ и двамата стигнаха до абсолютно мълчаливо съгласие…
	После той нахлу в нея и Хариет изпита чувството, че усеща едновременно него — почти прекалено голям, пулсиращ от живот — и самата себе си — кадифено мека, влажна. Усещаше тялото му така, както своето.
	Той се наведе и се целунаха. Не загуби ритъма нито за миг; тялото й се надигна да го посрещне.
	„Сякаш вече не сме двама отделни души“ — помисли си Хариет замаяно. Но прелестните горещи вълни започваха да се разливат, да се надигат от пръстите на краката й, да преминават мощно през тялото й и тя забрави всичко друго, освен усещането за силното му тяло в прегръдката й, дивия му език, мощта му.


>	Глава 28
>	Предложенията за брак са много романтични… понякога

	_9 февруари 1784 г._
	— Трябва да си събера багажа — каза Хариет рано на следващата сутрин. — А ти трябва да се махнеш от тази стая. Лусил всеки момент ще дойде да ми помогне да се облека и ако те зърне, ще се разпищи така, че ще разбуди цялата къща.
	— Никъде няма да ходя — отсече Джем.
	Хариет беше виждала това изражение на мъжко лице и преди. Бенджамин придобиваше същото изражение, когато тъкмо бе започнал партия шах, а тя искаше да напуснат увеселението и да се приберат вкъщи. Баща й придобиваше същото изражение, когато майка й настояваше той да обуе обувки, украсени със скъпоценни камъни.
	— Освен това — добави Джем — и ти няма да ходиш никъде. Ако искаш, ще дам на херцогиня Козуей охрана от шестима души. Ще пратя с нея цялото домакинство. — Претърколи се и сложи пръст на носа й. — Ти, госпожице Хари, оставаш с мен.
	Хариет изпита замайваща радост.
	— Не мога да остана тук завинаги — успя да изрече тя. — Трябва да се погрижа за някои неща у дома.
	— Твоят провинциален земевладелец е покойник. Моята съпруга е покойница. Нито ти, нито аз имаме причина да бъдем някъде другаде, вместо в това легло. Нали нямаш деца?
	— Не.
	— Хариет, наистина ли си мислиш, че просто ще си тръгнеш и ще се завърнеш в малкото си провинциално имение, където и да се намира то?
	Тя примигна.
	— Разбира се, че да.
	— Е, добре, няма.
	Тя не можа да сдържи усмивката си.
	— Оценявам тези мигове в леглото, когато изказваш недвусмислено мнението си, Джем, но това е различно. Няма да остана с теб. Ще се върна в имението си и ще бъда много щастлива, ако ми позволиш да взема Юджиния за едно по-дълго гостуване.
	— Не.
	— Сигурен ли си? — попита тя и прехапа долната си устна. — Не е полезно по цял ден да стои сама в стаята си. Видя ли на какви игри си играе в момента?
	— Някои от тези плъхове ми се сториха много добре направени — каза той. — Чувствам се виновен, задето никой не се е погрижил да я изкъпе, преди да си легне. Ловецът на плъхове вече мина през къщата. Не намери никакви признаци за масово нахлуване на плъхове.
	— Какво означава „масово нахлуване“?
	— Че цялата къща гъмжи от тях. Той смята, че плъхът, който е ухапал Юджиния, е влязъл в стаята й, защото е търсел топло място и е бил уплашен. Но аз ще й взема едно териерче от селото веднага щом е достатъчно голямо да оцелее без майка си. А когато в стаята й има териер, нито един плъх няма да влезе там.
	— Не мисля, че в моята къща има плъхове…
	— И аз не мислех за моята! — повиши глас той.
	— Но аз знам, че близо до мен живеят малки момиченца — промълви Хариет умолително. — Моля те, позволи й да ми дойде на гости, Джем!
	— Ти не ме разбираш. Юджиния няма да ти дойде на гости, защото ти никъде няма да ходиш.
	Хариет започваше да се дразни.
	— Трябва да ме изслушаш, Джем! Изглежда, че на теб ти е също толкова трудно да влезеш в ролята на публика, колкото на мен. — Тя преметна крака над ръба на леглото. — Питам се къде ли е Лусил.
	— Най-много след половин час ще е тук и репутацията ти ще бъде съсипана. — В гласа му се долавяше копринена нотка на задоволство.
	— Не моята — поправи го Хариет. — На господин Коуп.
	— Е, значи моята репутация ще бъде унищожена завинаги — отстъпи Джем, — защото ти си господин Коуп. Най-ужасните кошмари на баща ми ще се сбъднат.
	— В такъв случай по-добре си върви.
	— Няма да си вървя.
	Хариет въздъхна и се огледа за робата си.
	— Подозирам, че след като Сали почина — подхвана разговорливо Джем, — всички очакваха да се върна към старите си навици на развратник. Но аз не се върнах.
	— Защото си я обичал толкова много? — Хариет се надяваше, че гласът й не звучи кисело. Тя не беше кисела… или поне не много.
	— Не. Наистина я обичах, но любовта към вече мъртва жена невинаги спира мъжа да легне с някоя весела куртизанка.
	Тази логика й се стори типично мъжка.
	— Ако няма да си тръгваш — каза тя безизразно, — тогава ще си тръгна аз. Не идвай след мен — Изидор със сигурност не е облечена.
	И тя мина през вратата, която свързваше двете стаи.
	Той похлопа на вратата, но Хариет прибягна до предпазна мярка: заключи я.
	Изидор подаде глава от завивките. Косата й се беше разпиляла по раменете.
	— Какво става? — попита тя с неясен сънен глас и очите й се разшириха. — Да не би в стаята ти да има плъх?
	— Не съвсем — отговори Хариет.
	— Хариет, отвори тази врата! — изрева Джем.
	Изидор се просна обратно по гръб.
	— О, Хариет!
	— Ще се омъжиш за мен! — изрева Джем. — И много добре го знаеш!
	Хариет едва не се задави.
	— Няма да се омъжа за теб. Но благодаря за предложението.
	— Лорд Стрейндж току-що те помоли да се омъжиш за него — промълви Изидор с тон, в който звучеше леко удивление. — Хариет!
	— А аз му отказах. — Сърцето на Хариет биеше лудо. За пръв път един мъж я молеше да се омъжи за него по своя воля. Предложението на Бенджамин дойде, след като бащите им вече бяха уредили всичко.
	— И защо? — изсъска Изидор. — Не искам да изглеждам користолюбива, но в случай че си забравила, той е ужасно богат… и чаровен.
	Вратата изскърца под тежестта на стоварения върху нея юмрук. Джем изрева:
	— Хариет, отвори тази врата, или ще я разбия!
	Изидор нададе лек писък.
	— Отвори я!
	— Да видим дали наистина може да я разбие — отговори Хариет.
	Цялата рамка се разтресе. Чу се пращене на разцепено дърво.
	— Може — установи Изидор, вече седнала в леглото. — Това е толкова вълнуващо! И романтично! Иска ми се моят съпруг да разбие вратата, за да дойде при мен и да ме отведе.
	Вратата се разтресе под силата на следващия удар.
	— Чух всичко, което каза! — изкрещя Джем. — До теб живеят малки момиченца, имаш котенца в плевнята и всъщност искаш да ми кажеш, че обичаш Юджиния.
	Хариет отключи вратата и я отвори.
	Той стоеше насреща й с разрошена коса и пламенен поглед.
	— Ще се омъжиш за мен.
	— Няма.
	Той присви очи.
	— Това ще го обсъдим по-късно. Ако останеш, ще ти позволя да вземеш Юджиния на гости.
	— Не мога да остана завинаги тук по панталон. Просто не мога, Джем. Аз не съм тази, за която ме мислиш.
	— Много добре знам коя си — отвърна моментално той. — Ти си вдовица на провинциален земевладелец, загинал при някаква злополука.
	Изидор направи леко отривисто движение, но не каза нищо.
	— Съпругът ми не е починал при злополука! — Но въпреки това Хариет не искаше да му казва истината. Смъртта на Бенджамин все още беше нейна тайна.
	— Както искаш, така го наречи — отговори Джем. — Значи е умрял в леглото си.
	В известен смисъл това беше истината и Хариет кимна.
	— Ти дойде тук на шега и сега искаш да отлетиш обратно към спретнатото си гнезденце. Аз обаче няма да те пусна. Никога не съм молил жена да се омъжи за мен, никога! Ти това разбираш ли го?
	— Ти не ме помоли — изтъкна Хариет. — Ти ми постави ултиматум. И макар да се радвам, че се наслаждаваш на нови преживявания, не мисля да се омъжвам за теб.
	Типично в свой стил, Джем веднага промени тактиката.
	— Истинският въпрос сега е дали искаш Юджиния да ти дойде на гости, и няма ли да ти тежи на съвестта да я оставиш тук, заключена в западното крило като някоя стара грохнала роднина под заплаха от плъхове и кой знае още какво.
	— Не бива да използваш Юджиния, за да ме изнудваш! — намръщи се Хариет. — Тя ти е дъщеря.
	— Тя е моят коз — отвърна той. — Ти вече почти я обичаш, Хариет, и това е хубаво, защото, когато се оженим, ще станеш нейна майка.
	— Не съм казала, че ще се омъжа за теб! — напомни му Хариет с известно раздразнение. — Ти просто не искаш да…
	Той я сграбчи. Хариет почти очакваше целувката му да е агресивна като думите, да не говорим за това, че едва не разби вратата.
	Но не беше. Беше толкова нежна, че разтопи сърцето й. Устните му бяха горещи, мълчаливи, деликатни. Но тя не беше глупачка. Тази целувка беше дипломатически преговори — залп, изстрелян от пиратски кораб над носа на нейния кораб, знак, че няма да я остави да напусне територията му без борба.
	И Бог да й е на помощ, ръцете й се обвиха около врата му. Той я възнагради, като я притисна по-силно към себе си. Тя разтвори устни под неговите, сякаш умираше от жажда, и това, което й дари той… това, което й дари той, накара сърцето й да разцъфне, превърна кръвта й в огнени искрици, нажежени и изгарящи.
	— Ще останеш ли? — попита я той след малко с тих, спокоен глас. — Моля те, остани, Хариет. Знам, че не умея да слушам, но наистина се уча да бъда твоя публика. Помня всичко, което ми каза. Моля те.
	Зад гърба си Хариет чу въздишката на Изидор.
	— Ще остана с теб, Хариет — каза тихо тя.
	— Добре — успя по някакво чудо да изрече Хариет.
	Дългите пръсти на Джем обхванаха бузата й.
	— Не мога да ти позволя да си отидеш.
	— Ще ме заключиш в западното крило, така ли? — Хариет не знаеше какво я накара да изрече тези думи, но й се сториха логични.
	За миг високото му грациозно тяло застина.
	— Предполагам, че ми даваш урок, моя Хариет.
	— Добро утро, Лусил! — обади се един бодър глас от леглото зад тях. — Не обръщай внимание на тези двамата.
	Хариет се обърна, но Джем я привлече обратно към себе си.
	— Виждаш ли, Лусил — каза той, наведе се и целуна Хариет по врата, — разкрих тайната на господарката ти и трябва да кажа, че това ме прави много щастлив.
	— Ще остана още няколко дни, Лусил — каза Хариет.
	— И аз ще остана — обади се веднага Изидор.
	Лусил изглеждаше озадачена. Носеше куп идеално сгънати чорапи, готови за прибиране в пътническия сандък на Хариет.
	— Мога да ви дам охрана, Изидор — предложи Джем. — Ще бъдете в абсолютна безопасност. Мога да намеря някоя добра жена от селото да ви придружи.
	Изидор обаче се смееше.
	— Не. Чувствам се така, сякаш гледам някоя от любимите си пиеси.
	— Но Ваша св… — започна Лусил, Хариет улови погледа й и тя млъкна.
	— Смятам да продължа да нося мъжките си дрехи, разбира се — продължи спокойно Хариет, сякаш Лусил не беше казала нищо. — Ще удължим посещението си още малко.
	Джем се засмя.
	— Свършено е с репутацията ми!
	— Трябва само да се държите нормално — каза Хариет и се изви да го погледне.
	— Имаш много да учиш, любов моя.
	— Ще ми бъде много приятно да гледам — каза Изидор с тон, в който се долавяше медено удовлетворение. — Имам чувството, че репутацията на лорд Стрейндж ще се срине до ново ниво, и смятам да бъда тук и да го видя с очите си!
	— Глупости! — отвърна рязко Хариет. — Когато има хора, ще стоя настрана от Джем, който трябва само да продължи с неучтивия си навик да пренебрегва гостите си. Не виждам в тази ситуация нищо, което да застрашава репутацията му.
	Лусил очевидно никак не одобряваше намеренията й. Хариет видя, че на устните й напират какви ли не въпроси. Присъствието на Джем възпря някои от тях, а границите между една камериерка и една херцогиня — останалите.
	— Тръгвай! — нареди Хариет на Джем и го побутна към вратата.
	— Погледнете миглите на Хариет — каза Джем, като застана в рамката на вратата.
	Изидор и Лусил погледнаха към лицето й.
	— Дълги, гъсти и възхитително женствени — осветли ги той с дълбок глас. — Разбрах, че е жена, още в мига, в който я зърнах.
	— Не е вярно! — възкликна Хариет.
	— Никой мъж няма такава еротична извивка на устните.
	— Кога разкрихте пола на Хариет? — попита любопитно Изидор. — Наистина ли сте разбрали още отначало?
	— Вилиърс ми каза — отговори Джем. — Но аз се бях досетил още преди той да го потвърди.
	— Ще съм ти благодарна, ако излезеш през тази врата, преди да си съсипал репутацията на Изидор — обади се Хариет. — Може да те предизвикат на дуел. Недей забравя, че Изидор си има съпруг, който да я защитава.
	— В известен смисъл — измърмори Изидор. — Струва ми се, че научавам толкова много неща за мъжете и жените само като ви гледам вас двамата. Ако съпругът ми се появи някога, може да го изненадам.
	— Със сигурност ще се появи — напомни й Хариет. — Все едно, бих предпочела никой в тази къща да не види лорд Стрейндж, застанал на вратата на спалнята ти, докато ти си в леглото. Съпругът ти ще върне само за да поиска развод.
	Очите на Изидор се разшириха.
	— Излизайте! — заповяда тя и посочи към вратата.
	Този път Джем се подчини и подаде глава обратно, само за да каже:
	— Фехтовката е в единайсет.


>	Глава 29
>	Извори на вдъхновение

	_10 февруари 1784 г._
	— Толкова съм разочарована! — измърмори Изидор на следващата сутрин. — Мислех, че досега ще съм получила поне отговор от адвоката на съпруга си. Откакто за пръв път писах на всички и им съобщих плановете си, минаха месеци! Свекърва ми трябваше вече да е направила чудото.
	— Твоят съпруг е тъпак — каза Хариет. — Идваш ли на закуска?
	Изидор лежеше в леглото си, изящно облечена във френско неглиже, и четеше книга.
	— Категорично не. Току-що започнах ръководството за война на Тацит.
	— Кой е Тацит?
	— Кой е бил Тацит — поправи я Изидор. — Гръцки тактик. Ако някога ми се наложи да предвождам армия в битка, съм съвсем подготвена.
	— Ще го имам предвид — обеща Хариет и остави приятелката си да отпива доволно горещ шоколад и да мърда пръстите на краката си.
	Нел я чакаше пред стаята за закуска. Когато я видя, Хариет забави крачка, но Нел я улови за ръката и я придърпа настрана.
	— Искам само да знаете — каза тя, — че не ни обвинявам.
	— За какво? — попита Хариет объркана.
	— Задето ми го отнехте — отговори Нел. Вечерта онзи ден сякаш някой ми отвори очите, защото след като вие станахте от масата, той беше скучен и мълчалив, и разбрах, че за вас си прави труда да бъде духовит, но за мен — не.
	Хариет усети как я прободе ужасно чувство на вена.
	— Аз…
	— Искам да знам само едно — продължи Нел.
	Хариет я погледна и примигна.
	— Подигравахте ли ми се? Да не би двамата да сте съчинявали заедно онази поема и през пялото време да сте ми се присмивали?
	— Не! — провикна се Хариет. — Съвсем не! Написах ви тази поема, защото мислех…
	— Защото сте мислели, че се интересува от жени като Нел. — И аз си мислех така, то е ясно. Знаете ли, в известен смисъл това прави всичко по-лесно. Наистина мислех, че ме харесва. Искам само да кажа, че ако трябва да бъде някой друг, просто се радвам, че сте вие. Защото не е друга жена. — Очите й просветнаха заплашително. Ако бяхте жена, Хари, щях да съм принудена да ви убия!
	— Мили Боже! — промълви немощно Хариет.
	— Мислих за това… ето защо никой никога не е чул Стрейндж наистина да е бил с някоя жена.
	Хариет хлъцна от смайване.
	— Трябваше да се сетя. Искам да кажа, нали работя в театъра! Но той просто ме заслепи.
	— Знам — промълви съчувствено Хариет.
	— Довечера ще изнесем последното си представление и заминаваме за Лондон — каза Нел. — И знаете ли, снощи говорих с госпожица Линет, Миналата година беше водещата актриса в „Друри Лейн“ и има едно много приятно споразумение с един принц. Мисля, че някой принц ще бъде идеален за мен. Вие не мислите ли, Хари?
	— Категорично — кимна Хариет. — Всеки принц би ви обикнал, Нел.
	След закуска Джем вдигна пръст и двамата отидоха в галерията. Само че този път фехтовката прерасна в нещо друго. Отидоха да посетят Юджиния и по обратния път Джем неочаквано дръпна Хариет в една празна спалня.
	Тази вечер на Играта тя спечели патента за интересна машинка, която изчисляваше суми. Според нея беше много хубава, но безполезна, затова по-късно позволи на Джем, който смяташе, че може да я подобри, да я спечели от нея в една друга игра, която двамата изиграха през нощта.
	— Искам да знам кога точно се досети, че съм жена — каза тя някъде към полунощ.
	— Сигурна ли си, че не искаш това да си остане тайна? Мога да ти кажа на петдесетия ти рожден ден. Като изненада.
	Тя изсумтя.
	— Ще приема това за „не“ — каза Джем. — Малко е смущаващо. Наистина не разбрах отначало.
	— Това беше ясно.
	— Всъщност се почувствах безкрайно нещастен. Не можех да спра да те гледам и… ами… да те желая, а мислех, че си мъж.
	Тя се засмя.
	— Ще ме помислиш за голям глупак.
	Тя просто обърна глава и го погледна.
	— Е, добре, наистина съм глупак — призна той и простена.
	— Хайде да приемем, че е така, и да продължим нататък — предложи Хариет и му се усмихна.
	— Бях идиотски бавен в разкриването на тайната ти — каза той след известно време.
	— Да приемем, че и това е така — отговори Хариет. — Джем, кога се досети?
	— В момента, в който те обвиних, че си целунала конярчето. Ти изглеждаше толкова ужасена, а все пак го беше целунала.
	Хариет изсумтя.
	— Какъв пропаднал негодник си! Помня как изведнъж се разведри.
	— Така е. Знаеш ли, тогава действително започнах да се чудя дали немислимото не е възможно?
	Тя се засмя.
	— За мен ли?
	— У теб има нещо, което е просто… мое — каза той. — Дали си мъж или жена… не съм сигурен, че щеше да има значение.
	— Доволна съм, че съм жена. И така, какво си казахте с Вилиърс на латински?
	Той се намръщи.
	— Не помня. Аз измислих тази проверка. Стори ми се очевидно, че ако не знаеш латински, значи си жена. И ти наистина не знаеше. Но после Вилиърс се възползва от възможността да ми каже, че ако пусна Кити при теб, когато си съблечена, ще ми откъсне главата.
	— Обичам Вилиърс — каза Хариет със задоволство.
	— Сега обичай мен! — подкани я Джем и се претърколи.
	Дните минаваха като перли на огърлица: чувствени, еротични, приятно разделени, красиви.
	Сега Хариет разбираше домакинството на Джем. Неговата тайна се въртеше около Играта. Нищо чудно, че Джем рядко слизаше долу, за да поздрави новите гости. Само Играта имаше значение, а половината от новите гости бяха тук просто за да осигуряват развлечения на играчите.
	Освен това разбираше защо Грациите остават толкова дълго в дома на Джем, макар че самият той не проявяваше никакъв интерес към талантите им. И как някои други, най-различни млади дами са се сдобили с бижутата на шията си и усмивката в очите си.
	Понякога Играта продължаваше до два-три часа сутринта. Една нощ лорд Сандуич започна разговор на тема как да събере триста хиляди лири за министъра на вътрешните работи. Вилиърс предложи поголовен данък. Джем поклати глава. Хариет предложи данък върху виното.
	— Защо точно върху виното, младежо? — попита лорд Сандуич.
	— Виното е лукс — отговори Хариет. — Алкохолът е основната причина за повечето криминални инциденти, разглеждани в местните съдилища.
	— Дори не знам кой сте — измърмори недоволно Сандуич.
	— Трябва по-внимателно да преглеждате справочника си на „Дебрет“ — каза Вилиърс и в гласа му се появи остра нотка. — Аз нямам много роднини, Сандуич. Не мога да допусна някой да пренебрегва някого от тях.
	— Малкото ти законородени роднини са все болни от скорбут — изръмжа Сандуич.
	— Младият Коуп е един от тях — каза Вилиърс, без да се трогне. — Идеята за данък върху виното е чудесна.
	— Не ми харесва — отсече мъжът, който се оказа лорд-пазителят на малкия държавен печат.
	Но разговорът се завъртя около любовта на Сандуич към хубавото бордо и накрая идеята за данък върху виното се прие. Усещането беше опияняващо. Тя, Хариет, беше повлияла върху политиката на Англия.
	Джем започна да идва на вечеря всеки ден. Често идваше и на обяд. Понякога седеше до нея, а друг път — начело на масата и флиртуваше с Изидор.
	Опияняващото удоволствие от това да е мъж — да може да язди свободно, да се фехтува и да спори — се харесваше все повече Хариет. Всички разговори й се струваха интересни. Една вечер влезе в спор с един от учените за неотдавнашното откриване на нова планета, наречена Уран. Господин Педъл настояваше, че ръководителят на Кралското дружество не е трябвало да дава на Хершел, човека, открил планетата, медал Копли.
	— Какво толкова е направил? По цяла нощ зяпа звездите, и нищо повече. А ето че го направиха член на Кралското дружество! Заради едното нищо! Знаете ли, сър Джайлс, ей там… — и кимна към очилатия професор, който седеше по-нататък на масата — … сър Джайлс идентифицира рода на птицата султанка. Виж, това е причина да те направят член. Онзи човек просто е погледнал към небето и е видял една звезда. Пфу!
	— Но ние трябва да изследваме нощното небе — възрази Хариет. — Трябва да разбираме света, в който живеем. А за мен звездите са не по-различни от крилата на пеперуда.
	— Не съм съгласен — отговори господин Педъл. — Когато станете по-възрастен, ще разберете колко е различно да прекараш живота си в извършване на точни научни анализи и да седиш навън вечер с чаша вино и да чакаш някоя звезда да привлече вниманието ти!
	Джем я сръга с лакът.
	— Не го приеха за член на Дружеството — прошепна той в ухото й. — Не сметнаха миграционните навици на скакалците за адекватна тема. Изследването му отне седем години.
	— Приеха Стрейндж в Кралското дружество заради експериментите му с жабешки крачета — продължи Педъл. — Това никой не може да го отрече.
	Хариет погледна към Джем и вдигна вежда.
	— Наистина ли?
	— Промени какви ли не неща, свързани с жабешките крачета и металите — каза неясно Педъл. — Сигурно сте чели за това.
	— Оттогава минаха пет години — каза Джем. — Жабите са в миналото.
	В очите му блестеше онази негова скрита усмивка. Това постижение го изпълваше с гордост, но той се преструваше, че няма значение.
	Хариет се обърна към господин Педъл и го попита как скакалците произвеждат музика.
	По-късно през нощта Хариет попита за жабешките крачета, но Джем вече не се интересуваше от тях.
	— Потръпват — каза той. — Всичко това беше много интересно и накрая го записах. То ме насочи към математиката, затова последвах усета си и никога не се върнах към жабите.
	Хариет поклати глава.
	— Не се ли гордееш, че са те направили член на Кралското дружество?
	Той сви рамене.
	— Да се гордея ли… Ето с това се гордея. — И той стана от леглото чисто гол. Оказа се, че това, с което се гордее най-много, е един мост. — Пет арки — поясни той. — Повече от трийсет метра през реката.
	— Прекрасен е! — възкликна Хариет и проследи чертежа с пръст.
	— Не бих могъл да го направя без чугуна на Дарби. Виждаш ли, всяка е излята в две половини?
	Тя кимна. Започваше да проумява как комбинацията от невероятно могъщия интелект на Джем и неговата изобретателност променя света. Буквално го променяше.
	— С какво се гордееш най-много? — попита я по-късно той.
	Тя не можеше да се похвали с мостове, затова отговори:
	— В града, в който живеем, съдията е пияница. Затова, когато той беше неадекватен, съпругът ми заемаше мястото му в съдебната зала.
	— Това законно ли е?
	— Нещата винаги са се вършили така.
	— Аристократи! — измърмори Джем развеселен. — Значи провинциалният земевладелец влиза и спасява положението, така ли?
	Трябваше ли да му каже? Трябваше… трябваше… „Аз съм херцогиня.“ Защо й беше трудно да го каже на глас? Много трудно. Думите я караха да изпитва страх. Не можеше да спре да мисли какво каза Джема — че никой не люби една херцогиня, без да мисли за ранга й. Титлата променяше всичко.
	— Мога да си представя как Вилиърс прави нещо такова — каза Джем, докато лениво чертаеше някаква фигура по рамото й с върха на пръста си. — Какво се случи, след като почина съпругът ти? Следващият земевладелец ли се нагърби с тази задача?
	— Не, аз.
	Той седна в леглото с отворена уста — много удовлетворяващо. Но после я затвори и каза:
	— Разбира се, че ти. Разбира се!
	Заговориха за Лавдей Билинг и за жените като нея, чийто живот може би щеше да се промени от един съчувствен глас и две лири.
	— Удивително е колко много неща може да се постигнат с малко пари! — промълви, за свое удивление, Хариет.
	Каза му неща, които не беше казвала на никого, сподели му своите възгледи за света и неговата несправедливост.
	Но той хареса най-много историите за Сибълс, най-находчивия престъпник в Бероу.
	— Той тормози целия град! — възкликна прочувствено Хариет. — Никой не е пощаден. За него всичко това е игра.
	Джем избухна в неудържим смях.
	Една вечер той стана от масата за вечеря и оповести, че мъжете ще се оттеглят да пият портвайн. Дамите се отправиха към салона си с недоволни изражения. Мъжете останаха да седят на трепкащата светлина на свещите часове наред, увлечени в спорове за робството, намаляване на данъците, развитието на науката препариране — за всичко, което им идваше на ум. Тази вечер нямаше Игра.
	Хариет облегна лакти на масата. Отказа пурата с отрязани краища, която и предложиха, но изпи повече портвайн, отколкото беше полезно. Джем седеше в другия край на масата и очите му се смееха. Почти не я поглеждаше.
	Но после спомена нещо за изкуството на един древен римски град, Помпей. Очевидно във всички рисунки, всички до една, присъстваше фалос.
	Още по-интересно й се стори това, че както стана ясно, повечето от мъжете в стаята бяха проучили тези рисунки най-подробно по време на обиколките си из Европа.
	— Моят любим предмет от Помпей е басейнчето за птици — каза Джем лениво. — Коуп, вие нали сте виждали басейнчето? Имам предвид, когато сте навършили пълнолетие и сте обиколили Европа?
	Играеше си с огъня.
	— Разбира се — отговори решително Хариет и леко понижи глас. — Стори ми се много вдъхновяващо.
	Лорд Пенсикъл гръмко се изсмя и я стрелна с раздразнен поглед.
	— Вдъхновяващо, а? Много показателно.
	— Трябва да предположим, че вие сте намерили вдъхновението си на други места — обади се Вилиърс. На Хариет й беше изключително приятно, че си има двама защитници: предполагаемият й роднина Вилиърс и домакинът й.
	— Бордеят — отговори незабавно Пенсикъл. — Много хубави фрески. Много хубави жени. Не виждам нищо интересно в едно басейнче за птици, което пикае вода. И на никой не му е чак толкова малък.
	Той ги изгледа с присвити очи и Вилиърс се подсмихна под мустак.
	Джем стана от мястото си начело на масата и седна до Хариет.
	— Все пак — каза той полугласно — тук сме само мъже.
	Хариет беше толкова щастлива, че това изобщо не я притесняваше. Джем и наливаше портвайн и се смееше на шегите й. Когато всички мъже възторжено подеха „Уестминстърската блудница“, той я сръга с лакът, за да се присъедини към хора. Когато лорд Оук се отдалечи, залитайки, и се облекчи в ъгъла, Хариет изписка, а Джем я сръга да мълчи.
	— Мислех, че има гърне! — изстена Оук.
	Джем позвъни за Поуви и подкани всички да напуснат стаята, за да може прислугата да я почисти.
	Тази нощ, докато лежаха в леглото, Джем си играеше с капки от четирийсетгодишно бургундско вино, като първо ги размазваше по гърдите й, а после ги облизваше.
	— Още не си ми отговорила на предложението — каза той, след като се изкъпаха и се строполиха обратно в леглото.
	— Какво?
	— Помолих те да се омъжиш за мен — каза той. Косата му падаше в очите и Хариет не можеше да ги види. — Нали не си забравила?
	— Аз… това беше шега. Или не беше?
	Тя затаи дъх, но вместо да й даде отговор, той попита:
	— Какъв беше съпругът ти?
	— Обичаше овесена каша на закуска.
	— Нямах това предвид.
	— Не се любеше като теб.
	— Това го знам. Кажи ми нещо, което не знам.
	— Обичаше шаха. Повече от всичко друго на този свят обичаше шаха.
	Джем не каза нищо, но сега тя го познаваше, знаеше какво си е помислил незабавно — че Бенджамин не я е обичал толкова, колкото играта на шах.
	— Обичаше ли да се прави на съдия?
	— Не. — Хариет се поколеба. — Всъщност започнах да ходя в съдебната зала още преди да умре. Той беше прекалено зает.
	Това беше лъжа, но такава лъжа беше допустима за една съпруга.
	Прекараха останалата част от нощта в разговор за огньовете в последната Нощ на Гай Фокс, в които млекарницата на Питър Никълс беше изгоряла и колко трудно беше да предявиш обвинение на тълпа пияни мъже. Тя му разказа за кражбата на шест портокала, а после отново заговориха за Лавдей Билинг и нейните петима съпрузи.
	— Петима! — възкликна Джем. — Лавдей е енергична жена!
	— Всички са я напускали — каза Хариет. — Мисля, че е искала само един съпруг, но не е успяла да задържи никой от тях.
	— На нейно място аз нямаше да мога да спра да мисля за другите си жени — каза Джем. — Никога нямаше да ми се получи.
	— За Лавдей, щом съпругът се е озовал в затвора или е отпрашил за Италия, вече е бил минало.
	Косата на Джем отново падна върху очите му.
	— За мен не беше така, когато Сали умря. Тя остана с мен много дълго време. На масата за закуска или долу в градината. Все си мислех, че когато свия зад някой ъгъл, ще я видя.
	— Колко сърцераздирателно! — промълви Хариет и приглади косата му назад.
	— Не беше ли и с теб така?
	— Не.
	— Значи след като съпругът ти е починал, никога не ти се е струвало, че го виждаш през някоя врата, не си забравяла, че вече го няма, не си си спомняла за нещо, което е трябвало да му кажеш?
	Как можеше да му опише какво е чувството, когато някой се е самоубил? Това беше единственият факт, с който живя ден след ден, месеци наред, в продължение на цяла година. Никога не забравяше причината за смъртта на Бенджамин достатъчно дълго, за да си помисли, че го вижда в градината. Усещаше болката в самите си кости, в краката си.
	— Той се самоуби.
	Насили се да го изрече — най-ужасното, изпълнено със самоненавист нещо, което можеше да стори, защото не издържаше да мълчи повече.
	— Може би ще искаш да оттеглиш предложението си. Доста хора смятат, че Бенджамин е бил толкова нещастен заради… заради мен.
	Той грубо я привлече в прегръдките си, притисна я до гърдите си и изрече една дума — стара англосаксонска дума, свирепа ругатня, която никога не бе чувала от устата му.
	Стената, която бе издигнала, за да го задържи навън, леко се пропука. А може би дори се пропука и другата стена, тази зад нея — стената, която Хариет бе издигнала между себе си и света, след като Бенджамин се застреля.
	— Любима — промълви Джем с дрезгав глас. Сега целуваше косата й и я притискаше към себе си с такава сила, че Хариет усещаше болка в гърдите.
	Тя потисна риданието си, защото не искаше да плаче, не и сега. Искаше да чуе какво й казва.
	В думите му нямаше особена логика. Той не спираше да й повтаря колко е прекрасна и какъв глупак е бил съпругът й. Колкото до хората, които евентуално биха намекнали, че самоубийството е имало нещо общо с нея — е, добре, и те бяха идиоти. И дори още по-лошо.
	— Не това беше важното — промълви Хариет. — Не от това ме болеше толкова много. Той просто не ме обичаше достатъчно, за да продължи да живее.
	— Значи е бил глупак — каза грубо Джем. — Знаеш го, нали? В този случай правилото „за мъртвите или добро, или нищо“ не важи.
	Тя кимна, но добави:
	— Бенджамин не беше глупак. Просто беше толкова нещастен, че забрави за мен. В ума му нямаше място за мен.
	— В моя ум няма място за нищо друго, освен за теб — каза Джем.
	А после се зае да й го докаже по начин, който й се стори изключително задоволителен.


>	Глава 30
>	Неочаквана женитба

	_19 февруари 1784 г._
	Когато влезе във всекидневната, Хариет не беше подготвена да завари Изидор, искряща като райска птичка. Или като принцеса. Хариет действително примигна за миг, докато я наблюдаваше. Изидор се беше вкопчила в Джем, сякаш той беше дървото, в което възнамеряваше да си свие гнездо, и това също беше странно и неочаквано.
	Роклята й прилепваше по тялото като втора кожа, ушита от сребрист плат, който проблясваше при всяко движение. На талията се издуваше на меки широки гънки, прозрачни и изтеглени назад, за да разкрият тъмносинята коприна отдолу. Това беше рокля, достойна за Мария Антоанета. Беше рокля, достойна за принцеса.
	Това впечатление се засили още повече, когато Хариет се приближи достатъчно, за да осъзнае, че корсажът и полите са украсени с миниатюрни блестящи камъчета. Диаманти. В косата на Изидор също имаше диаманти.
	Изминаха няколко минути, преди Хариет да успее да стигне до нея: джентълмените се бяха скупчили наоколо като пасаж сьомги, плуващи срещу течението. Джем стоеше като скала в средата. Срещна погледа на Хариет над главата на Изидор и изрече нещо с устни, но тя не можа да го разбере.
	— Скъпи мой господин Коуп! — провикна се драматично Изидор. Очите й блестяха, но според Хариет в тях се четеше безумен страх.
	Тя се поклони.
	— Ваша светлост.
	— Погледнете какво забавно съобщение получих днес! — подкани я Изидор, пусна нещо в ръката й и се извърна да поздрави лорд Касълмейн.
	Хариет разгъна едно омачкано късче пергамент.
	„Установих, че съм загубил нещо, което ми принадлежи“, пишеше в бележката. Хариет се намръщи. Думите бяха написани от силна ръка, надраскани набързо, сякаш авторът не отдаваше никакво значение на краснописа. Тя едва не пропусна последната дума. „Довечера.“ А после: „К“, надраскано в долния десен ъгъл.
	Хариет ахна. Херцогът. Козуей, съпругът на Изидор. Планът на Изидор беше сработил. Той беше тук — не просто в Англия, а тук.
	Тя се опита да стигне отново до Изидор, като сръга силно един от жонгльорите с лакът в ребрата.
	— Господин Коуп — каза отново Изидор. Изглеждаше възхитително… и беше бяла като водна лилия.
	Хариет я улови за ръката и я дръпна настрана от Джем, който изглеждаше облекчен. Разбира се, всички мъже се обърнаха след тях, сякаш Изидор беше някакъв заек, а те — лисиците.
	Изидор се усмихна с онази своя щедра еротична усмивка, която обещаваше на мъжете всичко и не им даваше нищо. Хариет действително видя как мъжът, застанал най-близо до приятелката й, потръпна леко.
	— Моят скъп господин Коуп ще ме придружи до… до…
	— Ще се върнем, господа — обеща Хариет и я повлече настрана.
	— Не съм готова! — извика Изидор в мига, в който се освободиха от тълпата. — Промених си мнението, Хариет! Не искам…
	— Ти го накара да се върне чак от Нил — напомни й Хариет. — Разбира се, че го искаш.
	— Не съм готова! — настоя Изидор с яростна сила. — В леглото, Хариет. Не съм готова за това. С непознат. Тази вечер!
	Изречено по този безцеремонен начин, перспективата наистина изглеждаше доста нерадостна. Изидор спря рязко.
	— И става още по-лошо, защото като гледам теб и…
	Хариет я ощипа.
	— Шшшт!
	— Знаеш какво имам предвид…
	Хариет наистина знаеше. Ако докато беше омъжена, дори подозираше колко много удоволствие и радост могат да изпитат заедно мъжът и жената… сравнението със собствения й живот навярно щеше да я съкруши.
	— Изидор… — започна тя, докато двете минаваха през вратата към преддверието. — Ти трябва да… — но думите замряха в гърлото й.
	Когато влезе във всекидневната само преди две минути, в огромното преддверие на Фонтхил имаше само няколко бездействащи лакеи. Сега обаче входната врата беше отворена и в помещението нахлуваше малка вихрушка от сняг и тъмнина.
	Тя чу спокойния отмерен глас на Поуви:
	— Наистина, Ваша светлост, тази зима е необичайно студена.
	Думите му бяха посрещнати с дълбок смях.
	— Не съм свикнал с такова време и треперя като остригано агне, уверявам ви.
	Изидор застина съвсем неподвижна. От устните й се изтръгна тих звук, който показваше колко е уплашена. Сега мъжът беше вътре, но стоеше с гръб към тях. Беше огромен, загърнат в зимно палто, с гигантска кожена шапка.
	— Трябва да се кача горе — прошепна едва чуто Изидор.
	— Късно е — възпря я Хариет. — Ще те види, когато се качваш по стълбите.
	— Не мога…
	Хариет я погледна намръщено, както гледаше обвиняемите, които се връщаха многократно в нейната съдебна зала.
	— Можеш.
	Всичко сякаш се случваше прекалено бавно. Той съблече палтото. Свали шапката. Хариет едва успя да види буйна, рошава мастиленочерна коса, ненапудрена и дори незавързана на опашка, преди новодошлият да се обърне.
	Първата мисъл, която й мина през ума, беше, че е невъзможно да е англичанин. Никога не беше виждала англичанин с такава кожа — като великолепен махагон. Той носеше жакет, на който Вилиърс щеше да завиди, светлосин, но незакопчан отпред, както беше редно. Хариет видя кафявата кожа на шията му. Къде беше шалчето му? Не носеше жилетка. Над дланите му падаха дълги бели маншети, но вместо закопчани на китките с перлени копчета, той ги носеше свободни. На практика беше полуоблечен.
	В преддверието за миг се възцари абсолютна тишина. Херцогът се взираше само в Изидор.
	Тъкмо когато Хариет се канеше да каже нещо — да се представи, нещо! — той се приведе в изключително нисък поклон. Приковала поглед в лицето му, Изидор направи дълбок реверанс. Все още, без да казва нито дума, протегна ръка.
	— Предполагам, че вие сте моята херцогиня — каза той и поднесе ръката й към устните си. Гласът му беше плътен и някак чуждестранен — глас на човек, свикнал да говори чужди езици.
	Хариет изпита чувството, че наблюдава някаква пиеса. Откъде Козуей беше разбрал, че това е съпругата му? И не искаше ли да се оттегли за малко в стаята си, преди да се запознае с нея? Лицето му не беше гладко обръснато. Доколкото знаеше, джентълмените — херцозите! — никога нямаха набола брада. Това беше работата на личните прислужници: да се грижат херцозите да са със закопчани маншети, с жилетки, със закопчан жакет…
	Нито един личен прислужник не можеше да заличи тази неопитоменост от лицето на Козуей.
	— Бих искала да ви представя един мой скъп приятел, господин Коуп — каза Изидор.
	Хариет се поклони и в мига, в който се изправи, разбра, че той е отгатнал каква е. Незабавно.
	В очите му заигра развеселено пламъче.
	— Господин Коуп — каза тихо той. — Ако знаех, че приятелите на съпругата ми са от такава… величина, нямаше да се втурна чак от другия край на Англия да я спасявам.
	— Нямам нужда от спасяване — каза хладно Изидор, сякаш не беше планирала точно това.
	— Не се съмнявам — съгласи се той. — Уви, майка ми е с доста нервен темперамент. Мисля, че щеше да преплува Нил и лично да се разправи с крокодилите, само и само да ме доведе у дома.
	— Ваша светлост ще желае ли да се освежи, преди да се присъедини към останалите? — попита Поуви. Хариет беше забравила за присъствието на иконома.
	Херцогът поклати глава.
	— С херцогинята заминаваме утре сутрин, а аз копнея да видя упадъчните удоволствия, които предлага Фонтхил. Тъкмо се връщам от една необикновена венчавка — на принцеса Аябдар, — но ако се съди по това, което чух от майка си за Фонтхил, предполагам, че ще остана шокиран от вакханалиите, организирани от лорд Стрейндж. Трябва да призная, че целият съм в очакване.
	— Боя се, че Ваша светлост ще остане много разочарован — обади се Изидор. — Аз също, ако наистина сте принуден да си тръгнете на сутринта. Самата аз мисля да остана още няколко дни.
	Той взе ръката й и я вдигна към устните си, без да престава да се усмихва. Хариет едва не отстъпи крачка назад.
	— Но, любима моя — каза той толкова тихо, че Поуви и лакеите не можеха да го чуят, — аз горя от нетърпение да дойде сватбеният ни ден.
	— Ние вече сме женени! — отвърна остро Изидор. — Вие може и да сте пренебрегвали този факт години наред, но ви уверявам, че е истина.
	Той поклати глава.
	— Ние просто подписахме някакви документи, или поне аз ги подписах. Не съм сигурен дали бяхте достатъчно голяма, за да познавате буквите. Както споменах, идвам от истинска сватба. Продължи четири дни, а може би и по-дълго — беше ми трудно да преброя и дните, и предлаганите удоволствия.
	— Така ли? — попита Изидор. — Значи сте извадили късмет.
	— През цялото време си мислех за вас. И планирах сватбата ни.
	Тя се намръщи.
	— Ще се оженим — увери я той. — Както подобава на принцеса — или в нашия случай, на херцогиня, която е чакала толкова дълго нейният херцог да я целуне и да я върне към живота. Предполагам, че се чувствате така, сякаш сте спали сто години?
	Изидор не каза нищо. Хариет едва успяваше да си поеме дъх — сексуалното напрежение, което бушуваше между тях, я приковаваше на място.
	— Никога не съм смятала, че имам нужда от принц — каза Изидор най-накрая.
	— Значи ще трябва да ви… убедя, че имате такава нужда — каза херцогът. И се усмихна. В никакъв случай не можеше да се каже, че е красив в класическия смисъл на думата, по английските стандарти — носът му беше прекалено голям, черната му коса беше разчорлена и дива, а кожата му — така тъмнозлатиста. Въпреки това обаче Хариет остана с отворена уста.
	— Венчавка — продължи херцогът. — Такава, каквато организират в Гондар — върнах се точно оттам. Майка ми подготвя имението, а поканите ще бъдат разпратени из цяла Англия. Разбира се, може да се наложи да изпратим на господин Коуп специална покана. По някаква причина си мисля, че майка ми може да не е чувала името му.
	Погледът му се плъзна към Хариет, която се стресна и осъзна, че просто стърчи там като глупачка.
	— За мен ще бъде чест — промълви тя немощно.
	— Нали ще ми простите, че не се ръкувам? При тези обстоятелства? — Зад засмените му очи танцуваше дявол.
	Хариет направи крачка назад и се поклони, а Козуей поведе Изидор обратно към всекидневната. За миг се възцари абсолютно мълчание, а после всички заговориха наведнъж — Хариет чу възбуденото жужене чак от преддверието.


>	Глава 31
>	В която в репутацията на лорд Стрейндж настъпва странен обрат

	_20 февруари 1784 г._
	На следващата вечер всичко започна отначало — полупияни професори от Оксфорд, седнали до странни и много интелигентни актьори, лорд Пенсикъл и господин Наш. Вилиърс дойде на вечерята и остана за портвайна. Никой не говореше за нищо друго, освен за завръщането на херцог Козуей и как отвел херцогинята си в Лондон, след като прекарал само една вечер във Фонтхил.
	— Изведнъж разбрах нещо — обърна се Хариет към Джем, който се беше проснал на един стол до нея. Двамата вече си бяха създали навик: след излизането на дамите той се преместваше и сядаше на масата до нея, без да казва нито дума. Така даваше на ръцете си свобода да правят разни неприлични неща.
	Бяха щастливи да седят един до друг. Никога не го казваха, но беше така.
	— Какво? — попита той лениво, без да откъсва поглед от партията шах между господин Наш и лорд Пенсикъл. Портвайнът не се отразяваше добре на Пенсикъл и той постоянно вземаше неправилните фигури и ги караше да препускат по дъската.
	— Единствените пропаднали хора в твоята къща са жени.
	— О, не мисля така — възрази Джем. — Ето например Вилиърс.
	— Говоря сериозно — настоя Хариет и огледа стаята.
	Край масата бяха насядали двайсетина мъже. По-надолу отляво двама от оксфордските професори бъбреха за неотдавнашната си визита в Булстроуд Парк, където бяха разгледали колекцията на херцогиня Портланд. Сър Джоузеф Банкс, президентът на Кралското дружество, говореше за нещо, наречено Флорилегиум* на Банкс, и че трябвало да събере пари за осъществяването на проекта. Слушателите му не изглеждаха убедени. Наш и Пенсикъл играеха шах.
	[* Florilegium (лат.) — компилация от откъси от други творби, антология — Б.пр.]
	Грациите, София Графтън и останалите се бяха събрали в салона в лошо настроение (дамите бяха показали, че не одобряват нововъведения обичай мъжете и жените да прекарват вечерта отделно).
	— Домът ти се слави с такава репутация заради жените, които каниш.
	— Това важи за всеки дом — отговори Джем и в очите му просветна гняв. — Това е една от най-големите несправедливости на този свят. Господин Ейвъри, например, осигурява на госпожа Махън живот, достоен за кралица. Несъмнено в момента тя седи в салона и се хвали със сребърните кутийки, които й е купил. Но това отразява ли се на неговата репутация? Не.
	— Отвратително несправедливо!
	— Този свят е несправедлив — отговори Джем. — Репутацията е нещо ефимерно и несправедливо. Защо трябва херцогиня Боумонт да е прочута с любовните си връзки, без никой да казва нищо лошо за нея, а госпожа Махън да е отритната от обществото?
	— Джема се омъжи, преди да започне с affaires — отговори Хариет, незабавно подтикната да защити приятелката си от детинство. — А освен това беше вярна на брачния си обет, докато не завари съпруга си на писалището с любовницата му.
	— Сигурно се е разстроила — каза Джем.
	— Много! — потвърди Хариет. — Ти имаше ли любовница, докато беше женен за Сали?
	— Не. Сали ми стигаше.
	За миг Хариет изпита ненавист към високата стройна Сали, която му е стигала.
	— За какво си говорите вие двамата? — попита лорд Пенсикъл и вдигна глава от дъската.
	— Шах и мат — каза противникът му.
	Пенсикъл изсумтя неодобрително и бутна дъската настрани.
	— Всеки път щом погледна към вас, ви виждам със събрани глави.
	Хариет го изгледа хладно.
	— Всъщност говорехме за любовниците.
	— Не ми казвайте, че и вие си имате любовница! — изрева Пенсикъл и избухна в шумен смях. — Не мислех, че сте достатъчно голям, та инструментът ви да функционира.
	Хариет се скова.
	Но преди да успее да отговори, Вилиърс се намеси в разговора:
	— Присмял се хърбел на щърбел, Пенсикъл! Ако може да се вярва на оплакванията, които бившата ви любовница сипе наляво-надясно, самият вие изпитвате известни… трудности в това отношение. Несъмнено е от възрастта!
	— Трябва да кажа — обади се Джем, — че на мен поемата, публикувана в „Списание на джентълмена“, ми се стори много забавна, макар че несъмнено няма нищо общо с вас, Пенсикъл. Трябва да признаете, че всички тези шеги за перото, което не пускало мастило, бяха много остроумни.*
	[* Непреводима игра на думи: на английски „реп“ означава „перо“, а името на героя е „Pensickle“. — Б.пр.]
	Пенсикъл присви очи.
	— В перото ми си има достатъчно мастило — каза грубо той. — И във всеки случай го топя в правилната мастилница, ако нямате нищо против, че ви го казвам, Стрейндж.
	За миг Хариет си помисли, че Джем ще прескочи масата и ще се нахвърли върху госта си. Едрото му тяло внезапно се скова, но после той просто се ухили.
	— С Вилиърс учим Хари какви са отговорностите на мъжа, включително и как да се отнася с нежния пол. Може би после ще се заемем с вас, но се съмнявам, че ще постигнем същия успех. Все пак Хари си спечели благоволението на една от Грациите.
	Вярно беше. Кити беше така натъжена от ужасния инцидент, претърпян от скъпия й господин Коуп, че при всяка възможност търсеше Хариет, увисваше на лакътя й и й се усмихваше тъжно.
	— Този, в чиито предпочитания се съмнявам, не е Хари — каза Пенсикъл и бутна стола си назад. — Мисля, че утре сутрин ще си тръгна, Стрейндж. Не ми пречи, че къщата е малко странна, но всички си имаме граници.
	— Разбира се — усмихна му се Джем. — Искате ли да помоля иконома си да ви помогне още сега? Няма нужда да чакате до сутринта. Само си помислете: може някой да ви подмами в още една игра на шах и да загубите, или още по-лошо: някоя от младите дами в съседната стая може да пожелае да се възползва от перото ви.
	Пенсикъл събори един стол по пътя си към вратата.
	Хариет усети леко гадене. Разбира се, около масата се беше възцарила пълна тишина, но сега гостите се върнаха към разговорите си, сякаш не беше станало нищо. Тя усети крака на Джем до своя, макар че сега той се беше извърнал настрана и говореше оживено с мъжа, седнал от дясната му страна.
	Тя се обърна наляво. Фредерик Сандърс й се усмихна колебливо и очите му избегнаха нейните. Той беше човек на средна възраст с весело червено лице и куп въглищни мини. Беше дошъл, за да помоли Джем да инвестира във въглища.
	Всъщност Хариет беше разубедила Джем за тази инвестиция, защото мините бяха опасни за работниците, но Сандърс не го знаеше. До този момент той се държеше с нея съвсем дружелюбно.
	От другата страна на масата Вилиърс се наведе напред.
	— Искате ли да се поразходим, Хари? — попита той и стана.
	Тя също се надигна и изпита благодарност. Излезе, без да каже „довиждане“ на Джем, макар че едва ли щеше да има полза. Нищо не можеше да спре клюките.
	— Трябва да започна да се раздвижвам, или поне така казва прислужникът ми — осведоми я Вилиърс с лека въздишка.
	— Сега изглеждате много по-добре, отколкото преди няколко седмици — каза Хариет. Всички лакеи се бяха струпали в коридора. Нима вече са разбрали за причината за гневния изблик на Пенсикъл? Той щеше ли да каже нещо на личния си прислужник?
	— Оправям се — каза Вилиърс.
	Поуви го уви в огромно дебело палто, а Хариет облече своето сама.
	Двамата излязоха в нощта. Снегът се сипеше едва-едва, като фин прашец. Той се появи върху шапките им като по чудо и студенината му докосна устните и носовете им.
	Прозорците на Фонтхил го заливаха със слаба оранжево червеникава светлина. Двамата мълчаливо се запътиха към големите порти, където Вилиърс спря и се облегна на един от стълбовете.
	— Проклятие, аз съм само бледа сянка на човек! — измърмори той и в гласа му се прокрадна нещо като извинение.
	— Аз също — отговори Хариет. — Завинаги ли разруших репутацията му, Вилиърс?
	— Само най-големият глупак не би видял, че спите заедно.
	— Не виждам как! — извика Хариет разстроена. — Той почти никога не ми шепне нищо, нито пък ме докосва.
	— Заради начина, по който се гледате — обясни Вилиърс. — Но хората, които идват във Фонтхил, по принцип са странни. Повечето от жените идват заради безплатното легло и безплатната храна и няма да допуснат дреболия като това с кого спи домакинът им, да застане между тях и безплатното шампанско.
	— Това е… наистина ли мислите така?
	— Това не са познати на Стрейндж — отговори Вилиърс. — Понякога дори не знае имената на жените. Представа нямам защо пуска в къщата си всяка лека жена, която се появи на прага му, но го прави.
	— Но никога не пуска истински блудници — отбеляза Хариет.
	— Сигурно все пак има някакви стандарти — отговори сухо Вилиърс. — Повечето от тях сами си изкарват хляба — или като актриси, или работят самостоятелно, ако мога така да се изразя.
	— Точно затова са по-интересни от повечето дами — каза Хариет.
	— Точно така. Ако говорим за мъжете — продължи Вилиърс, — тогава да, някои от тях са му приятели. Разбира се, Играта също е фактор, но мисля, че мъжете обичат да идват в тази къща заради интелигентните разговори, съчетани с весели жени без морал.
	— Вие затова ли дойдохте?
	— Аз все още не съм в състояние да се възползвам от женската компания — отговори той, все така облегнат на стълба.
	Хариет отметна глава назад и се загледа към звездите. Някъде там се намираше новата планета, която всъщност не беше нова. Беше нова само за тях. Звездите изглеждаха студени и много далечни.
	— Трябва ли да си тръгна? — попита тя и затаи дъх, защото не го желаеше. Искаше — о, как само искаше! — да преживее повече такива дни, изпълнени с енергични упражнения, енергични спорове, енергично любене.
	— Скоро ще открият истинския ви пол — каза Вилиърс. — А ако разберат, че сте херцогиня, Хариет, ви чакат огромни неприятности. Това ще бъде истинска катастрофа. Не за Стрейндж. За вас.
	— Но това е само шега — възрази безпомощно Хариет.
	— И аз така мислех. Ако ставаше дума само за кратък маскарад, можеше да ни се размине. Но предполагах, че ще е само за няколко дни. Сега е въпрос на време. Начинът, по който ви гледа Стрейндж…
	— Проклятие! — измърмори Хариет най-искрено.
	— Не сте му казали коя сте, нали?
	Тя поклати глава.
	— Няма да приеме добре тази новина. И, Хариет, колкото по-дълго прикривате ранга си, толкова по-вероятно е той да възприеме това като предателство.
	— Опитах се да му кажа — промълви Хариет, почти разплакана. — Но не можах… Ще си тръгна.
	— След като му кажете истината, надявам се. Той го заслужава. — На устните на Вилиърс трепна кратка усмивка. — Вие сте голяма късметлийка.
	— Защо, задето съм на косъм да загубя репутацията си? — попита тя, стресната.
	— Аз съм готов да си платя за подобно опиянение. Може доброволно да се разделя и с последните остатъци от репутацията си, само и само да го получа. Дайте си още един, последен ден, на който да се насладите. Тръгнете си вдругиден.
	И той се запъти обратно към къщата, като пазеше дясната си страна и се движеше бавно.
	Хариет обаче остана на мястото си, загледана в силуета му през тънката ледена завеса на снега. Не можеше да потисне надеждата, която трептеше в гърдите й.
	Джем не можеше, просто не можеше да я пусне. Разбира се, през деня двамата бяха разделени. Тя четеше в стаята си или играеше с Юджиния.
	Но когато се съберяха нощем, изпитваха такава радост, такова интелектуално любопитство, такова… физическо удоволствие. Той просто не можеше да я остави да си тръгне. Нали не можеше?
	Мисълта за сбогуване беше студена и горчива като така далечните звезди.
	Той щеше да й каже, че няма значение коя е. Щеше да тръгне след нея. Двамата с Юджиния щяха да тръгнат след нея. Той щеше да се сбогува с гостите си и да дойде в имението й.
	Със сигурност щеше да постъпи точно така.


>	Глава 32
>	Удвоено удоволствие

	_21 февруари 1784 г._
	На сутринта снегът се беше разтопил, а денят беше ясен и студен.
	— Искате ли да пояздим? — попита Джем и погледна към нея, когато тя влезе в стаята за закуска.
	Тя кимна леко и се обърна да поздрави Кити, която обаче я дръпна настрана.
	— Чух всичко! — прошепна въодушевено тя. — Сигурно се чувствате ужасно, знам, но недейте. Казах на всички, че не сте мъжеложец.
	— О! Хубаво — измърмори Хариет.
	— Нали знаете какво е мъжеложец? — попита Кити.
	— Да, разбира се.
	— Онзи глупав Пенсикъл си мислеше, че сте такъв. Сякаш точно той пък може да говори! Всички знаем за него. Във всеки случай аз им казах… — Тя се наведе и зашепна в ухото на Хариет.
	— Наистина ли? — възкликна Хариет. — Вие…
	— Не само това, но също така и че сте ощастливили много и мен, и Рослин. Рослин смята, че сте божествен, и много съжалява за това, което ви е сполетяло. Разказва на всички за снощи. Рослин е музата на лирическата поезия, нали разбирате, и наистина умее да разказва. — Кити се изкикоти.
	— В една и съща нощ?
	— Заедно! Досега сте били само мой, но снощи така сте се разстроили от тези ужасни лъжи, че сте надминали себе си!
	— Божичко! — промълви едва чуто Хариет.
	Кити я целуна по бузата.
	— Аз съм ваша приятелка, Хари, завинаги. Не го забравяйте. — И тя се върна на мястото си.
	Джем стана, за да излезе, но спря за миг. Помежду им припламна споменът за случилото се миналата нощ и Хариет усети как поруменява. В тъмнината двамата не спряха да си доставят удоволствие един на друг, докато останаха задъхани, умоляващи, редуващи се да прилагат това сладко мъчение…
	— Доколкото чувам, трябва аз да се уча от вас какво е мъжественост — каза Джем. Гласът му беше точно толкова висок, колкото да го чуят всички в стаята.
	Откъм Кити долетя сподавен кикот.
	Хариет му се ухили.
	— Понякога младостта е предимство — каза тя. — Може би ще мога да ви понасоча тук-там.
	— Ау! — измърмори Джем и всички се засмяха.
	„Всичко ще се оправи“ — помисли си Хариет и седна с омекнали колене. Всички мъже й се хилеха. Никой не отклоняваше погледа си; никой не се чувстваше неловко. Честно казано, всички изглеждаха изпълнени със завист. Тя изпъна рамене и прие от лакея парче едва запечено говеждо.
	Закуската мина като миг. Кити започваше да се кикоти всеки път щом погледнеше към Хариет, както и Рослин, която не спираше да намигва бавно на предполагаемия мъж.
	Сандърс влезе и седна до Хариет.
	— Чух за снощи — обърна се към нея той под прикритието на общия разговор. — Всички трябваше да се сетим, че Пенсикъл говори глупости. Всички знаят колко може той по тая част. Несъмнено ви завижда.
	Хариет измърмори нещо.
	— Един от приятелите на брат ми беше с такива наклонности — довери й Сандърс.
	Много й се искаше да не го беше правил.
	Сандърс обаче беше приключил с тази тема и се насочи към друга.
	— Когато бях млад, щеше да ми бъде много приятно да можех да се забърквам в лудории като вашите снощи. Той изгледа Кити с хищна усмивка. — Ожених се много млад, ето какво ми се случи.
	Неочакваното потупване по гърба накара Хариет да се задави с говеждото.
	— Имате правилен подход, Коуп. Лудувайте, лудувайте на воля, мен ако питате.
	— Благодаря ви, сър — отговори тя.
	Изпита огромно облекчение, когато се измъкна. Когато изтърпя и последните намигвания и потупвания по гърба от мъжете и всички кикоти и завоалирани покани от жените, се чувстваше толкова уморена, че беше готова пак да си легне.
	Вместо това обу панталоните си за езда и се повлече към конюшните. Денят, който отначало беше ясен, сега отново притъмняваше и вещаеше дъжд.
	— Днес ще работим — каза Джем при влизането й. Пик я чакаше, стиснал поводите на кобилата й. Ще отидем да проверим северните конюшни и да се уверим, че всичко е покрито и топло. Началникът на конюшните ми мисли, че трябва да купим зърно, за да изкараме зимата.
	Хариет се метна на седлото и изпухтя лекичко. Сега яздеше много по-добре и не мислеше, че слабата болка в бедрата й се дължи на язденето по мъжки.
	Или поне на язденето на кон.
	Тази мисъл я накара да се усмихне. Тя вдигна глава и видя, че Джем я гледа. Той ненадейно обърна коня си и излезе от конюшнята. Тя го последва и потръпна, когато режещият въздух я удари в лицето.
	Той я чакаше. Наведе се към нея и я целуна пламенно.
	— Никога не се усмихвай така, ако има някой друг в стаята.
	Сърцето на Хариет запя. Той никога нямаше да я остави да си тръгне.
	— Джем… — започна тя, но той вече беше потеглил и с кратък вик тя подкара кобилата си след него. Сега яздеше добре, можеше да взема завоите в галоп, макар че вроденото благоразумие й подсказа да забави ход. Джем просто се наведе на коня си и препусна още по-бързо.
	Снегът трептеше във въздуха, а вятърът разнасяше мириса и вкуса му.
	Хариет тъкмо започваше да се уморява, когато вдясно в далечината зърна голям обор. Джем веднага забави ход и започна внимателно да подбира пътя си по замръзналото поле. После скочи и поведе коня си към една малка странична врата — не голямата, през която минаваха каруците със сено.
	— Ела, Хари! — провикна се той през рамо.
	Хариет се смъкна от седлото с немалко болка. Макар и вълшебно забавни, допълнителните упражнения през нощта бяха взели своя дан.
	Тя заведе коня си вътре на топло, далеч от вятъра. Над главите им се извисяваха бали златисто сено, устремени към плевника над конюшнята.
	— Никога не съм виждала толкова голяма плевня — възкликна възхитена Хариет.
	Значи плевнята на съпруга ти не е толкова голяма? — попита Джем. В гласа му имаше нотка на задоволство, която я накара да се усмихне. Изглежда, че точно както тя не харесваше Сали, и Джем не харесваше Бенджамин. Макар че тя не му бе казала нищо за него.
	Това, разбира се, нямаше значение, не и когато чувството помежду им беше истинско и чист. Щете да му каже, когато момента и се стореше подходящ. Джем завърза конете, хвана я за ръката и се отправиха по една тясна пътека в сламата.
	— Просто трябва да проверя зърното — каза той.
	— Къде е то?
	— Ей там отзад, в плевнята. Имаме ужасен проблем с мишките.
	— Може да са плъхове. Извади голям късмет. Раната на Юджиния зараства — добави Хариет и потръпна. — Вчера следобед белезите почти не се виждаха.
	— Овчарят води мишеловите си в плевнята всяка седмица — отговори Джем. — Каква ирония, нали? Грижа се чудесно за плевнята си, а допуснах плъховете да ухапят собственото ми дете.
	Топлите пръсти на Хариет стиснаха по-силно неговите.
	Стана случайно.
	— Изглежда ми здрава. Показа ли ти какво се случи със замъка?
	Хариет се засмя.
	— Типично в нейния стил да превърне бедствието в триумф! Един лакей с огромни ръчища беше изтървал цепеница върху едната страна на хартиения и замък и го беше смазал. Затова Юджиния веднага обяви, че замъкът всъщност бил руина и плъховете били спечелили. — Снощи усилено изрязваше бебета плъхове.
	— Видях ги — отговори Джем. — Приличаха на малки пудинги с опашка, но не й го казах. Ето го зърното. — Той повдигна дървения капак и двамата погледнаха надолу към огромния сандък. — Ще им кажа да купят един-два бушела* — реши Джем.
	[* Бушел — мярка, равна на 36 кг. — Б.пр.]
	Хариет протегна ръка и остави гладките зърна да се плъзнат между пръстите й.
	— Мирише много хубаво.
	— Не колкото теб. — Джем отново я гледаше с копнеж.
	— Как мислиш, това чувство дали ще си отиде някога? — попита Хариет и долови жаждата, която прозвуча в гласа й.
	— Не вярвам. Но защо да мислим за това? Сега, в този момент, ни е толкова приятно.
	Той съблече палтото й и прокара ръка под ризата й, но усети само превръзките на гърдите. Затова ръката му се плъзна надолу.
	Отначало двамата просто стояха, облегнати на парапета, без да спират да се целуват, докато се позадъхаха и сърцето на Джем се разтуптя силно под ръката на Хариет.
	— Само ако можеха да ни видят сега! — каза той развеселено. — Боя се, че каквито и лъжи да измисли Кити, няма да спаси положението.
	Хариет обаче не се интересуваше как изглеждат. Вместо това преплете пръсти с неговите и го подръпна.
	— Нека легнем — каза тя.
	— Боричкане в сламата… Не мога.
	— Защо?
	— От сламата получавам обрив. Трае дни наред — каза той, без да откъсва поглед от нейния; — Но мисля, че ще се справим дори ако стоим прави, не си ли съгласна, Хариет?
	Ръката му бавно я галеше по хълбока.
	— Да — прошепна тя. — Мисля, че ще се справим.
	Само след две секунди той беше коленичил пред нея, тя се беше вкопчила в парапета с всичка сила, а той… той…
	Той дръпна глава назад.
	— Знаеш ли, Хариет — каза той замислено, — понякога имам чувството, че би искала да изкрещиш. Мога ли да ти напомня, че в разстояние на много километри от тази плевня няма никого?
	Хариет едва не се задави, но той отново я притегли към себе си и от този негов порочен език й омекнаха коленете.
	В крайна сметка тя не изкрещя. По-скоро…
	— Това беше крясък — чу тя гласа на Джем. — Знаех си, че можеш.
	Но сега беше неин ред, затова тя се плъзна на колене пред него и убедително доказа, че когато става дума за нея, лорд Стрейндж няма никакъв самоконтрол.
	Абсолютно никакъв.
	А после той я обърна, коремът й се притисна към парапета, а едрите му ръце обхванаха дупето й.
	— Господи, Хариет, колко си красива!
	Тя искаше да възрази, че не е красива. Бедрата й бяха прекалено закръглени, хълбоците също, а гърдите — прекалено малки. Но в гласа му имаше нещо, от което думите замряха в гърлото й.
	Гласът му я правеше красива. Ръцете му я галеха и тя ги чувстваше като свои; от него научи красотата на сладките женски извивки, на пищните бедра, на деликатното загадъчно място между краката на жената.
	Бяха се слели дотолкова, че тялото й разбра какво иска той още преди умът й да го проумее. Тя изви гръбнак, посрещна го, проплака, когато той проникна в нея като кораво кадифе. Ръцете му я обгърнаха, предпазвайки я от парапета.
	Той беше бавен. На Хариет и се стори, че всеки тласък е обещание. Дните се простираха пред нея, дни и нощи с Джем…
	Възклицанията не бяха достатъчни. Понякога трябваше да крещи, особено когато Джем плъзни ръка пред тялото й и пръстите му започнаха умел танц. Той не спираше да се движи и тя рухна. Тогава я обърна, за да може пак да я целуне. Вдигна я на парапета, така че краката и се обвиха около него, и каза, че не иска да стига до края, без да вижда лицето й.
	Тя нададе вик. В крайна сметка какво беше викът, ако не прелюдия към сълзите?
	Той беше потънал в нея толкова дълбоко, че Хариет не го усещаше като отделен човек.
	Бяха едно цяло.


>	Глава 33
>	Страх

	Двамата се върнаха в къщата бавно, като почти през цялото време водеха конете, защото Хариет призна, че я болят мускулите на бедрата.
	— Готов съм да те взема в скута си — каза Джем, — но някой ще ни види.
	Хариет се засмя.
	— Не мога да оставя разказваческият талант на Кити да отиде напразно!
	Затова поведоха конете през засилващия се сняг и мрак. Хариет с благодарност предаде кобилата си обратно на Ник и се запъти към къщата.
	Поуви забърза да ги посрещне.
	— Треска, милорд — каза той без предисловие. — Госпожица Юджиния има треска, при това доста силна. Пратих да доведат лекаря.
	Цялото тяло на Джем се скова.
	— Откога?
	— Отпреди час. Изпратих човек в конюшните, но там казаха, че сигурно вече се връщате.
	Джем хукна по стълбите и само след секунда изчезна от погледа й.
	— Наредих на прислужничките да приготвят снежна баня. Ако се наложи, ще я използваме. За момента се погрижих де лежи завита в леглото. Сигурен съм, че вашето присъствие ще й бъде голяма утеха.
	В този миг Хариет проумя, че Поуви знае каква точно е тя (жена) и навярно знае и коя е (херцогиня). Просто беше човек, който научава тези неща.
	— Ще отида при нея — каза Хариет и тръгна към стълбището, като отчаяно си мислеше за работника в имението — онзи, който умря от треска след ухапване от плъх. Преди настъпването на треската бяха изминали няколко седмици — да, сега с Юджиния ставаше същото. Но той имаше някакъв обрив…
	— Има ли обрив? — попита тя.
	Погледът на Поуви й подсказа, че и той разбира какво означава това. Навярно беше запознат със симптомите на всички болести.
	— Още не.
	Това не беше утеха.


>	Глава 34
>	Ад

	_23 февруари 1874 г._
	През първите два дни Хариет се постара да не се пречка на Джем. Откога познаваше и него, и Юджиния? Едва от няколко седмици, макар да й се струваха като години. Сутрин и вечер се отбиваше да види Юджиния. Питаше Поуви за новини всеки път щом го видеше. Чудеше се дали не трябва да си тръгне, но не можеше да понесе мисълта да излезе от къщата дори за да се поразходи малко.
	В случай… в случай че Джем се нуждаеше от нея. В случай че Юджиния се нуждаеше от нея. В случай че станеше нещо толкова ужасно, че… не можеше да го облече в думи.
	Повечето от гостите на Джем сякаш не забелязваха, че домакина им го няма. Бяха чули, че дъщеря му има треска, и след като се увериха, че не е заразна, продължиха заниманията си. Грациите потеглиха към къщата на епископа за едноседмично „представление“. Играта сигурно продължаваше, но Хариет нито знаеше, нито се интересуваше.
	На третия ден вечерта тя надникна в стаята на Юджиния. Джем се беше свлякъл в едно кресло до леглото й, потънал в сън, но се стресна и се събуди.
	Трескавите петна по бузите на момиченцето говореха сами по себе си. Сънят на Юджиния не беше дълбок; от време на време тя се стряскаше и клатеше глава напред-назад, сякаш спореше с някого.
	— Какво прави? — попита шепнешком Хариет.
	— Бори се — отговори Джем. Гласът му беше натежал от умора. — Бори се с всички сили.
	Юджиния отново поклати глава и каза нещо неясно. Хариет долови в мърморенето й думата „не“.
	— Тя е истински боец — каза Хариет. — Къде е болногледачката?
	— Юджиния не я харесва. Утре ще трябва да намеря друга.
	— Мога ли да помогна с нещо? — попита Хариет. И преди го беше питала, но той винаги отговаряше с „не“.
	Този път обаче погледна към нея, изпит и изтощен.
	— Нямам право да те моля за подобно нещо.
	— Моля те! — промълви тя. — Моля те, позволи ми да помогна.
	— Тя не харесва болногледачката, която лекарят изпрати. Но й е приятно да те вижда. Веднъж попита за теб.
	Хариет се втурна към леглото.
	— Аз просто се опитвах да не ти се пречкам. Трябваше да ме повикаш, когато е попитала за мен.
	— Беше посред нощ. — Той се изправи и потри очите си с ръце. — Може ли да поседиш с нея, само за час-два? Трябва да поспя.
	Хариет го бутна към вратата.
	— Тръгвай. Върни се сутринта.
	Тя се сви в едно кресло до леглото на Юджиния. В един момент момиченцето се събуди и помоли за вода. Усмихна се замаяно на Хариет. Но на сутринта вече беше раздразнителна.
	— Не искам вода! — провикна се тя. — Боли ме отстрани. Къде е татко? Татко!
	Една прислужничка влезе в стаята и гласът на Юджиния стана по-висок:
	— Не я искам тук! Махнете я!
	Хариет погледна извинително към прислужничката, която побърза да излезе.
	Единственото, което успокояваше Юджиния, беше пеенето. Затова Хариет й пееше.
	Пееше „Пий единствено за мен“, когато Юджиния пак се събуди. Хариет сложи на челото й хладна кърпа.
	— Ще се омъжите ли за някого, Хари? — попита сънено момиченцето.
	— Не знам.
	— Ако си имате бебе, мога да го държа на ръце. Когато порасна, ще имам четиринайсет деца.
	— Наистина ли? Четиринайсет?
	— Госпожа Билоус от селото има петнайсет и татко казва, че това било прекалено много.
	— Четиринайсет също…
	Но Юджиния отново беше заспала и на устните й играеше лека усмивка. Може би сънуваше четиринайсетте деца. Сега поне не мяташе глава. Но след час отново се събуди.
	— Искам друга песен — каза тя капризно. — Песен за татко. Изпейте ми песен за татко.
	Хариет изпадна в паника. Пееше припева на „Кулата на татко пада“ за четиринайсети път, когато Джем влезе в стаята.
	— Пратих да доведат друг лекар от Лондон — каза той вместо поздрав. — Как се чувстваш, кукличке?
	— Горещо ми е — промълви Юджиния. Долната й устна трепереше. — Мразя да лежа в леглото. Мразя го. Искам да изляза навън. Искам да седна в снега.
	Хариет се надигна със залитане от креслото си и Джем седна на мястото й. Нещата продължиха така — сякаш с години.
	Треската и треперенето се редуваха в безкраен цикъл. Хариет пееше песен след песен.
	Нощите бяха несравнимо по-ужасни от дните. Понякога през деня треската леко отслабваше, но през нощта бушуваше с пълна сила.
	Понякога през деня, когато Хариет кажеше „Здравей миличка“, Юджиния отваряше очи. От време на време се събуждаше и изглеждаше съвсем на себе си. Дори когато плачеше и се оплакваше, че я боли, те приемаха това като признак на сила.
	Но нощем тя никога не заспиваше за повече от час. Когато не спеше, пак се бореше, както го описа Джем. Мяташе глава напред-назад, без да спира да крещи, докато гласът й не се прекършеше. Когато заспеше сънят й не беше естествен, а от тези, от които хората невинаги се събуждат.
	Един ден Хариет осъзна, че Юджиния е болна, много болна, от цели две седмици. Седеше до леглото и изцеждаше потопена в студена вода кърпа, която слагаше на челото й, когато чу гласа на Джем зад вратата.
	— Нищо ли не можете да направите? — обърна се той свирепо към новия лекар.
	И тихия глас на мъжа:
	— Господи как ми се иска да можех! Просто не знаем достатъчно. Има хора, които проучват треските, но не казват почти нищо за треска след ухапване от плъх.
	А после Хариет чу как Джем се отдалечава по коридора почти тичешком. Той никога не плачеше пред нея. Но с всеки изминал ден лицето му ставаше все по измъчено, а бръчките край устата му — все по-жестоки.
	По-късно, когато той се върна, Хариет отиде да се изкъпе. Къщата беше тиха — огромна къща, в която някъде се спотайваше плъхът, причинил треската на Юджиния.
	Просто една къща, един баща и неговата умираща дъщеря.
	Хариет спря и облегна чело на стената на коридора.
	Дните преминаха в още една седмица.
	Юджиния се смаляваше с всеки изминал ден. Личицето й ставаше все по-изострено и уморено, а очите — все по-големи.
	Един ден Хариет излезе да се поразходи и когато се върна, видя с нови очи това, което знаеше дълбоко в себе си от дни. Юджиния умираше. Сърцето й сякаш спря, при това не безшумно, а с огромна, стържеща болка.
	Юджиния отново мяташе глава напред-назад, напред-назад. Бузите й горяха. Тя не спираше да стене — безкраен поток от тихи и неясни думи, но Хариет знаеше какво са: израз на безкрайна болка.
	Тя се запрепъва напред и падна на колене до леглото.
	Лицето на Джем беше абсолютно бяло, а очите — заобиколени от черни кръгове.
	— Не изчезва — каза дрезгаво той. — Никога няма да я пусне.
	— Не го знаеш със сигурност — прошепна Хариет. — Никой не го знае.
	— Тя няма да издържи още дълго.
	Хариет преглътна и зарови глава във възглавниците, сякаш се опитваше да заглуши думите му.
	— Лекарят каза, че може би ще се случи днес. — Гласът на Джем дори не звучеше като неговия. Звучеше като някакво далечно ехо.
	Сълзите на Хариет опариха ръцете й, опариха вътрешността на носа й, изгориха сърцето й.
	— Искаш ли да останеш насаме с нея? — попита тя и вдигна глава. По бузите й се стичаха сълзи.
	Той поклати глава.
	— Остани с мен. С нас двамата.
	Затова те продължиха да седят един до друг. С наближаването на вечерта през главата на Хариет започнаха да преминават какви ли не странни мисли: че здрачът всъщност не е черен, а сив. Слънцето го няма, а светът посивява, без чувство, без цвят. Времето изглеждаше подходящо едно малко момиченце да се освободи от тази болка, да се предаде.
	Но Юджиния не се предаваше. Понякога млъкваше и сърцето на Хариет се свиваше от паника, но после Юджиния отново започваше да клати глава.
	— Тя се бори — обади се ненадейно Джем след часове мълчание и гласът му се прекърши по средата на изречението. — Няма да се предаде.
	Хариет намери сили да се усмихне на Юджиния.
	— Добро момиче — каза тя.
	— Не.
	— Не?
	— Тя трябва да знае, че няма нищо лошо в това да си отиде. Всичко е наред, миличка, всичко е наред. — Гласът му се пречупи. По лицето му потекоха сълзи. — Майка ти те чака. Тук болката е прекалено голяма, кукличке. Всичко е наред. Можеш да се предадеш, Юджиния.
	— Тя не може да те чуе — каза Хариет.
	— Може. — Той се наведе над леглото, обхвана с две ръце личицето на дъщеря си и изрече думите отново. И отново.
	Хариет зарови лице в завивките и се разплака. А после ненадейно чу гласа му, но сега той звучеше съвсем различно.
	— Здравей, кукличке.
	Хариет вдигна глава. Юджиния гледаше към баща си с разфокусирани, раздразнени очи.
	— Здравей, татко.
	Хариет никога не беше чували по прекрасни думи.
	Юджиния се намръщи.
	— Престани да ми казваш да си отида, татко. Толкова съм уморена. Никъде няма да ходя.
	— Разбира се, че си уморени — съгласи се той. — Разбира се, че си уморени. Знам.
	— Къде е Хари?
	Хариет скочи, преплете крака и почти падна върху Юджиния.
	— Тук съм.
	Изпейте ми онази песен — помоли Юджиния и отново затвори очи. — Искам тази песен, Хари. Любимата ми.
	Хариет седна на леглото и запя с глас, който трепереше и постоянно се прекършваше:
	„Пий за мен само с очи. А с моите аз клетва ще дам.“
	— Сложете си ръката на бузата ми — нареди Юджиния. — Както преди, Хари.
	Хариет се подчини.
	— „Ти целувка в чаша остави…“ — Не можа да вземе високата нота и вместо това понижи глас. — „Вино няма аз да искам.“
	Докато с Джем я наблюдаваха, Юджиния заспа — този път дълбоко. Намираше се някъде толкова далеч, че гърдите й едва помръднаха.
	— Не мога да го понеса — обади се внезапно Джем и се изправи, залитайки. От гърдите му се изтръгна дълбоко дрезгаво ридание. — Не мога… Хариет…
	— Иди се разходи — прекъсна го тя и вдигна поглед към него. — Тя няма да умре, не и в този час. Не и в този момент.
	Той застина на прага.
	— Не мога да гледам. Не… мога… да… гледам.
	— Тръгвай! — прекъсна го тя. Обичаше го, обичаше и Юджиния. — Обещавам, че ще бдя и тя няма да умре. Още не.
	Той излезе от стаята с несигурни стъпки. Хариет беше излъгала, излъгала… Струваше и се очевидно, както несъмнено се струваше и на Джем, че Юджиния ще умре. Ако не в тази минута, то след пет минути, след час.


>	Глава 35
>	„Ти целувка в чаша остави…“

	_15 март 1784 г._
	Хариет вдигна Юджиния и я занесе до огнището, до люлеещия се стол. Дребното телце на момиченцето беше станало кожа и кости.
	Хариет остана край огъня и продължи да се люлее напред-назад. От време на време сълзите й капеха по лицето на Юджиния. Това странно, забавно малко момиченце с логичен ум и страстно желание да има бебета се бе промъкнало в сърцето й.
	Докато Бенджамин беше жив, в началото на брака им, Хариет си мислеше, че със сигурност ще имат деца. Тези неродени деца нахлуваха с подскачане в сънищата й, хапеха шахматни фигури, докато им никнеха зъби, крачеха важно-важно, както правеше Бенджамин, без да спира да й се усмихва с поглед.
	Но тези деца така и не се родиха, а сънищата станаха все по-редки и по-малко живи, също като брака им.
	По косата на Юджиния капнаха още няколко сълзи. Най-накрая Хариет си бе намерила дете, само за да го загуби.
	Юджиния се размърда веднъж, но Хариет я укроти, като я целуна по челото и изпя няколко стихчета. Момиченцето отново потъна в онзи дълбок сън.
	Хариет продължаваше да я люлее, когато Джем се върна.
	Той прекрачи прага. Хариет видя въпроса в очите му и бързо поклати глава.
	— Още е тук, тук е.
	Той сведе поглед към тях. Всеки сантиметър на тялото му издаваше отчаяние.
	— Ще се изкъпя и ще я взема аз — каза той с равен глас.
	„Това е шок — помисли си Хариет. — Все още не може да си позволи да приеме истината.“
	Продължи да люлее Юджиния. Ръцете я боляха от умора.
	През един процеп в завесата нахлу кос лъч перлена светлина. Зазоряваше се.
	Светлината вече не беше сива. По клепачите на Юджиния заигра розов отблясък, обагрен с перлен прах. Момиченцето не помръдна. Хариет освободи едната си ръка и я сложи върху челото й.
	Джем влезе в спалнята, целият потънал в пашкула, в който по някакъв начин бе успял да се увие. Чувстваше се като ненадейно оживял снежен човек — студен, безчувствен предмет, който се движи по някакво чудо.
	Хариет все още седеше до огъня, но вече не люлееше Юджиния. Той прие това за лош знак и тръгна към тях.
	Под очите на Хариет тъмнееха сенки като рани. Косата й бе прибрана назад с проста панделка, а по бузите й се виеха няколко измъкнали се копринени кичури. Юджиния лежеше свита в ръцете й като новородено таралежче.
	В очите на Хариет се четеше нещо… Джем отново погледна към дъщеря си. Сложи ръка на челото й.
	Усмивката на Хариет беше толкова красива, че той я почувства с всяка частица от съществото си. Пашкулът, който го обгръщаше, изчезна и той се олюля.
	Утринната светлина го блъсна в лицето като юмрук от цветове.
	— Треската — прошепна той. — Тя… тя…?
	Още отначало треската намаляваше, но така и не изчезна окончателно. Но сега челото на Юджиния беше хладно. Хладно.
	Хариет се опита да каже нещо, но се разплака така неудържимо, че не успя.
	Юджиния отвори очи.
	— Татко — прошепна тя.
	Той я взе на ръце.
	— Как се чувстваш? — Усети как гласът му се пречупи, но не изпита никакъв срам.
	— Гладна съм — въздъхна Юджиния и отпусна глава на рамото му.
	Вълшебният дрезгав смях на Хариет беше като сянка на предишния й смях… но тя се смееше за пръв път от седмици. И Юджиния искаше храна за пръв път от седмици — досега се мъчеше да отблъсне всяка лъжица супа, която й даваха. Джем се засмя, усети нещо влажно върху бузата си и осъзна, че плаче.
	— Ще оздравееш — прошепна той и силно прегърна малкото си момиченце. — Хариет, тя ще оздравее!
	Хариет отново се засмя.
	Той погледна към нея с дълбока, почти болезнена радост.
	— Обичам те — каза ненадейно той. — Знаеш ли го?
	Хариет леко поруменя.
	— О!
	— И аз, и Юджиния те обичаме. Нашата Хари.
	Юджиния отново беше заспала, затова той я върна в леглото, а после вдигна Хариет и я сложи в скута си.
	Тя отпусна глава на рамото му и двамата просто останаха така, загледани в тлеещия огън. Измина може би цял час. Но най-накрая той чу гласа й, нежен като целувка:
	— Обичам те, Джем.
	Той я прегърна още по-силно.


>	Глава 36
>	Игри

	_16 март 1784 г._
	_Следващата вечер_
	Джем излезе от стаята на Юджиния и краката му сами се насочиха към спалнята на Хариет. Юджиния беше добре. Щеше да живее. Лекарят го потвърди. Щеше да живее. Господин Ейвъри крачеше към него.
	— Липсвахте ни на Играта — каза той. — Как е дъщеря ви?
	— По-добре. Може би довечера ще успея да дойда.
	— Децата са голяма досада. Много се гордея, че така и не създадох нито едно. Коуп ще дойде ли?
	— Разбира се.
	Ейвъри прие този отговор, без да му мигне окото. Сърцето на Джем запя. Сега всичко можеше пак да стане нормално. Само че, разбира се, нямаше да бъде същото. Никога вече нямаше да бъде същото. Сега имаше Хариет.
	Той отвори вратата й, без да чука, с надеждата да я завари без дрехи. Във ваната.
	Тя пишеше писмо. Той знаеше, че в очите му е грейнала усмивка, защото видя отражението й в нейните. Приближи се изотзад и дръпна панделката от косата й.
	— Имам нужда от теб — каза той почти яростно.
	Тя се изправи, без да се изплъзва от ръцете му, и се обърна към него, безмълвна и изпълнена с готовност.
	Той я придърпа към ръба на леглото, застана пред нея, за да може да я люби и все пак да я вижда, да вижда всичките й прекрасни извивки и вълшебна закръгленост. У Хариет нямаше срам, нямаше престорена скромност. Тя лежеше пред него като великолепен дар, обвила крака около хълбоците му.
	И тъй като беше Хариет, не спря да говори.
	— По-навътре! — подкани го тя. Устните й, пълни и алени, привлякоха вниманието му и той се наведе и ги завладя, без да губи ритъма.
	Да се люби с Хариет — това беше усещане, което не можеше да се опише с думи.
	Затова не се и опита — просто след няколко часа я разбуди от дрямката й.
	— Хайде, Хари, ставай!
	Тя се претърколи настрани и зарови лице във възглавницата. Устните й бяха подпухнали от целувките му. Тялото му пламна и извърши едно от онези незабавни изчисления, които мъжете могат да направят и насън: да го направи ли пак сега, веднага, или да изчака? Да изчака!
	— Обуй си панталона — каза той. — Момчетата чакат.
	— Какви момчета?
	— Играта — отговори той и я целуна, просто защото можеше. — Липсвали сме им. Обещах, че тази вечер ще отидем.
	Тя го погледна и примигна.
	— Значи Играта е продължила? Без теб?
	— Разбира се.
	— И те си мислят, че довечера ще отидем при тях?
	— Мислят, че домакинът им и господин Коуп ще отидат при тях. Казах на Поуви, че ще седнем на седмото и осмото място.
	Бедрата й бяха неустоими. Той прокара ръка по десния й крак и спря точно на мястото, откъдето започваше сладката й закръгленост.
	Тя го погледна намръщено и се извърна. Но това означаваше просто, че предлага на вниманието му извивката на дупето си.
	Той бавно прокара ръка по нея.
	— Някога играла ли си на господар и робиня? — попита той. Не очакваше да му отговори с „да“. Който и да беше джентълменът земевладелец, покойният й съпруг не му звучеше като господар.
	Тя му отправи остър поглед и седна в леглото.
	— Ти наистина ли искаш да ми кажеш, че цялата кохорта от пройдохи, които се занимават с Играта, още са тук и ти си се съгласил довечера да отидеш при тях?
	Наистина се изразяваше доста точно!
	— Точно така. Да тръгваме.
	— Джем, не мислиш ли… — започна тя и млъкна.
	— Ако предпочиташ да останеш тук — промени си намеренията Джем съвсем ненадейно, — аз съм готов. Мога да те науча на една прекрасна игра, Господар и роб.
	— О, разбира се! — съгласи се тя. — Предполагам, че ти си господарят, а аз съм робинята?
	— Точно обратното — увери я той, придърпа краката й към ръба на леглото и падна на колене. — Дай ми заповед, о, господарю мой!
	Тя се засмя и смехът й го изпълни с радост, накара сърцето му да затанцува, а члена му — да се възбуди.
	Също като него обаче, и тя не се отказваше.
	— Ставай, Джем! Нали не мислиш, че ще се върнем към… към Играта още тази вечер?
	— Да не си се уморила от примеро? — попита той и стана. — Ще им липсваш, но мога да отида и сам. Поуви лесно ще намери някого за осмия стол. — Той се запъти към камината. — Тази вечер Юджиния изяде две яйца.
	— Прекрасно! — възкликна Хариет.
	Той обаче започваше да осъзнава нещо. Този тон му беше познат. Беше познат на всички мъже на света.
	— Хариет? — попита предпазливо той.
	Тя го гледаше със скръстени на гърдите ръце.
	— Нали не си въобразяваш, че всичко ще си тръгне постарому?
	Той прочисти гърло.
	— Ъъъ…
	След миг-два тя настоя:
	— Джем?
	— Не, разбира се, че няма да е постарому — увери я той. — Обичам те, Хариет. Искам да кажа, и преди те обичах, но сега знам, че те обичам. Това е съвсем различно.
	— Значи мислиш, че довечера господин Коуп ще дойде да играе примеро?
	Решението да я събуди започваше да му се струва все по-глупаво. Очите на Хариет бяха потъмнели. Макар и безкрайно ядосана, тя стоеше пред него гола.
	Джем просто не можеше да не го забележи.
	А тя видя, че е забелязал. Очите й се плъзнаха надолу по тялото му и се присвиха.
	— Предполагам, че има и друга възможност, вместо цяла нощ примеро.
	— Да — съгласи се той предпазливо — усещаше, че влиза в капан. — Можем да играем на някоя друга игра — добави припряно. — Например на шах.
	— Или на господар и роб.
	— Да, или на това.
	— Животът не е само игри, Джем.
	Той не можеше да възпре тялото си от желанието му да изрази мнение, затова грабна една роба и се уви в нея.
	— Каза, че ме обичаш — продължи Хариет.
	— Наистина го казах. Искам да кажа, наистина те обичам.
	— Не разбираш ли, че нещата трябва да се променят?
	— В какъв смисъл? — попита той. В гърдите му се надигаше напрежение.
	— Не мога цял живот да бъда господин Коуп — отговори тя.
	Заля го облекчение. Той грабна една роба и й я подаде, защото все още не можеше да се съсредоточи.
	— Разбира се, че не искам да бъдеш господин Коуп. Искам да бъдеш Хариет. Имам една идея: ще убием Коуп при злополука с каретата. Ще замина за няколко дни и ще се срещнем някъде. Тогава можеш да се върнеш тук с мен и да бъдеш просто Хариет.
	— Не мога да бъда просто Хариет.
	— Защо? — Той усещаше, че думите, които излизат от устата му, са почти дърдорене, но в погледа й имаше нещо, което не му харесваше.
	— Не мога да живея по този начин.
	— Но…
	— По този начин, Джем! — прекъсна го тя с остър тон. — С Играта, с Грациите, които флиртуват с всички в тази къща, когато не отсъстват, за да забавляват епископи. Аз не съм…
	Истината се стовари отгоре му като железен юмрук. Разбира се, че Хариет искаше да се омъжи. И той възнамеряваше да се ожени за нея. Разбира се, че възнамеряваше. Беше й предложил само веднъж, през вратата, но тогава тя не отговори.
	Той се приближи към нея и обхвана лицето й в дланите си.
	— Знам какво имаш предвид, скъпа — увери я той. — Няма нужда да ме питаш.
	— Така ли? — попита тя смаяна. Той искаше отново да я помоли да се омъжи за него, защото още от първия път, в който се любиха, разбра, че е негова. Че никога няма да я остави да си отиде.
	— Знаеш ли, когато се ожених първия път, си мислех, че бракът е някакъв затвор. Нещо като малка клетка. Затворническа присъда.
	— Колко очарователно! — отвърна тя и сухият й хумор му допадна толкова много, че той почти се усмихна, но моментът беше прекалено важен.
	— Бракът с теб ще бъде нещо съвсем различно.
	— Не като затворническа присъда?
	Тя все още изглеждаше малко раздразнена.
	— Обичам те. Искам да кажа, обичах Сали, но не и в началото на брака ни.
	— Да, но в компанията на Сали ти е било толкова забавно.
	— Да, но…
	— Предполагам, че Играта й е харесвала, ако си й позволявал да играе.
	— Ами, всъщност тя беше много…
	— Добра на примеро, така ли?
	Тя вдигна вежди и това не му хареса. И как, за бога, изобщо беше заговорил за Сали? Любовта, която изпитваше към Хариет, беше много по-дълбока от чувствата му към Сали. Сега Сали му се струваше като другарче от детските години.
	— Не помня дали играеше добре примеро — избра той безопасния отговор. — С нея бяхме като две кутрета, Хариет. Изобщо не беше като между теб и мен.
	— Така ли? И какво е между теб и мен?
	— Ние сме големи хора — отговори той решително.
	— Големи хора — повтори бавно тя, сякаш опитваше вкуса на думите. — И как се държат стари хора като нас?
	Очевидно беше побесняла. Инстинктът за самосъхранение на Джем най-после се задейства.
	— Мисля, че трябва да го обсъдим по-късно.
	— Ако действително започнем да говорим за бъдещето, може да изпуснеш Играта — подметна тя.
	— С най-голямо удоволствие ще поговоря с теб за бъдещето!
	— Значи… бъдещето. Хари Коуп умира. Хариет, която по една случайност прилича извънредно много на Хари Коуп, се появява в имението ти и след кратък флирт двамата се женим. Вдига се шум, който бързо утихва.
	— Може да се получи. — Но сега Джем усещаше, че и у него се надига гняв. Какво беше направил, за да заслужи презрението й? Това, че я беше помолил да се омъжи за него? Само това. Само я беше помолил да се омъжи за него.
	— По цял ден ще се учим на фехтовка, ще яздим, ще си разменяме остроумия с Грациите или с други като тях, ще посрещаме всички новодошли, които се появяват без покана…
	— Аз каня всички, които идват тук! — отвърна той засегнат.
	— На свечеряване ще слизаме долу да поздравим гостите си, ще хапваме по нещо, ще започваме Играта… един момент, аз вече няма да участвам в нея, нали така? Предполагам, че ще уча Грациите да бродират или на някакво друго женско занимание.
	Заля го нежност. И той не би желал да вкуси всички свободи, позволени на мъжете — а после да бъде принуден да се откаже от тях. Това щеше да разбие сърцето му.
	Очевидно и с Хариет беше така.
	— Можем да променим правилата — предложи той и сложи ръка на бузата й. — В Играта ще участват само мъже… и Хариет.
	Тя отблъсна ръката му и се извърна. Изненадан, Джем се олюля.
	— Нищо не разбираш!
	Той се подпря на един стол, за да запази равновесие.
	— Тук съм съгласен — каза той накрая. — Помолих те да се омъжиш за мен. Предложих да променя правилата в домакинството си, за да можеш да продължиш да се наслаждаваш на Играта, защото знам, че й се наслаждаваш.
	— Нищо не разбираш!
	В гърдите му се надигна ярост, но той успя да я преглътне.
	— Защо не се опиташ да ми обясниш?
	— За теб всичко е игри. Животът не е игра!
	— Какво намекваш? Че не работя достатъчно ли? — попита той. Устните му сякаш се бяха вледенили. — Уверявам те, че сам управлявам имотите си.
	— Сигурна съм — отговори тя с унищожително презрение.
	Той изчака миг, за да види дали ще обясни. После подхвана:
	— Поддържането на огромно имение и управлението на доходи като моите изисква много работа, Хариет. Ти не можеш да го разбереш, но не виждам защо невежеството ти трябва да води до презрение.
	— И аз ръководя имение! — избухна тя.
	Разбира се, земевладелецът навярно й бе оставил някакво имение. Щом не преминаваше към кръвните му роднини, значи съпругът на Хариет е бил от простолюдието. Това, разбира се, нямаше значение за Джем.
	— Става въпрос за начина, по който гледаш на живота — каза тя. — Сякаш е една дълга игра! — Изражението й беше каменно.
	— Не разбирам в какво ме упрекваш. Уверявам те, че не поемам никакви излишни рискове с имението си.
	— А само с детето си! — избухна тя.
	Джем почувства как пребледнява. Тя смееше — смееше! — да заяви, че той поема рискове с Юджиния? Все пак се насили да й отговори спокойно. Равният му тон му се стори истинско чудо.
	— И как точно трябваше да предпазя Юджиния от плъха, Хариет?
	— Нямам това предвид! Това може да се случи на всеки — но когато се случи, тя беше сама.
	— Доколкото разбирам, критикуваш способността ми да наемам бавачки.
	— Гувернантката беше също толкова лекомислена и красива, колкото останалите жени в тази къща — заяви Хариет с равен глас. — Изобщо не е изпитвала истинска загриженост за Юджиния. Ни най-малко.
	— Била е влюбена. На всеки може да се случи. — Макар че започваше да се пита дали някога се е случило на Хариет.
	— Била е съвсем същата като жените, които ти гостуват! — тросна се Хариет. — Знаеш ли как щеше да я нарече майка ми? Въртиопашка! Била е само една лека жена, която си е търсила поредния мъж.
	Тялото на Джем се скова. По гърба му запълзяха ледени тръпки.
	— Съжалявам, ако си мислиш, че доброволно съм наел лека жена, за да се грижи за дъщеря ми.
	— Не си я наел доброволно! — провикна се Хариет. — Подозирам, че просто не знаеш как изглежда една свястна жена.
	— Не съм отшелник — каза той и се зае да брои наум до сто. — Редовно посещавам Лондон, който е неприятно пълен с отегчителни и следователно добродетелни жени.
	— О, но да, разбира се! Разбира се, че добродетелта е скучна!
	— Точно така. И се гордее с това. Самият мирис на добродетел прави жената изключително скучна и същевременно изключително надута.
	— Аз съм добродетелна жена — процеди Хариет през зъби.
	— Значи можем да се съгласим, че ти си изключение — каза Джем, разтреперан от ярост заради критиките към начина, по който се грижеше за дъщеря си. — Ще положа всички усилия да намеря наистина добродетелна бавачка за Юджиния. В противен случай просто ще се опитам да намеря някоя като теб.
	— Какво искаш да кажеш?
	— Ти дойде в къщата ми под фалшиво име и облечена с панталон — напомни й той. — Когато и ти, и аз разбрахме, че твоят пол е съвместим с моя, ти падна в леглото ми, без да проявяваш излишна добродетел, слава богу!
	— Накратко: мислиш ме за блудница.
	— Само в най-добрия смисъл на тази дума.
	— За лека жена.
	Гръбнакът му отново се скова. Той стисна зъби.
	— Няма нищо толкова ужасно в това да си лека жена, Хариет.
	— Значи такова бъдеще виждаш за Юджиния? Затова ли е заключена в западното крило, без да може да си поеме чист въздух, докато всички леки жени се разхождат свободно из имението ти?
	— Никога не съм пречил на Юджиния да диша чист въздух. Нито пък съм я държал безпричинно настрана от нашите гости. Тя опозна много добре някои от младите жени.
	Със закъснение осъзна, че е сбъркал. Очите на Хариет пламнаха и тя издаде звук, който, ако беше мъж, щеше да мине за ръмжене.
	— Доколкото разбирам, имаш амбицията да я превърнеш в лека жена, щом й подбираш такива превъзходни компаньонки?
	— Може ли да намериш някаква друга дума за този разговор?
	— Повлекана? — Тонът й беше деликатен, но остър като нож. — Мръсница или блудница? Има толкова много подходящи думи!
	— И като добродетелна жена ти ги знаеш всичките! — отвърна Джем, защото не издържаше повече. — Добрите жени изпитват удоволствие да лепят епитети на тези, които нямат техния късмет — дори когато се държат по абсолютно същия начин, при това с огромно удоволствие.
	Хариет пребледня и той разбра, че обидата я е засегнала.
	— Сигурно си прав — каза тя след миг.
	— Вие, добродетелните жени, отблъсквате и презирате тези, които смятате за по-слаби, не толкова праведни. А същевременно…
	— Искаш да кажеш, че съм се държала като блудница в къщата ти, затова нямам право да те упреквам каква компания подбираш за Юджиния. Все пак се превърнах в точно това, което винаги си желал.
	Открай време не го биваше да разплита противоречиви чувства. Те винаги го побеждаваха.
	— Не съм сигурен…
	— За щастие аз съм сигурна. Прав си.
	Хариет млъкна и изчака, докато той предпазливо измърмори:
	— О!
	— Нямам право да те моля да се промениш или дори да мисля, че си способен на това. Мислех — продължи тя и нещо проблесна в очите й, — мислех, че си видял в сърцето ми. Мислех, че ме познаваш. Каква глупачка съм била!
	Изрече последните думи почти шепнешком.
	— Не се натъжавай — прекъсна я Джем и я хвана за ръката. — Аз наистина те познавам, Хариет. Обичам те.
	Тя дори не го чу.
	— Разбира се, всичко това е било само измислица, която сама съм си съчинила, като истинска глупачка. Правех се на лека жена, ти ме виждаше като лека жена и…
	— Никога не съм те виждал като лека жена! Никога!
	— А сега това — довърши тя.
	— Какви ги говориш?
	Най-накрая тя отново го погледна.
	— Аз схващам много бавно, Джем.
	— Аз също — отговори той. — Защото изобщо не разбирам какво става тук.
	— Това ще те разсмее. — В очите й се четеше някаква безнадеждност, от която му се прииска да изкрещи. — Наистина мислех, че ти… че ти ще се промениш.
	— Наистина ще се променя! Казах ти, че ще се променя. Искам да се оженя за теб.
	— Нямах това предвид.
	— Никога не съм молил никоя жена да се омъжи за мен по мое собствено желание. Не мислех, че ще отхвърлиш предложението ми с такава лекота.
	— Мислех, че знаеш каква жена съм. Мислех, че ще… мислех, че ще станеш този тип мъж.
	— Боже! — измърмори той. — Аз съм мъжът, който е най-подходящ за теб, Хариет. Не го ли разбираш?
	Тя поклати глава.
	— Като компаньон си чудесен. Мислех, че може да се превърнеш в нещо, което изобщо не си. Мислех си, че може да си от тези мъже, които се женят за жени като мен — истинската ми същност, а не господин Коуп. Не да се оженят за мен под тайно име и след края на безумна любовна история. За жената, която ръководи имение, Джем. За жената, която раздава присъди в областния съд. Наистина се държах като лека жена. — Сигурно го видя как потръпва. — Но си мислех, че знаеш, че не съм такава… Мислех, че ще дойдеш с мен в моя дом.
	Той се засмя и звукът отекна остро и грубо в собствените му уши.
	— В малката ферма, която ти е оставил съпругът ти?
	— Не е малка.
	— Няма значение колко е голяма, любима — каза той и обузда нетърпението си. — Фонтхил се простира на стотици акри. Няма да е практично да напусна своето имение и да се преместя в твоето.
	— Нямах предвид… нямах предвид просто да дойдеш с мен физически. Имах предвид да дойдеш с мен по други начини.
	— Искаш да кажеш да стана нещо като провинциален земевладелец, като съпруга ти?
	— Съпругът ми не беше провинциален земевладелец.
	— Няма значение какъв точно е бил! — прекъсна я нетърпеливо Джем. — Джентълмен земевладелец, който е живял в провинцията заедно с прасетата си. Не ме интересува, че не е бил джентълмен, Хари. Рангът никога не ме е интересувал. Трябва да го знаеш.
	— Виждам го — отговори Хариет. — Но, Джем, аз не бях откровена с теб. Наистина се държах като лека жена, а не съм такава. Аз… аз лудувах с Грациите и те подведох да повярваш, че мога да прекарам целия си живот по този начин.
	В изражението й имаше нещо особено. Нещо почти примирено, което накара Джем леко да обезумее.
	— Не ме е грижа…
	— Премълчах нещо и така те излъгах — каза Хариет с равен глас. — Моят съпруг беше херцог. А аз съм херцогиня.
	В мига, в който го изрече, Джем почувства с цялото си същество, че това е истината. Разбира се, че беше херцогиня. Имаше осанка на херцогиня, както и вродения заповеден тон.
	Хариет не очакваше хората да я обичат — очакваше да се страхуват от нея. Да й се кланят и да пълзят пред нея. Затова толкова много й харесваше да бъде Коуп. Това я караше да се чувства свободна, по същия начин, по който това да не е жена я караше да се чувства свободна.
	— Херцогиня — повтори той. В сърцето му се зараждаше ярост.
	Тя наклони глава — истинско кимване на херцогиня. Но по бузата й се търкулна сълза.
	— Престорила си се на нещо друго… защо? — Но Джем знаеше, знаеше. — Защото не съм достатъчно добър за една херцогиня. Ден след ден си ме заблуждавала… заради ранга?
	— Не беше заради ранга. Ти си… самият себе си — промълви тя. — А аз съм друга, колкото и да се преструвах на такава, каквато не съм.
	— Значи ми казваш, че съм се влюбил в една илюзия.
	— Нещо такова.
	— А ти? И ти ли се влюби в една илюзия, Хариет?
	— Не. Ти никога не си ме лъгал. Не мисля, че си способен да изречеш лъжа, Джем.
	Той скръсти ръце на гърдите си, защото беше невъзпитано да стисне юмруци, докато води учтив разговор. Особено с една херцогиня, би могъл да добави.
	— Колкото и иронично да изглежда, бих приел за недостойно да се преструвам, че рангът ми е по-нисък, отколкото е всъщност. Дадох ти самия себе си — такъв, какъвто съм.
	— Знам! — извика тя. — Ти беше съвсем честен с мен. Животът ти е такъв, какъвто е, и това… това е прекрасно. Ти обичаш живота си. И това… това е прекрасно. Наистина. Аз… аз просто съм глупачка, това е всичко.
	— Имаш ли нещо против да ми обясниш защо точно мислиш, че си глупачка?
	За миг тя остана загледана в него, сякаш се опитваше да запомни лицето му. Сърцето му се преобърна. Тя наистина щеше да го стори. Щеше да го напусне.
	— Ти… от всички джентълмени, които съм срещала, ти си единственият, който наистина не се интересува от ранга на хората.
	— Да, и какво от това?
	— Уважавам тази твоя страна. Но не мога да живея по този начин.
	Джем почувства как тонът му става суров още преди да е проговорил. Знаеше защо Хариет не може да живее в къща без ранг: тя беше херцогиня, за бога! Да я помоли да живее в дом без ранг беше равносилно на това да я помоли да се откаже от най-ценното, което има.
	— Как по-точно?
	— В къща, в която хората просто идват и си отиват, като някаква игра, в която участниците постоянно се сменят. Ти дори не ги познаваш всичките, Джем.
	— Не са достатъчно добри за една херцогиня. Напълно разбирам.
	— Не става въпрос дали са добри! Е, може и да става. — Джем виждаше как Хариет взема някакво решение. Тя вдигна глава и погледна към него. — В сърцето си аз съм улегнал, трезвомислещ човек, Джем. Единственото нещо, което истински съм желала, беше да имам деца и съпруг, който ме обича. Това беше всичко. Никога не съм…
	Тя се извърна настрана, но той отново зърна проблясък на сълзи в очите й и изпита болка.
	— Никога не съм си помисляла, че ще бъда толкова необуздана, колкото бях тук. И през ум не ми е минавало, че ще играя примеро с огромни залози, че ще имам affaire… Това не е в моя стил. И все пак аз… не мога да живея с хора като Грациите, не и задълго. Не искам да живея в къща, която се е превърнала в хан за странстващи играчи и пияни жонгльори, да не говорим за учените и политиците. И все пак всеки миг, преживян тук, ми допадна. Престоят ми тук ме промени, промени живота ми. Вече не обвинявам съпруга си за това, че умря.
	Ледът и гневът се забиха като юмрук в сърцето му.
	— Радвам се, че с Юджиния сме успели да ти бъдем полезни.
	— Недей… недей! — провикна се тя и протегна ръка към него. — Не си тръгвай ядосан.
	— Ти ме излъга. Мислех, че си вдовица на някакъв дребен земевладелец. — Думата излезе от устата му като ръмжене. — А през цялото това време ти просто си играела с долната сган. Забавлявала си се с мен.
	— Не беше така!
	Горчивината го стисна за гърлото.
	— Знаеш ли какво мисля за хората, Хариет? Мисля, че най-ужасната ти лъжа не беше, когато се преструваше на трътлеста вдовица — нали това беше точната фраза?
	Лицето й започна да пребледнява.
	— Аз съм…
	— Стига! — процеди той през стиснати зъби. — Най-ужасната лъжа беше, че се престори на вдовица на дребен земевладелец. Вилиърс се беше отдал на малката си херцогска игра — доведе ми не една, а цели две херцогини. Не знам защо не го разбрах — това е точно този вид извратен хумор, който хората с твоя ранг оценяват много високо.
	— Не беше шега!
	— Беше такава шега, каквато може да оцени само един херцог — поправи я той с равен глас. — Знам, че на Юджиния няма да й хареса.
	— О, не бива да й казваш това! Не е вярно!
	Той просто погледна към нея. Възцари се мълчание, което ставаше все по-горчиво и непробиваемо.
	— Ще се опитам да спестя на Юджиния най-грозните части от истината. Ти си тръгвай, връщай се в херцогството. Аз ще остана тук. И в името на Бог се надявам никога повече да не се срещнем.
	Лицето на Хариет беше обляно в сълзи, но тя остана с гордо вдигната брадичка.
	— Не разбирам какво чак толкова ужасно съм направила, за да заслужа такава омраза.
	— Аз те обичах. Мислех, че те познавам. Би трябвало да се ядосвам на себе си, не на теб. Ще се постарая да пренасоча гнева си. — А после добави: — Извинявай, имам среща.
	— Чакай!
	Той зачака. Тя се опита да каже нещо, което заглъхна в ридание. После отново вдигна глава.
	— Сигурен ли си, че… не можеш ли да дойдеш с мен, Джем? Обичам те. Толкова те обичам!
	Джем изпита съжаление към нея и това го вбеси. Все още изпитваше дори любов. Тя беше лъжкиня, която беше влязла в къщата му и се беше позабавлявала с него.
	— Аз не съм играчка за купуване — каза той най-накрая. — Аз съм мъж с голямо имение и дете.
	— И увеселение във въпросната къща — добави Хариет с лека горчивина. — Недей забравя всичките си гости.
	— Имам си живот. Не е идеален и не е като на херцог, но си е мой. Аз съм лорд Стрейндж. Сам си спечелих репутацията и…
	Тя го прекъсна:
	— Не си! Знам, че не си! Не вярвам, че изобщо си спал с някоя жена, откакто Сали е умряла. Спал ли си?
	— Моите любовници нямат значение.
	— Спал ли си? — изкрещя тя пискливо.
	— Само веднъж.
	— Тогава защо… защо не можеш да обичаш само мен, вместо всички тези други хора? — попита тя и гласът й отново се задави. — Защо изпитваш такава нужда от Играта?
	— Обичах жената, за която се представяше — забавна, умна, интелигентна жена, която обичаше да се учи на фехтовка, езда и покер. Но тази жена не е истинска. — Изглеждаше безмилостен в собствените си очи, но трябваше да го каже. — Ти си херцогиня. Не си Хари.
	— Ти знаеше, че не съм Хари!
	— Мислех, че си жена, която мога да обичам — каза той. — Жена, на която й е приятно да бъде тук, с мен. Но ти си права. Една херцогиня не може да има нищо общо с лорд Стрейндж. Никоя херцогиня не трябва дори да прекрачва прага на тази къща. Не трябваше да идваш.
	Той обърна гръб на дребното й побеляло лице и понечи да се отдалечи. Гласът й го накара да спре на вратата.
	— Обичам те. — Гласът й дори не трепереше. — Може и да съм те заблудила коя съм и предполагам, че не можеш да ми простиш. Или не искаш. Но те видях такъв, какъвто си и какъвто можеш да бъдеш, Джем, и те обичам. Искам да го знаеш.
	Очите му ненадейно започнаха да парят, затова той не се обърна.
	— Видяла си ме като неморален развратник, който приема в дома си всякаква измет. Не това искаш.
	— Видях те като човек, който е прекалено великодушен, за да прогони, когото и да било заради нещо толкова незначително като репутация или ранг. Мъж, който обича дъщеря си толкова много, че я измъкна от лапите на смъртта. Мъж, който уважава паметта на жена си, като не се впуска в случайни връзки, макар че несъмнено често е получавал такива предложения. — Гласът и потрепери и тя го овладя. — Мъж, който ме обича.
	Той се обърна към нея.
	— Съпругът ти не те е обичал, нали?
	— О, да, обичаше ме.
	— Но не достатъчно.
	— Не колкото шаха. Винаги е бил откровен за това. Ти… ти също си откровен. Изглежда, притежавам дарбата да намирам мъже, които се интересуват от една или от друга игра повече, отколкото от мен.
	— Сигурен съм, че ще намериш някого с твоя ранг — каза Джем за своя изненада.
	Чувството, което проблесна в очите й, може би беше агония — или неприязън. Затова той отвори вратата.
	Не си тръгваше, защото всъщност тя беше тази, която го напусна.
	Той не беше достатъчно добър за нея. А тя дори не знаеше цялата истина. Устата му се изкриви. Личният му прислужник му хвърли само един поглед, преди буквално да метне дрехите към него.
	И Джем потегли: конят му затрополи по пътя, по хлъзгавия път. Мразеше Хариет, мразеше себе си и сърцето му се късаше заради Юджиния. Какво щеше да й обясни? „Хариет не ни обичаше достатъчно“? Какво можеше да каже на едно малко момиченце, което си мисли…
	Какво всъщност си мислеше Юджиния?
	Тя знаеше, че Хариет е жена. Но никога не каза почти нищо повече на тази тема. Не й беше казал, че смята да се ожени за Хариет.
	Въпреки че смяташе да се ожени за нея още от самото начало, осъзна той и стомахът му отново се сви болезнено. Почти подсъзнателна отдавна бе решил, чу ще направи на Хариет услуга като се ожени за нея и я спаси от скучната й затънтена ферма. Като й предложи живот в лукс. Той ритна коня си и животното ускори ход, докато накрая ушите на Джем писнаха от вятъра.
	Живот в лукс, това й предлагаше. В безвкусна къща, пълна с непознати и игри на примеро. Когато тя навярно живееше в замък.
	Ако беше заплакал — нещо, което никога не му се случваше, — сълзите му щяха да замръзнат на ледени висулки върху бузите.


>	Глава 37
>	По-добра от игра

	_18 март 1784 г._
	_Броу Хаус, провинциалната резиденция на херцог Бероу_
	Хариет се прибра у дома, изминавайки целия път само за два дни. Прислужникът на Вилиърс, Финчли, събра дрехите й, а Хариет събра остатъците от самоуважението и любовта си и ги натовари в каретата.
	Дори не заплака, докато шпаньолът й, Госпожа Яйчен крем, не се втурна да я посрещне. А тогава падна на колене и го прегърна.
	— Всеки ден идваше на входната врата, за да провери дали се връщате, Ваша светлост — обади се икономът Уилсън някъде над дясното й рамо.
	Хариет прехапа долната си устна. Не можеше да се разплаче пред прислугата. Никога не плачеше пред прислугата, дори когато Бенджамин умря, дори когато…
	Кога й се беше случвало нещо по-ужасно?
	Като се изключи денят, в който един мъж изтръгна сърцето от гърдите й и го запрати обратно в краката й.
	Би трябвало да е свикнала. Бенджамин не я обичаше истински, Джем също. И двамата обичаха играта повече от нея — играта на шах, с цялата й сложност и борбата за надмощие, играта на… на това да бъдеш лорд Стрейндж. С цялата й странна щедрост, мъжко приятелство, тържества и играта на примеро, с цялата й сложност, борбата за надмощие и залаганията.
	Една сълза се отрони от очите й и капна в посивяващата козина на Госпожа Яйчен крем.
	Така копнееше поне веднъж, само един път, някой да я обича повече от някоя игра. Така, както тя обичаше него.
	— Прислугата ви очаква, Ваша светлост — обади се икономът й. Имаше предвид, че всички прислужници ще са подредени зад входната врата в очакване да й направят реверанс.
	— Боже Господи, Уилсън! — измърмори Хариет, като се постара тонът й да прозвучи нехайно. — Човек ще каже, че ме е нямало с месеци! Моля ви, кажете им, че са свободни.
	— Но…
	— Кажете им, че са свободни! — Рядко й се случваше да прибягва до този тон.
	— Имате гостенка — продължи икономът й. Обучението не му позволяваше да покаже колко е засегнат, но Хариет виждаше, че много му се иска.
	— Гостенка ли? Странно! Никой не знаеше, че се връщам днес.
	— Пристигна преди два дни и оттогава ви чака — обясни Уилсън.
	— И? — попита Хариет и изтърси космите от ръцете си. — Коя е тя?
	Икономът се изправи.
	— Херцогиня Боумонт.
	— Божичко! — измърмори Хариет и тръгна към грамадната каменна арка, която водеше към вътрешния двор. — Къде е сега?
	— Мисля, че в зимната градина, Ваша светлост.
	Хариет влезе в двора и мина през западната врата, която водеше към зимната градина, вместо през главния вход, където я чакаха прислужниците. Изпита недоволство. Колкото и да обичаше Джема, не искаше да я вижда. Искаше да се строполи в най-близкото легло и да се наплаче. Искаше да плаче дотогава, докато не започне да хълца, без да може де спре. Искаше да изплаче също толкова сълзи, колкото навремето за Бенджамин.
	Това беше направо смешно.
	Джем не беше мъртъв. Просто не я обичаше достатъчно. Това може и да беше трагедия за нея, но за никой друг не беше. И все пак Хариет усещаше, че кръвта й пулсира в ритъма на сълзите, които искаше да пролее.
	Защото доскоро си мислеше — наистина си мислеше, — че той ще дойде с нея. Че истински я обича, че я вижда такава, каквато е. Но не беше така.
	Завари Джема седнала в онази част от зимната градина, която Хариет наричаше „портокаловата беседка“. Навремето се опитваше да отглежда портокали и те цъфтяха, но така и не родиха плод. Хариет не можа да понесе мисълта да изхвърли дърветата, затова те останаха в един ъгъл с ароматните си лъскави листа.
	Когато зърна Джема, сълзите вече трепкаха по миглите й.
	Приятелката й беше седнала на пейка под едно портокалово дръвче и играеше шах, очевидно сама със себе си. Хариет безшумно се приближи към нея. Чувстваше се странно сега, когато пак бе облечена с рокля. Пантофките бяха много по-безшумни от ботушите. Докато тя се приближаваше, Джема премести първо една бяла фигура, а после и една черна.
	Гостенката вдигна глава и скочи на крака.
	— Скъпа Хариет, най-после си дойде!
	Прегърна я, извади една бяла кърпичка и Хариет се строполи в прегръдките й.
	— Просто… просто…
	— Знам, знам — измърмори Джема. — Изидор ми каза.
	— Каза ти, че той не ме обича? Значи е разбрала? Защо все аз съм единствената глупачка? Защо все аз съм единствената, която не разбира?
	— Изидор не ми е казвала подобно нещо — отвърна Джема. — Каза, че двамата се забавлявате чудесно, но…
	— Той не ме обича — прекъсна я Хариет.
	— Аз мога само да разбера кога един мъж желае някоя жена — отговори приятелката й. — Не знам доколко може да се разчита на Изидор по тези въпроси.
	— Наистина ме желаеше — хлъцна Хариет. — Но си мислех, че ме обича.
	Думите се изтръгнаха от дъното на сърцето й.
	— Дъщеря му се разболя и той ме помоли да остана с нея. И аз си помислих… помислих си, че защото… каква глупачка съм!
	— Какво? — попита Джема и я залюля лекичко.
	— Мислех, че гледа на мен като на майка на Юджиния.
	— Сигурна съм, че си го е мислил — каза Джема.
	— Бях достатъчно добра — продължи Хариет, — поне докато бях още с панталон. Той каза, че можем да убием Хари Коуп, после щял да се ожени за Хариет, след което съм можела пак да започна да играя примеро с мъжете всяка вечер.
	— Глупак — постави диагнозата Джема.
	— А после, когато казах, че си тръгвам, и дори… дори го помолих да дойде с мен, той отказа. Беше ми толкова ядосан. Каза, че съм била типична херцогиня, че съм го смятала за играчка, която мога да си купя. Не беше така, наистина не беше.
	Сега плачеше толкова силно, че се беше превила надве, обгърнала тялото си с ръце. Плачеше с продължителни грозни задавяния и странни шумове.
	— Обичах го, но той не ме обичаше достатъчно — промълви тя с треперещ глас. — Омръзна ми, толкова ми омръзна все да съм на второ място, никога да не съм достатъчна! В мига, в който разбра, че съм херцогиня, всичко просто се промени.
	— О! — промълви Джема и за миг ръката й спря, докато галеше косата на Хариет. — Хората винаги се държат различно с херцогините — каза тя. — Херцогините са най-високопоставените жени в цялото кралство. Много мъже никога не биха дръзнали дори да флиртуват с една херцогиня.
	— Нямаше нужда да флиртува с мен — измърмори Хариет, изправи се на мястото си и си избърса носа. — Трябваше само да се ожени за мен! Тогава вече нямаше да бъда херцогиня. Щях да бъда само лейди Стрейндж.
	— Може би е искал да го стори, но не е могъл да си го представи — предположи Джема.
	— Не ме обичаше достатъчно. И знаеш ли какво? Омръзна ми от хора, които не ме обичат достатъчно! — повиши глас Хариет. — Не съм чак толкова недостойна. Всъщност не приличам на Мама Гъска. Никога няма да бъда красива като теб, Джема, но все пак съм красива. Красива съм. Изглеждам най-добре с момчешки дрехи, но… но той ме е виждал с момчешки дрехи. А най-добре изглеждам без никакви дрехи!
	Джема се подсмихна.
	— Вярвам ти.
	— Освен това съм умна. Може би не колкото теб… — Гласът й секна. — Господи, чуй ме само! Самата аз го казах. Ти си красива и интелигентна, а аз съм просто достатъчно хубава и достатъчно умна.
	— Всъщност не съм особено интелигентна — отвърна Джема, без да се трогва особено. — Не разбирам почти от нищо, като изключим шаха. И какво ми донесе това? Спечелих цял куп шахматни партии. И къде съм сега, след тези победи?
	Горчивината в гласа й накара Хариет да замълчи за миг.
	— Шахът не попречи на съпруга ми да си има любовница. Шахът не ми попречи да разруша възможността да бъдем щастливи, като му отвърна със същото и легна с друг мъж. Шахът не накара Елайджа да ме обича или да се интересува какво правя във Франция. С шах не се постига нищо! — каза Джема яростно. — Нищо специално няма в това да си добра на шах.
	Хариет си издуха носа.
	— Стрейндж е истински глупак — продължи Джема. — Ти си неповторимо интелигентна, изглеждаш чудесно и гола, и облечена, и дори не играеш шах! Какво повече може да иска един мъж? Щеше да му бъдеш вярна…
	— Щях да го убия, ако си намери любовница! — изрече яростно Хариет. — Докато пътувах насам, си помислих, че може да си намери, и почти накарах кочияша да обърне обратно.
	— Виждаш ли от какво се е отказал? — попита Джема. — От възможността да се ожени за жена, която го обича толкова много, че е готова на убийство. Той разби сърцето ти, но разбитото сърце се лекува. Свободна си да намериш мъж, който разбира каква интелигентна и красива жена си.
	Хариет подсмръкна.
	Нямаше какво повече да си кажат на тази тема, затова след известно време и двете се оттеглиха в покоите си.
	Хариет се строполи на леглото си и зачака да я залее прилив на нещастие — но това така и не се случи.
	Всъщност не спираше да си мисли, че заслужава нещо повече. Гневът й пречеше да лежи спокойно, затова скочи от леглото и започна да кръстосва стаята.
	Заслужаваше някой, който да я обича.
	Не беше недостойна, наистина не беше. Може и да беше тромава с фуста и обръчи, но Джем не го знаеше. Това, което знаеше, беше, че е ловка при фехтовка.
	Може би наистина приличаше на яребица, когато носеше женски дрехи — но той и това не знаеше. Беше я видял в онзи стил, който й отиваше най-много. А когато се любеха, тя наистина се чувстваше прекрасна. Само като си помислеше за онзи следобед в плевнята, очите й се насълзяваха леко, а гневът; който я заливаше, нямаше край. Какво си въобразяваше, че прави той? Как можеше да захвърли нещо толкова безценно като това, което съществуваше между тях?
	Тя почти избухна в плач, когато си спомни как бе обхванал лицето й с длани и бе казал, че на осемдесетия й рожден ден ще я люби в конюшнята.
	Най-важното беше това, което му каза тя. Наистина успя да изрече, че го обича. Помоли го да не я напуска.
	А той я остави да си тръгне.
	Това беше единственото, което имаше значение — не какво си мислеше той за факта, че тя е херцогиня, не това, че я смяташе за лъжкиня, не всички други неща, които й каза.
	Истината я прободе, студена и остра като нож. Но усещането беше и приятно. Дори ако преди години бе имала възможност да помоли Бенджамин да не я напуска, той щеше да го направи. Знаеше го. Но щеше да е хубаво да можеше да му каже за последен път, че го обича.
	Сега се случваше същото, само че този път Джем беше жив. Навярно седеше край масата, увлечен в Играта, навярно танцуваше с Грациите…
	Съвсем същото.
	За нея той беше мъртъв.


>	Глава 38
>	Повторна дискусия за мъжествеността

	_21 март 1784 г._
	Беше време за Играта, затова Джем се запъти към кабинета. Лорд Брункър донесе новини за голяма разправия между Източноиндийската компания и човек на име Столибрас, която беше породила големи вълнения и в двете Камари. Джем не се интересуваше.
	Правеше огромни залози, без дори да се замисля и без да прояви и капка интерес. Накрая заложи на това, че Фокс няма да предотврати приемането на законопроекта за метежниците, макар че мразеше така фриволно да пилее пари.
	Играта се превърна в поредица от пиянски спомени, до един свързани с една оперна певица на име Ноел Грей, която, изглежда, беше с широко сърце, меко казано.
	Джем едва успяваше да овладее раздразнението си.
	От другата страна на масата Вилиърс се усмихваше с онази своя загадъчна усмивчица. Това предизвика Джем, затова той попита войнствено:
	— Какво?
	— Просто мълчах достолепно — отговори Вилиърс.
	— Отвратително! — изръмжа Джем. — Господа, още една ръка?
	— Нее! — поклати глава Брункър. — Не бих могъл да я понеса. Стомахът ми е разстроен. Може да повърна.
	Джем реши никога вече да не кани този глупак в къщата си. Огледа стаята. Не искаше да вижда нито един от тези мъже никога повече. Само оригване и капризи! Лорд Оук пак пикаеше върху стената, макар добре да знаеше, че в коридора има нощни гърнета. Сега щеше да се престори, че е видял…
	— Проклятие, само преди секунда видях там едно гърне! — изрева Оук.
	— Да не би нещо да ти липсва? — попита Вилиърс с преднамерено хаплив тон.
	Джем се обърна и изръмжа:
	— Ако искаш да кажеш нещо, просто го кажи! Поне веднъж бъди мъж!
	— Всъщност не е ли това въпросът? В крайна сметка какво означава да си мъж? — попита тихо Вилиърс. Беше великолепно облечен с разкроен малиновочервен жакет със сложна украса от ширити с диагонална сплитка. Косата му, разбира се, беше вързана на опашка и ненапудрена. Само глупаци като Оук си правеха труда да си пудрят косата за Играта.
	— Мъжът — отговори Джем — не е жена.
	— Кратко и ясно! — одобри Вилиърс.
	— Мъжете не са глупаци, които…
	— Които?
	— Които се оказват такива, каквито не са.
	— Ах, чудесна логика! — отбеляза дружелюбно Вилиърс. — Наистина ме удивлява. — Той се наведе по-близо до Джем. — Липсва ми Хариет. За представителка на своя пол прояви забележителен дух.
	— И за представителка на своя ранг.
	— Аха — кимна Вилиърс и се облегна назад. — Значи змията се промъкна в райската градина, така ли?
	— Трябва да признаеш, че в начина, по който ми я представи, имаше някои неточности.
	— Аз никога не съм бил от хората, които не обръщат внимание на ранга — махна с ръка Вилиърс. На единия му пръст проблесна рубин.
	— Не, не си.
	— И все пак, ако правилно съм преценил Хариет, не бих могъл да кажа, че приема ранга така сериозно като мен… а изглежда, и като теб, колкото и да е странно.
	— Мислех си, че е вдовица на провинциален земевладелец — измърмори Джем и потърка лицето си с длани. Защо пък да не каже на Вилиърс? — Мислех, че ще й направя услуга, като я спася от скучно съществувание в провинцията.
	Вилиърс се разсмя.
	— Точно така — съгласи се Джем. — Бях такъв глупак!
	— Херцогство Бероу не е някое мъничко селце — потвърди Вилиърс.
	— Бероу ли? — вдигна рязко глава Джем. — Бероу?
	— За кое херцогство мислеше, че говорим?
	— Така и не попитах.
	— В Англия няма кой знае колко херцози — каза Вилиърс. Рубиненият му пръстен сякаш намигна на Джем.
	— Съпругът й…
	— Бенджамин.
	— Веднъж дойде на Играта — продължи Джем.
	— И ти не си го поканил повторно — предположи Вилиърс.
	— Не. Той не проявяваше истински интерес.
	— Бенджамин беше един от най-скъпите ми приятели, макар че го разбрах едва след смъртта му. Знаеш ли, човек може да допусне ужасни грешки в любовта.
	Джем стисна зъби. Последното, от което имаше нужда, беше лекция от човек, прочут с това, че е наплодил цял куп незаконородени деца.
	— Ти не си най-подходящият извор за такава мъдрост — каза той.
	— Напълно съм съгласен. Например никога не съм се влюбвал в жена.
	Джем го погледна стреснат.
	— Не, нито пък в мъж — поклати глава Вилиърс. — Но съм обичал. На различни места, различни хора. Знам колко безценно е това чувство.
	— Аз обичах Сали — заяви Джем.
	Но Вилиърс го познаваше от години — още от онези отдавна отминали дни. Не каза нищо.
	— Е, добре, не я обичах по същия начин. Но Хариет е херцогиня.
	— Това вече го потвърдихме — отговори Вилиърс и бутна с пръст към Джем чашката си с бордо. — Заповядай. Дори не съм го опитал.
	Джем погледна празната си чаша, взе тази на Вилиърс и я обви с пръсти.
	— Тя е добра жена. Свястна. Каза, че Играта трябва да спре и аз трябва да я последвам. Но не разбира. Не знае нищо за семейството ми.
	— Каква досадна пречка е семейството!
	— Моята репутация ще я съсипе. След време ще ме намрази.
	— Предполагам, искаш да кажеш, че и аз трябва да се откажа от всяка възможност да се влюбя?
	— Ти пък защо? — Джем му бутна бордото обратно.
	— О, имам някое и друго извънбрачно дете, нали знаеш. Ти имаш ли?
	— Не.
	— Какво? Само дъщерята, за която полагаш такива грижи? Това говори за удивително консервативен ум, Стрейндж.
	Джем изсумтя.
	— Предполагам, искаш да кажеш, че поради всеизвестната липса на интерес, която проявявам към незаконороденото си потомство, както и репутацията, която ми излезе покрай съществуването на въпросното потомство, никога не бива да се влюбвам? — Въпросът на Вилиърс беше изпълнен с деликатна хапливост.
	— Не следиш мисълта ми. Аз не мога… Играта…
	— А, Играта! — измърмори Вилиърс и огледа стаята. Вонеше на урина, благодарение на Оук, освен това въздухът беше натежал от миризмата на пури. — Каква очарователна традиция!
	— Тук подписах почти всичките си важни договори. Аз…
	— Разбира се, допълнителното богатство никога не е излишно — прояви разбиране Вилиърс. — Чудя се как имотите ми стават все по-многобройни, когато не им отделям почти никакво внимание.
	Джем го стрелна с поглед, в който се четеше огромна неприязън.
	— Предполагам, че Хариет не изпитва особена симпатия към Грациите и останалите дами като тях — продължи Вилиърс и вдигна пръст към лакея, който забърза към него с нова чаша бордо.
	— Не става дума, че ги презира — измърмори Джем и изпи още една голяма глътка вино.
	— Не иска да закусва с тях, така ли? Признавам, че смехът на Клоуи тази вечер ме пораздразни. Онази история, която разказа на вечеря — за епископа и ваната с шампанско… Не беше особено възпитано, не мислиш ли? Особено подробностите — говореше за митрата му, нали не бъркам?
	Джем отпи още една голяма глътка.
	— Нито една добра жена не ме е обичала — каза Вилиърс и остави чашата си с лек звън. — Знаеш ли, бях сгоден. Миналата година.
	— Чух.
	— За едно красиво момиче. Но се влюби в граф Грифин и развали годежа. Знаеш ли как разбрах? Защото го гледаше по онзи особен начин. Гледаше го някак особено.
	— Как?
	Вилиърс сви рамене.
	— От време на време забелязвам у хората този поглед.
	Джем знаеше къде го е забелязал Вилиърс: в очите на Хариет, когато гледаше към него.
	— Знам, че Хариет ме обича — каза грубо той. — Но това ще й съсипе живота, не разбираш ли?
	— А всички казват, че жените били по-готови на саможертва — измърмори Вилиърс. — Всички тези взаимни обвинения са направо трогателни. Иска ми се Робърта да се беше сметнала за длъжна да направи такава саможертва, но вместо това тя се омъжи за Грифин. Мисля, че са много щастливи заедно.
	Джем изсумтя.
	— После си помислих, че госпожица Шарлот Татлок може да се влюби в мен — продължи Вилиърс. — Тя ме посещаваше, докато бях болен.
	— Боже Господи, говориш така, сякаш си достоен за съжаление!
	— Да се озовеш на крачка от смъртта си има и предимства: човек загубва желание да прикрива слабостите си — осведоми го Вилиърс.
	Джем благодари наум на Бог, задето се чувстваше здрав.
	— Госпожица Татлок се влюби в моя наследник — продължи Вилиърс.
	— Значи си прокълнат в любовта — заключи Джем. — Сега какво ще ми кажеш — че си хвърлил око на Хариет?
	Вилиърс не каза нищо.
	Джем почувства как в гърдите му се надига непоносима горещина.
	— Нали се шегуваш? — промълви той със задавен глас.
	— Няма мъж, който да не хвърли око на Хариет — отговори Вилиърс, отвръщайки на погледа на Джем. — Както знаеш, тя е възхитителна, особено по панталон. Знаеш ли, че веднъж с нея замалко да започнем affaire?
	На Джем му се стори, че може да повърне. Поклати глава.
	— Аз направих опит, но тя ме зашлеви. Разбира се, тогава беше омъжена.
	— Току-що каза, че Бенджамин е бил един от най-близките ти приятели.
	— Много дразнещо, нали? Струва ми се, че по темперамент ми е просто невъзможно да обърна внимание на факта, че искам нещо, към което приятелите ми имат претенции. Е, ако ти имаше претенции към Хариет, щях да положа всички усилия. Но, разбира се — добави благо той, — ти нямаш такива.
	Джем го измери с леден поглед.
	— Престани!
	— С кое да престана?
	— С тези непохватни опити да ме манипулираш.
	— Божичко! — ужаси се Вилиърс, отпивайки от чашата си. — Започнал съм да губя деликатността си!
	— Ако… ако тръгна след Хариет, няма да бъде от страх, че ти ще я грабнеш. Тя и бездруго не би те приела.
	— Какъв удар! — измърмори Вилиърс. — Така, както може да те подреди приятел, никой друг не може.
	— Тя… — започна Джем и млъкна.
	— Предполагам, че е възможно да те обича и поради тази причина да ме отблъсне — заключи Вилиърс. — При тези обстоятелства е много жалко. За щастие аз съм свикнал с този развой на събитията. Е, трябва да си лягам. Много ми беше приятно да поговорим, Стрейндж — завърши той, стана и направи великолепен поклон.
	— Джем — каза Стрейндж и вдигна поглед към него.
	— Боже! Малките имена създават такава задушевност. Е, тогава аз се казвам Лиополд, но ще те помоля да не използваш това име.
	— Лиополд — повтори Джем. — Подхожда ти. Звучи като име на някой император.
	— На мен не ми харесва — отговори Вилиърс.
	— Трябва да ме наричаш Джем. Даде ми толкова много съвети, при това с такава отровна точност… с теб май сме най-добри приятели.
	За миг Вилиърс спря на прага. Ледените му очи се стоплиха от ненадейна усмивка.
	— Сигурно е така — каза той. — Аз определено съм с такова впечатление.
	Обърна се, великолепният му жакет изшумоля и той си тръгна.
	Брункър повръщаше в ъгъла.


>	Глава 39
>	Произходът на рая

	_22 март 1784 г._
	— Хариет каза, че мога да й отида на гости — съобщи Юджиния. — Нали може, татко? Знам, че има котенца в плевнята, защото тя ми каза.
	— Разбира се.
	Юджиния се покатери в скута му и сърцето на Джем се сви, когато усети колко лекичка беше все още.
	— Обядва ли добре? — попита той.
	— Ядох яхния — отговори Юджиния. — И готвачката ми приготви едно специално яйце.
	— Кое му беше специалното?
	— Имаше много хубаво сирене, наречено фромаж блю, разбъркано в него — отговори момиченцето.
	— Храниш се като някоя осемдесетгодишна старица — измърмори Джем и я прегърна по-силно.
	— Обичам фромаж — отговори Юджиния, която очевидно се наслаждаваше на звука на френските срички върху езика си. — Обичам и Хари. Или Хариет. Липсва ми.
	— И на мен ми липсва. — Всъщност усещаше липсата й почти като физическа болка в гърдите. Не можеше да си представи как би могъл да оцелее още един ден.
	— Мислех си, че може да остане с нас — продължи Юджиния.
	Той прочисти гърло.
	— И аз се надявах, кукличке. Но тя е херцогиня и имаше важни дела.
	— Попитах я какви са.
	— И тя какво каза?
	— Позасмя се и каза, че трябвало да се грижи за хората в имението си, както ти се грижиш за своите. И че имала много старо куче, на което щяла да липсва. Казвало се Госпожа Яйчен крем.
	Джем отвори уста и я затвори.
	Хариет имаше много старо куче, което я чакаше. Щеше да се върне в празна къща. Тази мисъл го удари като тухла в главата.
	Юджиния го гледаше загрижено.
	— Не се тревожи, татко — успокои го мило тя. — Никога няма да допусна да останеш съвсем сам. Когато порасна, ще си имам къща и ти ще можеш да живееш с мен.
	Какъв глупак беше! Нещо повече от глупак. Той обичаше Хариет. А любовта означаваше да не допуснеш някой да се върне в празна къща при старо куче, дори ако този някой беше херцогиня. Дори и тази херцогиня да беше вбесяваща и самомнителна.
	Дори и…
	Той сведе поглед към Юджиния и ненадейно осъзна нещо, което бе толкова очевидно, че не можа да повярва как не го е разбрал досега.
	Болката в сърцето му — тази, която бе толкова дълбока, та стигаше чак до костите му… за това си беше виновен само той. Обвини Хариет, че го лъже. Но в действителност той беше този, който прикриваше какъв е.
	Беше глупак, идиот, дете, неспособно да спре да се стреми към одобрението на баща си, макар да знаеше, че баща му е мъртъв, а освен това и неморален.
	Защо иначе би превърнал къщата си в това, което баща му би приел за рая? Защо не беше от онези бащи, на които истински се възхищаваше — баща, създал на детето си сигурен дом?
	Защото се стремеше към одобрението на баща си… човек, който беше мъртъв и погребан, а приживе бе пиян и разпуснат.
	Юджиния го дърпаше за ръкава.
	— Татко, недей изглежда толкова тъжен. Обещавам ти, че винаги ще можеш да живееш с мен.
	Той зарови лице в косата й.
	— Знам, кукличке. Съжалявам.
	— За какво? — попита Юджиния и се сгуши до него, но както винаги си остана логична.
	— Задето не съм по-добър баща. Задето допуснах да те ухапе плъх и те държах в западното крило, за да не виждаш гостите ми.
	— Ти не си виновен, че плъхът дойде заради студа, татко. Божичко!
	Как можеше да е такъв глупак? Защо не проумя модела, по който бе построил живота си? Фонтхил бе проектиран и задвижван от момчешките му желания. Не се срамуваше от дълбокото пламенно желание, което го изпълваше открай време — да може да промени миналото. Искаше му се да направи така, че животът на сестра му да не бъде разбит от независещи от нея обстоятелства, искаше му се тя да беше в състояние да се омъжи и да има деца, както заслужаваше. Но се срамуваше, че позволи вината и любовта му към нея да го заслепят, да му попречат да види в какво домакинство отглежда собственото си дете.
	Но още повече се срамуваше от това, че позволи момчешкият му стремеж да спечели одобрението на баща си да остане в него и да се превърне в движеща сила на целия му живот, дори когато стана мъж и проумя колко покварен е баща му. Срамуваше се от начина, по който повърхностното, нехайно отношение на баща му към жените доведе до насилието над единствената му дъщеря.
	Не можеше да даде на всяка жена в опасност сигурно убежище… а баща му нямаше да се съживи и да разбере, че Фонтхил е неговата представа за рая.
	Ако Хариет отново го приемеше, той никога повече нямаше да участва в Играта. А всяка тухла във Фонтхил можеше да рухне, включително и кулата с онзи проклет бордей.
	— Юджиния — каза той, — как мислиш, дали ако отидем в къщата на Хариет, тя ще ни приеме?
	— Разбира се, татко.
	Обзе го отчаяние. Хариет искаше един Джем, който не съществуваше.
	— Не можем просто да я вземем и да я доведем тук — каза той, премисляйки ситуацията. — Ще трябва да се преместим в нейната къща.
	— Хариет има котенца — каза практично Юджиния.
	Ами ако не го приемеше? Как би могла да приеме точно него, когато беше херцогиня? С къща като неговата, репутация като неговата, навици като неговите и…
	— Хариет много ще се зарадва — увери го Юджиния. — Разбрах, че не иска да се раздели с мен, татко. Тя си няма свое момиченце, нали знаеш?
	— Знам.
	В края на кавгата им Хариет му каза, че го обича. Умоляваше го, но той остана глух за молбите й. Поднесе му най-прекрасния дар на света, а той го запрати в краката й.
	Стори му се, че някой го е ударил по главата и внезапно го е накарал да започне да мисли рационално. Той обичаше Хариет, а я нарани така ужасно! Ако имаше и най-малка възможност тя да го приеме…
	Беше готов на всичко за нея. Щеше да продаде къщата, да сложи край на Играта, да се сбогува с Грациите…
	Всичко това изглеждаше съвсем лесно в сравнение с възможността да прекара живота си без нея.


>	Глава 40
>	Денем — херцогиня

	_30 март 1784 г._
	Имението Бероу беше също толкова величествено, колкото и Фонтхил. Земите може би не бяха толкова големи, но Джем не можеше да се заблуждава. Старата каменна къща изглеждаше вкоренена в земята, заобиколена от вековни овощни градини. В сравнение с нея Фонтхил приличаше на младо новобогаташче.
	— Не искам да се чувстваш ужасно, ако Хариет реши да не ни задържи — обърна се Джем към Юджиния.
	Тя го погледна със сериозния си прям поглед.
	— Не ставай глупав, татко! Хариет ме обича.
	Лакеят отвори вратата на каретата и Джем му подаде Юджиния. Съобщиха имената си. Зачакаха.
	След петнайсет минути Юджиния започна да не я свърта на едно място и затанцува из приемната. Джем чувстваше, че му прилошава. Идването им беше направо абсурдно. След завръщането си в красивото си имение Хариет най-вероятно беше осъзнала каква глупачка е била дори да помисли да се омъжи за човек като него.
	Неочаквано вратата се отвори. Херцогиня Боумонт. И… и херцогиня Бероу. Две прекрасни жени с най-висок ранг, отрупани с украшения и облечени в коприна и атлаз.
	Джем повика Юджиния да се приближи и се поклони.
	Като жена Хариет беше прелестна. Косата й беше събрана високо на главата, всичките й къдрици — укротени. Така изглеждаше още по-чувствена, отколкото с панталон. Сега под брадичката й нямаше шалче, а роклята разкриваше млечнобяла кожа, тънък кръст… издутите поли го изпълниха с желание да разкрие тайните им.
	Погледът й срещна неговия с онова любопитство, с което човек приема посещението на обикновен познат.
	— Лорд Стрейндж — поздрави го тя и протегна ръка за целувка. — Оказвате ми голяма чест. Не очаквах да ме посетите толкова скоро след поканата ми.
	А после се обърна към Юджиния и я озари с истинска усмивка. И й подари истинска целувка.
	Юджиния се наклони и каза нещо в ухото й.
	— Разбира се! — съгласи се Хариет и без да погледне към него, хвана дъщеря му за ръката и я отведе. — Котенцата са в плевнята — каза тя, преди да излезе.
	Херцогиня Боумонт се забави. Джем остана в центъра на стаята.
	— Защо дойдохте? — попита тя.
	Джем просто я погледна.
	— Знаете защо, нали?
	— Дошли сте заради Хариет. Няма да я пуснете.
	— Никога.
	— Така си и мислех — че не може да сте чак такъв глупак. Ще я накарам да се върне тук.
	Той седна и зачака. И продължи да чака.
	Предполагаше, че това е някакво отмъщение. Или събиране на смелост. Тази мисъл дори не го подразни. Изпитваше странен покой. Целият му живот бе белязан от различни степени на разпуснатост. Осуети намеренията на баща си, като никога не стъпи в бордей… но в други отношения следваше стъпките му най-усърдно. От мига, в който навърши четиринайсет, приемаше и себе си, и живота си като разпуснати и се гордееше с това.
	Хариет беше единственият човек, който смяташе, че той заслужава място, по-добро от бордей. Струваше си заради нея да се откаже от Фонтхил.
	Затова Джем продължи да чака.
	Най-накрая, след цели два часа, тя влезе в приемната, затвори безшумно вратата и се облегна на нея.
	— Юджиния се къпе. Падна в поилото на коня.
	Той се изправи. В рокля Хариет му се стори петдесет пъти по-чувствена и привлекателна, отколкото в панталон.
	— Обичам те.
	— Знам — отговори тя, с което го изненада. Но не се хвърли в прегръдките му, както онзи ден в конюшните. Не, тя остана на мястото си.
	Той отчаяно се опита да измисли какво да каже.
	— Много ми харесва роклята ти — каза той.
	Изражението на Хариет беше изражение на истинска херцогиня — безупречно учтиво.
	— Мислех, че не обичаш да си вдигаш косата.
	— Тази сутрин се срещнах със съдия Трудър и разгледахме висящите дела.
	Устата му рязко се затвори.
	— Административната власт на херцогството е по-нисша от тази на правителството, разбира се — поясни тя, застанала с изправен гръб, херцогиня до мозъка на костите си. И съдия. — Както знаеш.
	Той се обърка, докато се опитваше да измисли откъде да започне.
	— Тези неща, които ти наговорих… не ги мислех наистина.
	— Всичко е наред — успокои го тя с хладно кимване. — Напълно те разбирам. Когато е възбуден, човек казва прибързани неща. Няма да мисля за тях, уверявам те.
	— Но ти не знаеш за какво се извинявам — настоя той, без да откъсва поглед от нея.
	Миглите й трепнаха и той разбра, че не е толкова спокойна, на колкото се преструва.
	— Предполагам, че имаш предвид болезнените неща, които каза, след като ти разкрих ранга си — каза тя. — Повярвай ми, аз дори не ги помня.
	— Аз помня всяка дума.
	— Аз не обръщам внимание на противните неща, които ми наговори, защото ти си невеж глупак — уведоми го тя, изричайки думите много ясно.
	— Така е. Така е, Хариет. Наистина съм такъв.
	Тя погледна настрана.
	Трябваше да й каже всичко. Тя пак щеше да има всички причини на този свят да го изгони, но поне щеше да е опитал. Затова той падна на колене, защото когато един мъж наистина иска да започне да умолява една жена…
	Така се прави.
	— Недей! — спря го тя и се намръщи.
	— Трябва.
	Устата й потрепери, после се изпъна в сурова линия.
	— Добре — каза тя и скръсти ръце на гърдите си.
	Подът под коленете му беше ужасно твърд, но изражението на Хариет изглеждаше още по-твърдо. Джем знаеше, знаеше, че няма да се получи. Тя вече не го обичаше.
	— Не знаех, че те обичам, наистина не си давах сметка. Мъжете просто не са устроени да мислят по този начин.
	— Знам — отговори Хариет.
	— Защото съпругът ти не те е обичал истински?
	— Това вече го каза — напомни му тя. — Горе-долу, когато отбеляза колко съм непривлекателна като жена и колко глупава съм била да си мисля, че мога успешно да се представя за господин Коуп.
	Сърцето на Джем се сви от болка.
	— Не го мислех наистина.
	Повече не можеше да остане на колене, макар че там беше мястото на мъжа, който умолява жената. Той скочи на крака и поднесе ръката й към устните си.
	— Побеснях, когато разбрах, че си херцогиня. Изведнъж се озова извън обсега ми — извън обсега на всеки мъж. Не можех да го понеса. През цялото време си мислех… знаеш ли какво?
	Тя поклати глава.
	— Че никога няма да те имам. Знаех, че ако разберат, че си жена, всички мъже на това увеселение ще започнат да те желаят. Можеха да заминат за Лондон и да те ухажват, без да са обременени от репутация като моята.
	— Значи си си мислил, че ще се омъжа за първия, когото видя, така ли? — погледна го тя не толкова враждебно, колкото любопитно.
	— Не можех да се спра! — отвърна отривисто той и не й позволи да отдръпне ръцете си. — Представих си как лежиш в леглото с някой друг и избухнах. Но, Господи, Хариет, ти си толкова красива! В рокля, в панталон, чисто гола… Всеки мъж на тази земя би искал да те люби.
	Тя успя да издърпа ръцете си.
	— Радвам се да го чуя.
	Той сведе поглед към нея и изпита такава любов, че думите заседнаха на камара в гърдите му и не можеха да излязат… или поне не в правилния ред.
	— Не вярваш, че те обичам.
	— Всъщност вярвам — отговори тя. — Но не вярвам, че истински искаш да бъдеш с мен. С мен, Хариет. Знаеш ли, аз съм само една отегчителна вдовица. Носих черно цяла година. Преди да вляза в къщата ти, не бях срещала куртизанка и макар че преживяването ми се стори интересно, не мога да кажа, че ми допадна особено. Аз съм скучна, Джем, а ти не си.
	— Отпратих всички по живо по здраво. Грациите, гостите, всички.
	Тя го погледна, без да казва нищо.
	— Тази седмица ще съборят кулата.
	Джем отново пое ръцете й в своите, целуна ги, опита се да й каже всички неща, които не можеше да изрази с думи.
	— Наредих да съборят кулата, а Юджиния ще ти каже: намерих гувернантка. Юджиния я мрази.
	За пръв път Хариет усети искрица надежда.
	— Каква е тази гувернантка? — попита предпазливо тя.
	— Има забележителна фигура. Не мога да я опиша по друг начин, освен като кажа, че отпред се издува също толкова, колкото и отзад. Носи черно в памет на съпруга си. От няколко години е покойник.
	— От колко?
	— Двайсет и шест. Не мога да мисля за нищо друго, освен за теб, Хариет. След като си тръгна, вече нямаше смисъл да продължавам с Играта. Не исках да яздя. Обикалях проклетата портретна галерия по четири пъти на ден. Мислех само за теб.
	Той отново я привлече към себе си и плени устните й в най-страстната целувка в живота й.
	— Не е възможно само аз да се чувствам така — настоя той с нисък глас. — Не ми казвай, че съм само аз, Хариет. Никога преди не съм се чувствал така. Ние със Сали… се смеехме. Когато бяхме заедно, бяхме като деца. Тя никога не ми се караше и не забелязваше слабостите ми. Никога не ме е любила като теб.
	Хариет се усмихна.
	— Не бих могъл да я любя така, както любя теб — продължи той и обхвана лицето й в дланите си. — Откакто се любихме в плевнята, се случи нещо. Не мога да спра да мисля за теб. Исках да те оставя на мира. Ти си херцогиня, за бога! А моето семейство е също толкова черно, колкото и репутацията ми. Нали го разбираш?
	— Не ме интересува.
	Гласът й навярно му подсказа, че говори истината, защото той настоя:
	— Още не си чула най-ужасното. — Но в очите му се изписа облекчение.
	Тя се изкуши да го целуне, а той се насили да се отдръпне и седна на дивана.
	Остана там. Изглеждаше съвсем объркан. Слабото лице, което тя обичаше толкова много, се беше смръщило в гримаса, която го караше да прилича на цигански цар.
	— Ами ако приятелите ти започнат да ти липсват? — попита тя. — Проблемът е, че ти не би трябвало да се отказваш от всичките си приятели само за да бъдеш с мен. А освен това един ден… — тя зарови ръце в полите си, за да не треперят — … един ден ще се умориш от мен и Играта ще започне да ти липсва.
	Той я погледна с тъмносини и съвсем ясни очи.
	— Как мислиш, дали някога ще се уморя от Юджиния?
	Тя леко изсумтя.
	— Защо тогава мислиш, че ще се уморя от теб? — В гласа му нямаше предизвикателство, а само интерес, както винаги, когато ставаше въпрос за логика. — Обичам те, Хариет. Любовта не е чувство, което се заражда с лекота в сърцето ми.
	Тя му се усмихна с треперещи устни.
	— Не исках да те обичам. Особено когато мислех, че си мъж. А още по-малко — когато разбрах, че си херцогиня. — Той вдигна рамене. — Но това е положението. Опитах се да те изтръгна от сърцето си, но те обичам. Как да те пусна? Това е същият въпрос, пред който навремето се изправих с Юджиния, затова те предупреждавам! Никога не бих могъл да я изпратя на училище.
	— И мен ли ще заключиш в западното крило?
	Той пристъпи към нея. Изразът в очите му…
	— Мисля, че западното крило е прекалено голямо за теб. По-скоро си мисля само за една стая…
	— О! — прошепна Хариет. Това, което се случваше, беше така зашеметяващо, че тя дори не можеше да го осмисли. Той я обичаше — нея, обикновената овдовяла Хариет. Наистина я обичаше.
	А освен това го познаваше. Той никога нямаше да я пусне.
	Джем посегна към нея в същия миг, в който тя се хвърли към него. Започнаха да се целуват и не спряха за… Хариет не знаеше колко дълго. Говореха безмълвно. Тя прекъсна този разговор само веднъж, колкото да прошепне:
	— Нали никога няма да ме изоставиш?
	Той разбра какво го пита и отново я целуна. После прошепна:
	— Отказах се от Играта, а и тя никога не е била особено важна за мен. Това, което се е случило с Бенджамин, няма да се случи с мен. Никога. Ще остана с теб, където и да си, Хариет.
	— Когато племенникът ми порасне, ще вземе това имение.
	— Дотогава вече ще сме превърнали Фонтхил в жилище, идеално за една херцогиня — отговори веднага той.
	— Не херцогиня — прошепна тя. — Лейди Стрейндж.
	Той отново я зацелува, като спря само за да й наговори какви ли не глупави неща от рода на как ще бъдат заедно, докато станат на осемдесет и пет и косата й побелее като сняг, и се превърне в беззъба старица…
	Трябваше да го целуне, за да го накара да млъкне.


>	Глава 41
>	Откровения… за бащи и за бордеи

	Заедно сложиха Юджиния да си легне, при което дочуха изпод завивките тихо отчаяно мяукане. Спасиха котенцето и го пратиха обратно при майка му. А после Хариет се сети да повдигне повторно завивката и откри един печален инцидент, свързан с въпросното животинче.
	След влизането и излизането на прислужничките Джем я подпря на стената в коридора.
	— Без теб нямаше да се справя — промълви той с дрезгав глас.
	— Напротив, щеше и си го правил — отговори Хариет, без да се преструва, че не знае за какво говори той. Имаше чувството, че до края на живота си може да отговаря на неизречените му мисли. — Ти си чудесен баща.
	Той поклати глава.
	— Имам нужда от теб. Аз не мисля за такива неща като плъхове, котешка урина и рухващи кули. Моят баща… моят баща не се интересуваше много от нас и мисля, че точно затова не знам какво правя.
	Не пожела да й каже нищо повече и вече беше полунощ и той лежеше на леглото с все още бурно надигащи се гърди, когато Хариет се опря на лакът и каза:
	— Искам да знам защо се ядоса толкова, когато ме завари в конюшнята с Ник.
	Той затвори очи, за да покаже, че не й обръща внимание, но Хариет имаше един голям страх и искаше да го изрече на глас.
	— Някой наранил ли те е, когато си бил момче? — попита тихо тя.
	Той рязко отвори очи.
	— Слава богу, не!
	Тя зачака.
	— Но можеше да се случи. Всеки, който можеше да разкаже някоя интересна история и умееше да се шегува, беше добре дошъл в къщата ни. Понякога оставаха седмици наред и баща ми смяташе, че това е много забавно. Казваше, че сме късметлии.
	— Във Фонтхил ли живеехте?
	— Не, в Линкълншър. Един от онези мъже беше изверг на име Сатауей. Сестра ми беше на тринайсет. Може би на дванайсет. Не помня.
	— О, не! — възкликна Хариет.
	— След няколко седмици си тръгна, но беше вече късно. Тя роди дете.
	— И после?
	— Детето умря, защото той я беше заразил със сифилис. Болест.
	Хариет преглътна. Джем не каза нищо повече.
	— А после я е отвлякъл друг мъж?
	— Да.
	— Тя скоро след това ли почина? — осмели се да попита Хариет.
	— О, не. Не е мъртва.
	Тя сложи глава на гърдите му, но той просто продължи да я гали по косата.
	— Може наистина да решиш, че не искаш да се омъжиш за мен — каза накрая той. — И…
	Тя вдигна глава.
	— Нима просто ще ми позволиш да си тръгна?
	В очите му грейна усмивка.
	— Какъв негодник съм аз — да ти причинявам такова нещо!
	Тя се претърколи отгоре му, сякаш беше легло.
	— Ти си всичко за мен, Джем Стрейндж. Не смей да се опитваш пак да ме отпратиш. Никога.
	— Сестра ми държи малък, доста изискан бордей в Белфаст, графство Антрим, Ирландия. Много е щастлива, или поне така казва в писмата си. Нарича се „Калинката“ — добави той.
	— „Калинката!“*
	[* Игра на думи: по-напред в книгата думата „ladybird“ („калинка“) се употребява в смисъл на „лека жена“, „блудница“. — Б.пр.]
	— Съжалявам, че реагирах така, когато нарече гостенките ми с тази дума. Те, разбира се, наистина са такива.
	За миг Хариет застина неподвижно, докато истината за живота на Джем се разкриваше пред очите й в цялостна картина.
	— Как би могъл да не ги приемеш? — възкликна пламенно тя. — Аз просто не разбрах. Ти си чудесен мъж. Знаеш ли го? Гордея се с теб.
	Устата му се изкриви в гримаса.
	— И с какво се гордееш?
	— Не би могъл да отблъснеш жена, която ти напомня за сестра ти, нали?
	Той преглътна.
	— Не.
	— Баща ти жив ли е?
	— Би било хубаво, ако беше умрял от гузна родителска съвест, нали? — Устата му пак се изкриви и гърлото на Хариет пламна. — Умря преди четири години, след като се напи и реши да докаже, че може да върви по каменната ограда около градината с билки в къщата си в Бат. Оказа се, че не може.
	Тя отново го целуна.
	— Но след като ти си тръгна, осъзнах, че съм създал Фонтхил заради него… Той беше този, който все ми повтаряше, докато бях дете, че къща, пълна с леки жени, бордей, е раят за мъжа.
	— Ти си създал къщата, но никога не си се възползвал от този неин аспект — каза бавно Хариет.
	— Не исках да се възползвам от жени, които са принудени да продават услугите си, за да сложат храна на масата.
	Хариет отново отпусна глава на гърдите му и се заслуша в стабилните удари на сърцето му.
	— Пак можем да помагаме на жени в беда — каза тя. — По всевъзможни начини. Просто може би не в къщата си.
	— След като си тръгна, осъзнах, че Фонтхил буквално се е превърнал в бордей. Аз притежавам бордей. Аз, който никога не съм стъпвал доброволно в бордей, не и откакто баща ми ме вкара насила, когато бях на тринайсет.
	— Фонтхил не е бордей — възрази Хариет.
	— Но почти — каза той с глух, безжизнен глас.
	— Не — настоя категорично тя и седна, за да може да го погледне в очите. — Сестра ти ръководи бордей. Ти не. Имаше чудесно, жизнерадостно увеселение в дома си, на което канеше всевъзможни хора — от учени до певци. И ако някои от тях са завързали приятелство под твоя покрив, ти никога не си печелил от това. Те са печелили.
	Той не каза нищо.
	— Играта не зависеше от присъствието на жени, които да предлагат забавления — каза тя внимателно.
	— Аз съм ужасно неизгодна партия, Хариет — измърмори той. — Сигурна ли си, че ме искаш?
	Тя не можеше да продума — сърцето й преливаше от любов.
	— Ти си… — започна тя и преглътна — … мой. В сърцето си аз съм една скучна вдовица от провинцията.
	Той се претърколи толкова бързо, че устните му заглушиха думите й.
	— Ти си моята Хариет — най-интелигентната, забавна и остроумна жена, която съм срещал някога. И макар че това няма значение — единствената жена, която ме е докарвала до лудост от страст по красотата й.
	Тя не можа да сдържи усмивката си.
	— Ти искаш ли такъв списък?
	Той поклати глава.
	— Тези неща не ме интересуват, стига да мислиш… — но не можа да го облече в думи.
	— Ти си всичко за мен — прошепна тя и очите й се наляха със сълзи. — Обичам всяка частица от теб, от бръчиците край очите ти до налудничавите ти архитектурни планове, великодушието и добротата ти. Ти си чудесен баща, който никога не е проявил неуважение към собствения си баща, като се е отрекъл от неговата представа за рая, но все пак си се погрижил Юджиния да има покрив над главата си, сигурност и любов. Приемаш в дома си всяка жена с минало като на сестра ти, но никога не си се възползвал от тях. Как бих могла да не те обичам?
	Сега Хариет плачеше, а той я целуваше. Но и той искаше да каже нещо, затова я накара да спре да плаче и да го изслуша.
	— Бенджамин е бил глупак, Хариет. Глупак. Никога не съм срещал друга жена, която да е жизнерадостна, красива и чувствена като теб. Но това, което обичам най-много у теб, е вроденото ти чувство за справедливост, ясната преценка, която ти позволява да виждаш хората такива, каквито са, все едно дали са престъпници или глупаци като мен, Вилиърс и Нел…
	След това наистина не остана почти нищо за изричане. Затова заговориха с ръце. И с устни.
	А накрая и с най-големия дар: с телата си.


>	Епилог

	Ръката на Юджиния Стрейндж започваше да я боли. Братчето й се оказа много по-тежко, отколкото изглеждаше. Сега се беше облегнало назад в сгъвката на лакътя й, сякаш щеше да заспи, но то всъщност никога не заспиваше истински. Това беше ужасно дразнещо.
	И наистина, в мига, в който тя спря да върви, малкият отвори очи и й се усмихна с беззъбата си уста. Колин беше наследил кафявите кадифени очи на майка си. Тъй като беше облечен със синя ризка, сега бяха придобили лек виолетов оттенък.
	— Всички дами ще се влюбят в теб — каза му Юджиния.
	Той въздъхна и затвори очи.
	— Прав си — съгласи се тя. — Цялото това обожание е малко досадно. — Например знаеше, че в този момент в приемната има осмина джентълмени. Поуви не спираше да наднича в детската стая и мълчаливо да вдига пръсти, за да й покаже новата бройка.
	Тя обаче не беше срещнала в Лондон нито един мъж, който да я заплени дотолкова, че да се отдели от Колин.
	— Защо не заспиш? — запя му тя. — О, защо не заспиш?
	Вратата се отвори и тя се обърна, като си мислеше, че е Поуви. Може би този път щеше да е вдигнал всичките си пръсти. Но вместо него видя баща си.
	Той изглеждаше уморен, но щастлив, безкрайно щастлив. Юджиния имаше чувството, че скъпата й обожавана мащеха се е възползвала максимално от изчезването им след обяда. Не че Юджиния беше забелязала къде отиват, разбира се.
	— И ти никога не спеше — отбеляза баща й, докато влизаше в стаята. — Беше ужасно бебе.
	Юджиния изсумтя.
	— Вие откъде знаете, лорд Стрейндж? След като прекарахте цялото ми детство в тичане из къща, пълна с ослепително красиви куртизанки и мъже от долно потекло?
	— Мъже от долно потекло ли? — попита той. — Хайде, дай ми бебето.
	Колин беше вдигнал глава и гукаше от мига, в който чу гласа на баща си.
	— Тъкмо го приспивах — оплака се Юджиния, но му връчи малкия.
	— Прекалено си хубава за детската стая — отбеляза баща й, след като я огледа от главата до петите. — Нова рокля? И… не искам да ставам неделикатен, дъще, но нали носиш нещо под нея?
	Юджиния вирна нос.
	— Това е най-новото творение на мадам Карам, татко, и е прекрасно. Ще съм ти благодарна, ако не го обиждаш. И ако не задаваш въпроси, които не те засягат — добави тя, но се усмихна, когато погледна към ослепителната си утринна рокля от фина копринена тафта. Платът се спускаше в права линия от бюста й, а после се издуваше в лек изящен набор на ханша.
	— Е, добре, тръгвай! — подкани я баща й. — Джентълмените на долния етаж не чакат мен.
	— Може и теб да чакат — измърмори Юджиния, като провери отражението си в огледалото в детската стая.
	Баща й изсумтя.
	— Много биха искали да се сближат с най-новия маркиз в Лондон — поясни Юджиния.
	Но баща й не я слушаше. Той тананикаше на Колин и го люлееше по начин, който Юджиния си спомни почти инстинктивно. Тя се приближи и сложи глава на рамото му.
	— Обичам те, татко.
	— И аз теб, миличка — отговори той. — И аз.
	Тя излезе от стаята и си помисли, че чудесно разбира, защо не се интересува от всички тези джентълмени долу в приемната. Защото нито един от тях не можеше да се мери с баща й, ето защо.
	В коридора се размина с Хариет. Нейната скъпа миловидна мащеха не изглеждаше и наполовина толкова уморена, колкото баща й. Всъщност от нея се излъчваше някакво меко сияние, което накара Юджиния тайничко да се усмихне.
	— Мисля, че татко най-накрая ще приспи Колим — прошепна Юджиния. — Аз така и не успях. Бях на път да се предам и да повикам бавачката му.
	Хариет махна с ръка към приемната.
	— Станаха дванайсет — прошепна тя в отговор.
	Юджиния изстена, но се обърна и бавно заслиза по стълбите.
	Хариет проследи с усмивка отдалечаването й. Нейното непохватно дете с голям нос се бе превърнало в най-ослепителната дебютантка от години насам. Всички изгодни партии — както и повечето неизгодни — бяха в краката й, нещо, от което Юджиния никак не се вълнуваше.
	Джем, който тъкмо оставяше Колин в люлката, вдигна глава.
	— Ти си цяло чудо — каза тихо Хариет, Колин леко изхърка и се обърна. Тя сведе поглед към него. — Толкова е красив, нали?
	Джем я привлече в обятията си.
	— Не колкото теб. Прилича на баща си. Отсега виждам бръчиците край очите му.
	С любящ жест Хариет отметна косата от засмените му очи. Тялото й все още тръпнеше от удоволствието, което бяха споделили, и тя знаеше, че и той усеща същото.
	— Помниш ли, когато се запознахме? Помислих, че си най-красивият мъж, когото съм виждала, при това, след като пристигнах в къщата ти не с друг, а с Вилиърс.
	— Първата ми мисъл беше, че ако Вилиърс е решил да обърне резбата и да те прелъсти, ще го убия. Трябваше още тогава да разбера. Никога не съм се интересувал кой къде си намира удоволствието, а изведнъж се почувствах като куче, което не си дава кокала.
	— Много странен кокал! — засмя се Хариет.
	Той се притисна до нея.
	— Трябва да кажа, че съм доволен, задето се отказа от панталоните.
	— Не беше трудно, щом осъзнах, че всичко, което съм научила, докато носех панталон, мога да го правя и в рокля.
	— Да, но никога не седиш тихо като истинска дама по време на вечеря.
	— Наистина — ухили се тя.
	— Освен това си най-добрият ездач в пет области, макар никой да не знае, че по здрач херцогинята препуска с всички сили, скандално обута в панталон.
	— Да не забравим, че при последните ни две фехтовки те победих.
	— Сега вече край — прошепна той и притисна длан към корема й. — Край на ездата и на фехтовката, Хариет.
	— Поне за известно време — съгласи се тя и не успя да сдържи усмивката си.
	— Как мислиш, откъде дойде това бебе? — попита той със страхопочитание.
	— От там, откъдето обикновено идват бебетата.
	Джем обожаваше смеха й.
	— Но ние бяхме женени от години и нямахме деца. А после се роди Колин, а сега…
	— Не мислех, че изобщо мога да имам деца.
	Под ръката на Джем новият живот потрепна едва забележимо.
	— Преди да те срещна, никога не плачех. Дори очите ми не овлажняваха — каза той обвинително.
	Тя го целуна, а после пак и пак, докато накрая той вече не се чувстваше сантиментален, а изпълнен с жажда. Но не искаше да уморява Хариет, затова не доведе целувката до естественото й продължение.
	— Поуви ми каза, че е пристигнало писмо от сестра ти — каза Хариет. — Мисля, че е щастлива в Лондон. Ти не мислиш ли?
	Той кимна.
	— Приятно й е да е икономка в дома „Магдалина“… и как говори за началника на речната полиция… Хариет, как мислиш, дали?… Може би?…
	Хариет се ухили.
	— Ще извади късмет, ако не я арестува. В писмото, което получих миналата седмица, се говореше за две млади жени, които измъкнала от някакъв бордей, доколкото разбрах.
	— Тя невинаги е предпазлива, когато става въпрос за сигурността й.
	— Каза ми, че носи по един нож във всеки ботуш — успокои го Хариет и го погали по бузата. — Очаквам всеки момент Юджиния да започне да носи оръжия. Тя обожава сестра ти, нали знаеш.
	За миг той не каза нищо.
	— Когато за пръв път те видях в онзи панталон, за нищо на света не бих могъл да си представя, че животът ни ще придобие такъв обрат.
	Хариет се протегна. Тялото й беше приятно натежало от щастие. Бременността не я караше да се чувства нито заядлива, нито готова да повърне всеки момент. Вместо това цялата грееше от щастие.
	— Аз те съсипах. Ти си живееше волно и щастливо като някоя въшка в юргана на кралицата, обкръжен от наложници, куртизанки и актриси…
	— И нямах нищо общо с никоя от тях.
	— Ти чакаше мен — отговори тя. — Нали разбираш, някой, който да е мъжът в семейството.
	Вдигна поглед към него, но той се смееше.
	Мълчаливо, разбира се.


>	Бележка за игрите на карти, модните пороци и семейните съдилища

	Този роман започва със сцена в съдебната на съдия Трудър. Съдията не съществува, но „престъпниците“, доведени в неговата съдебна зала съществуват. Клетата Лавдей Билинг се омъжва само двама мъже (макар че има дела, в които се говори за цели седем съпруги или съпрузи), но е оправдана, точно както е описано тук. Начинът, по който благородниците ръководят съда, е необичаен, но не и безпрецедентен (макар че би било крайно необичайно жена да бъде „съдията“), Английската провинция е осеяна е малки подведомствени области и областни съдилища, чиито процедури не следват правилата, диктувани от английското правителство, а са създадени от местната традиция, примесена с необходимостта.
	На едно място в романа Джем казва, че във всеки кралски двор има Игра, подобни на тази, която ръководи той, независимо дали се провежда в самия двор, в някоя къща в провинцията или в някоя таверна, Измислих Играта, след като прочетох завладяващия дневник на Самюъл Пийпс. Пийпс (1633–1703) си води дневник, в който описва всичко, от караниците със съпругата си заради слабостта й към „корсети“ и рокли, през връзките си с различни жени (подробностите, от които са записани с шифър), до различните постове, които заема в английското правителство, както и до описанията на самото правителство. Останах запленена от небрежността, с която са се извършвали важни дела — често пъти при случайна среща или при игра на карти. На едно място Пийпс описва как кралят повикал един джентълмен да играе с него, въпросният джентълмен загубил петдесет шилинга, но казал, че е доволен, тъй като предимствата на участието в игра на карти на такова високо равнище си заслужавали загубата на шилингите. Така се роди „Играта“ на Джем.
	Пийпс живее преди джорджианския период, но нравите, описани в дневника му, според които за джентълмените е нещо обичайно да издържат любовници, а дамите — да си намират любовници, важат и за джорджианската ера. Ако искаме да надникнем в живота на джентълмените от тази епоха, можем да се обърнем към друг дневник. Джеймс Бозуел е роден през 1740 и умира през 1795; на двайсет и девет години той вече е описал как е съблазнил три омъжени жени, четири актриси, любовницата на Жан-Жак Русо, три жени от средната класа и над шейсет улични момичета.
	Да бъдеш англичанин от аристократично потекло в джорджианската епоха означава да живееш във време, в което прелюбодеянието е не престъпление, а моден порок. И все пак… ако неприличното поведение е мода, любовта е нещо друго. Не друг, а лорд Байрон — луд, лош англичанин от джорджианската епоха, е написал: „най-чудната плоча — целувката първа“*.
	[* The First Kiss of Love (1806) — „Целувката първа“ — Б.пр.]
