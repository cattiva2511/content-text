	[* Писано за диарбекирските заточеници. В изданието от 1878 г. заглавието е „Изгнанниците“.]
P>
	Там в далечни пущинаци,
	там под огнен небосвод
	гаснат синове юнаци,
	гасне младост и живот.

	И кат ронят едри сълзи,
	гледат тъмний Север там.
	И на ляствичките бързи
	шъпнат им едвам, едвам:
	
	Лястовички, я хвръкнете
	къмто родните гори
	и от нази поздравете
	наште майки и сестри!

	Носете им нашта жалост,
	нашта любов и тъга:
	ний живяхме тук нахалост
	и нахалост мрем сега.

	Ох, вий, птички бързокрили,
	бързайте, идете там
	и от наште гори мили
	принесете вести нам!

	Та преди да си отидем
	от тоз свят, от тоя плян,
	вий речете: „Ние идем
	от свободния Балкан!“
P$
