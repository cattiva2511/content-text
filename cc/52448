>
	Най-големият герой на хайборейските времена не е хайбореец, а варварин — Конан от Кимерия, чието име е свързано с много легенди. Оцелели са полулегендарни истории от времето на най-древните цивилизации — Хайборея и Атлантида, макар и там да има само фрагменти. По-голямата част от онова, което знаем за кариерата на Конан, идва от т.нар. „Немедийски хроники“. Ето как започва в тях разделът, посветен на Конан:
	„Знай, о Принце, че след като океаните погълнаха Атлантида с блестящите й градове и синовете на Ариас се възвисиха, дойде епоха, която е трудно да си въобразиш, епоха на сияйни кралства, пръснати по света подобно синя мантия под звездите: Немедия, Офир, Бритуния, Хайперборея, Замора — с нейните тъмнокоси жени и кули със забулена под паяжина мистерия, Зингара — с нейното рицарство, Кот — граничещ с пасторалните земи на Шем, Стигия — чиито гробници бяха охранявани от сенки, Хиркания, чиито ездачи бяха облечени в стомана, коприна и злато. Но най-гордото кралство от всички бе Аквилония, върховен властник на мечтания Запад. Натам отиде Конан от Кимерия, чернокос, навъсен, с меч в ръка, крадец, разбойник, убиец, изпълнен с гигантска меланхолия, но и с върховна радост, за да стъпи по обсипаните със скъпоценни камъни тронове с обутите си в сандали нозе.
	Във вените на Конан тече кръвта на древните атланти, погълнати от моретата осем хиляди години преди неговото време. Роден е в клан, населяващ област в Северозападна Кимерия. Дядо му, член на племе от Юга, избягал от собствения си народ заради кръвна вражда и след дълги скитания потърсил убежище при хората на Севера. Самият Конан се родил на бойното поле по време на битка между племето му и орда ванири нашественици.
	Не се знае кога младият Конан е зърнал за първи път цивилизацията, но още преди да изтекат петнадесет зими, той бил известен като боец край огньовете на съвета. В онази година кимерийските вождове забравили своите вражди и обединили сили, за да отблъснат гъндърейците, които нахлули през границата с Аквилония и почнали да колонизират южните покрайнини на Кимерия. Конан бил член на виещата, жадна за кръв орда, която се прехвърлила през северните хълмове, прескочила загражденията и с мечове и факли в ръцете изхвърлила аквилонците обратно през техните граници.
	При битката за Венариум Конан бил висок над метър и осемдесет и тежал над седемдесет и пет килограма. Бил бдителен и можел да се прокрадва като човек от горите, бил желязно твърд като планинец, имал херкулесовата физика на своя баща ковач и добре познавал ножа, бойната секира и меча.
	След ограбването на аквилонския аванпост Конан се върнал за кратко при племето си. Неспокоен заради младостта си, заради традициите и епохата, в която живеел, той прекарал известно време с една езирска банда в неуспешни набези срещу ванири и хайперборейци. Шестнадесетгодишният кимериец завършил последната акция окован във вериги. Той обаче не останал дълго пленник…“


>	1. Червени очи

	Два дни вълци го преследваха през горите и сега отново се бяха приближили. Поглеждайки през рамо, юношата успя да ги зърне: рунтави, едри сиви сенки, подскачащи между черните дънери на дърветата, с очи, блестящи като червени въгленчета в спускащия се здрач. Той знаеше, че този път няма да ги отблъсне, както бе съумявал преди.
	Не можеше да вижда надалеч, защото навсякъде около него, като мълчаливи войници на омагьосана армия, се издигаха черните стволове на милиони смърчове. Снегът се бе задържал на неясни, бели петна по северните склонове на хълмовете, ала ромоленето на хиляди ручейчета от топящи се преспи и лед подсказваше настъпването на пролетта. Но даже и в разгара на лятото това бе един смълчан и мрачен свят, а сега, когато слабата светлина отстъпваше пред приближаващия здрач, той изглеждаше още по-печален от обикновено.
	Юношата продължи нагоре по гъсто залесения склон, както бе тичал в продължение на два дни, след като с бой си проби път, за да избяга от хайперборейския затвор за роби. Макар и чистокръвен кимериец, той беше член на банда езири, която нарушаваше границите на хайперборейците. Изпитите руси воини на онази мрачна земя организираха клопка и разбиха групата на нападателите, а юношата Конан за първи път в живота си вкуси от горчивината на веригите и бича, които бяха всекидневието на роба.
	Не остана обаче дълго пленник. Работейки през нощта, когато другите спяха, той бе трил едно от звената на веригата, докато успя да го счупи. А после, по време на проливен дъжд, си проправи път към свободата. Развъртайки еднометровото парче тежка верига, той уби надзирателя и войника, скочил да му препречи пътя, и изчезна в пороя. Дъждът, който го скри, заблуди и кучетата на групата, изпратена да го намери.
	Макар и свободен за момента, младежът се озова на половин кралство разстояние от родната Кимерия. Така че побягна на юг, към дивата планинска страна, разделяща южните покрайнини на Хайперборея от плодородните равнини на Бритуния и степите на Туран. Някъде на юг, бе чувал той, се намира митичното кралство Замора — Замора с тъмнокосите си жени и кулите със забулени в паяжина мистерии. Там бяха легендарните градове — столицата Шадизар, наричана Градът на злото, градът на крадците — Аренджун, и Йезуд — градът на бога паяк.
	Предишната година Конан за първи път вкуси от лукса на цивилизацията. Тогава, заедно с жадната за кръв орда кимерийци, която бе просто преляла през стените на Венариум, участвува в плячкосването на аквилонския аванпост. Вкусът на опитаното раздразни апетита му за още. Той нямаше ясни амбиции или програма за действие, нищо, освен смътни мечти за безразсъдни приключения в богатите земи на Юга. Видения на блестящо злато и скъпоценни камъни, неограничено много ядене и пиене, горещи прегръдки на красиви жени от благородно потекло като награда за смелостта му изпълваха неговата млада наивна глава.
	На юг, мислеше си той, едрата фигура и силата му щяха някак лесно да му донесат слава и богатство сред израсналите в града слабаци. Така Конан се насочи на юг, за да опита късмета си, без нищо друго, освен дрипавата, претрита туника на гърба и парчето верига в ръката.
	И тогава го надушиха вълците. Обикновено един активен мъж няма защо да се страхува от вълци. Но сега беше краят на зимата и хищниците, изгладнели след тежкия сезон, бяха готови да поемат риска на отчаянието.
	Първия път, когато го настигнаха, той размаха веригата с такава сила, че остави в снега отзад един сив вълк, гърчейки се и виейки със счупен гръбнак, и още един убит със смазан череп. Алена кръв обагри топящия се сняг. Изгладнялата глутница се извърна от младежа с пламтящи очи и ужасната свистяща верига, за да се нахвърли върху собствените си мъртви братя, а Конан избяга на юг. Но преди да мине много време, те отново бяха по следите му.
	Вчера, по залез-слънце, го настигнаха при една замръзнала река на границата с Бритуния. Той се би с тях на хлъзгавия лед, размахвайки окървавената верига, докато най-смелият вълк захапа с безжалостните си челюсти едно звено на веригата и я изтръгна от вдървената му ръка. После, в разгара на битката и поради тежестта на глутницата, ледът се пропука. Задъхан и давещ се, Конан се озова в ледената вода. Няколко вълка пропаднаха с него — за кратък миг в съзнанието му се запечата гледката на хищник, полупотънал, драскащ френетично с предните си лапи ръба на леда, но колко вълци съумяха да се измъкнат и колко бяха завлечени от бързото течение под леда, така и не разбра.
	С тракащи зъби той се изтегли на отвъдния бряг, оставяйки виещата глутница зад гърба си. Цялата нощ тичаше на юг през хълмистата гора, полугол и полузамръзнал, а след това и целия ден. Сега те отново го бяха настигнали.
	Студеният планински въздух изгаряше напрегнатите му дробове, а всяко вдишване бе сякаш глътка от адска пещ. Безчувствени, натежалите му крака се движеха като бутала. С всяка стъпка обутите му в сандали ходила потъваха в подгизналата почва и отново излизаха от нея с всмукващ звук.
	Той знаеше, че с голи ръце няма никакъв шанс срещу цяла дузина рунтави убийци. И все пак подтичваше, без да спира. Неговото сурово кимерианско възпитание не му позволяваше да се предаде дори пред лицето на сигурната смърт.
	Отново заваля сняг — големи мокри снежинки, които падаха с леко, но осезаемо шумолене и покриваха влажната, черна земя и извисяващите се смърчове с неизброимо много бели точки. Тук-там големи канари се издигаха от покритата с килим иглички земя; почвата ставаше все по-камениста и планинска. И тук, помисли си Конан, можеше да бъде единственият му шанс да спаси живота си. Да се изправи с гръб, опрян на някоя скала, и да прогони с бой вълците, когато те се хвърлят върху него. Шансът беше нищожен — той добре познаваше светкавичната, като на стоманен капан, бързина на тези източени, жилести, тежки по петдесет килограма тела, но дори тоя шанс бе по-добър от никакъв.
	Дърветата се разредиха, а наклонът стана все по-стръмен. Конан сви към голяма маса струпани скали, издигаща се над хълма като вход към заровен дворец. В този момент вълците изскочиха от горичката и се втурнаха към него, виейки като алени демони на ада в мига, когато настигат и разкъсват някоя обречена душа.


>	2. Вратата в скалата

	През бялата вихрушка на падащия сняг юношата видя зееща чернота между две големи плоски скали и се хвърли натам. Вълците бяха по петите му — струваше му се, че усеща горещия им гаден дъх върху краката си, и в този момент се мушна в черната цепнатина, зейнала пред него. Успя да се провре в дупката, тъкмо когато най-близкият вълк скокна отгоре му. Челюстите, от които капеше слюнка, щракнаха във въздуха; Конан бе в безопасност. Но за колко време?
	Наведен, със слепешката протегнати в тъмното ръце, той опипа грапавия каменен под, търсейки някакъв предмет, с който да пропъди виещата глутница. Чуваше леките им стъпки по пресния сняг вън и драскането на лапите по камъка. Както и неговото, дишането им беше тежко, на пресекулки. Те душеха и виеха, жадни за кръв. Ала нито един не минаваше през прохода, който отвътре се виждаше като неясен, сив процеп в мрака. И това бе странно.
	Конан установи, че се намира в тясна скална камера, непрогледно черна, с изключение на слабата светлина на здрача, проникваща през процепа. Неравният под на килията бе осеян с боклук, навят през столетията от вятъра или донесен от зверове и птици: сухи листа, смърчови иглички, клончета, няколко пръснати наоколо кости, камъчета, отломки от скалата. В този боклук нямаше нищо, което да се използва вместо оръжие.
	Изправил се в цял ръст — вече сантиметри над метър и осемдесет, младежът почна да изследва стената с протегната ръка. И скоро попадна на друга врата. Докато търсеше път в непрогледната тъмнина, опипващите пръсти му разказаха, че по камъка има следи от длето, оформящи загадъчните фигури на неизвестно писмо. Неизвестно поне за необразования юноша от северните земи на варварите, който не знаеше нито да чете, нито да пише и презрително гледаше на подобни цивилизовани умения като на нещо „женствено“. Той трябваше да се сгъне надве, за да се провре през вътрешната врата, но веднъж озовал се там, можеше отново да се изправи. Спря, вслушвайки се предпазливо. Макар тишината да бе абсолютна, някакво чувство го предупреди, че не е сам в камерата. Не беше нещо, което може да види, чуе или подуши, а необяснимо усещане за присъствие, различно от останалите.
	Неговите чувствителни, тренирани в гората уши ловяха ехото и му казваха, че тази вътрешна камера е много по-голяма от външната. Мястото миришеше на древен прах и изпражнения от прилепи. Краката му, които придвижваше с приплъзване, докосваха нещо, пръснато по пода. Въпреки че не виждаше тези предмети, усещането от тях не беше като от горския боклук, пръснат из преддверието. Това по-скоро бяха рожби на човешка ръка.
	След бърза крачка към стената Конан се препъна в един такъв предмет. Докато падаше, нещото се разчупи с пукот под тялото му. Някаква треска се заби в крака му, добавяйки още една драскотина към онези, причинени му от клоните на смърчовете и ноктите на вълците. Проклинайки, той се изправи и опипа в тъмното строшения предмет. Беше стол, чието изгнило дърво лесно се бе счупило под тежестта му.
	Сега юношата продължи изследванията си по-внимателно. Опипващите му ръце докоснаха друг, по-голям предмет, за който след малко разбра, че е колесница. Колелата се бяха счупили поради изгнилите спици, така че колесницата лежеше сред отломки от тях и парчета от дъгите на самите колела.
	Търсещите ръце на Конан попаднаха върху нещо студено и метално. Осезанието му подсказа, че това навярно е ръждясало желязо от конструкцията на колесницата. Тук му хрумна една идея. Извръщайки се, той се придвижи до вътрешния портал, едва-едва откроил се във всеобхватната тъмнина. От пода на преддверието събра в шепата си трески и няколко каменни отломки. Във вътрешната камера сложи треските накуп и удари с камъните по желязото. След няколко неуспешни опита той избра камък, сипещ искри под метала.
	Скоро пред него гореше малък огън с много дим, който той подхранваше с парчета от стола и колесницата. Вече можеше да се отпусне, да си почине след ужасната гонитба и да постопли вдървените си ръце. Живият огън щеше да задържи на разстояние вълците, чийто вой все още се долавяше отвън. Те явно не смееха да го последват в тъмнината на пещерата, но и не искаха да се откажат от жертвата си.
	Огънят хвърляше топла жълта светлина, чиито отблясъци танцуваха по грубите каменни стени. Конан се огледа около себе си. Стаята беше квадратна и дори по-голяма, отколкото си помисли в началото. Високият таван се губеше в сянка и бе покрит с паяжина. Няколко други стола стояха край стените заедно с два разпаднали се сандъка с дрехи и оръжие. В голямата каменна стая витаеше дъх на смърт — на древни, непогребани предмети.
	Изведнъж косата на тила му настръхна и юношата почувства как по кожата му пробягват мравки на свръхестествен ужас. Защото там, на един огромен каменен стол в далечния ъгъл на камерата, седеше като в трон огромната фигура на гол мъж с меч върху коленете и лицето на черепа се бе втренчило в него през мъждукащата светлина на огъня.
	В момента, когато забеляза голия гигант, Конан осъзна, че той е мъртъв, мъртъв от векове. Крайниците на трупа бяха кафяви и сгърчени като сухи клони. Плътта на огромния гръден кош бе изсъхнала, съсухрена и така напукана, че висеше на дрипи по виждащите се ребра.
	Този факт обаче не премахна студената тръпка на ужас, обхванала младежа. Безстрашен не за възрастта си войн, готов да се бие срещу всеки мъж или див звяр, Конан не се боеше нито от болката, нито от смъртта, нито от живите си врагове. Но той бе варварин от северните хълмове на изостанала Кимерия. Както всички варвари, смъртно се плашеше от свръхестествените ужаси на гроба и от мрака с бродещи демони и чудовищни, тътрещи се рожби на дълбоката Нощ и Хаоса, с които примитивните народи населяват тъмнината зад чертата на лагерния огън. С по-голяма готовност Конан би се изправил дори срещу гладните вълци, отколкото да остане тук, с това мъртво нещо, което бе забило гневен поглед надолу към него от каменния си трон, докато мъждукащата светлина вдъхваше живот в набръчканото лице на черепа и движеше сенките в дълбоките кухини на очните орбити като тъмни, горящи очи.


>	3. Нещото на трона

	Макар кръвта му да изстина и космите на тила му да настръхнаха, юношата с гняв се опита да се овладее. Проклинайки нощните си страхове, той се упъти с вдървена походка през гробницата, за да погледне отдавна мъртвото нещо по-отблизо.
	Тронът представляваше квадратна канара от лъскав черен камък, грубо издълбан в подобие на стол върху кръгъл пиедестал. Голият мъж бе умрял или на него, или бе поставен там седнал след своята смърт. Каквито и да са били дрехите, които бе носил, те отдавна се бяха свлекли от тялото му на изгнили парчета. Бронзови катарами и ивици кожа от доспехите лежаха до краката му. Бронзов шлем с рога, сега покрит със зеленикава, мазна патина, коронясваше черепа над изсушеното, ужасно, кафяво лице.
	С железни нерви Конан се насили да надзърне в тези изядени от времето черти. Очите бяха потънали навътре, оставяйки след себе си два черни кладенеца. Кожата се бе опънала върху изсъхналите устни, оголвайки жълти зъби в едно лишено от радост ухилване.
	Кой е бил той, тоя мъртвец? Войн от древността — някой велик вожд, от когото са се страхували, докато е бил жив и са го оставили на трона дори и в смъртта му? Никой не би могъл да каже. Стотици раси бяха кръстосвали и управлявали тези погранични планински райони, откакто Атлантида бе потънала под изумрудените вълни на Западния океан преди повече от осем хиляди години. Съдейки по украсения с рога шлем, мумията би могла да бъде на някой вожд на древните ванири или езири, или пък на крал на забравено хайборейско племе, отдавна изчезнало в сенките на времето и погребано под праха на вековете.
	И тогава погледът на Конан падна върху огромния меч, легнал напреко на костеливите бедра на трупа. Това бе ужасно оръжие: острието беше дълго над метър. Бе изработено от синкаво желязо — не мед или бронз, както би могло да се очаква, съдейки по възрастта му. Трябва да е било едно от първите железни оръжия, създадени от ръката на човек; легендите на Конановия народ си спомняха дните, когато мъжете сечаха и мушкаха с грапави бронзови оръжия, а получаването на желязо бе непознато. Много битки беше видял този меч в мъглявото минало, защото острието му, макар и все още остро, бе нащърбено в местата, където е срещало остриетата на други мечове или бойни секири. Покрит с петна от времето и тук-там ръждясал, мечът все още беше оръжие, което плаши.
	Юношата почувства, че пулсът му се ускорява. Кръвта на родения за война закипя в него. Кром, какъв меч! Подобно острие бе повече от достатъчно, за да се справи с изгладнелите вълци, които тичаха, виеха и дебнеха без умора. Протягайки длан към ръкохватката, той не забеляза предупредителния блясък, който просветна сред сенките на очите в черепа на древния войн.
	Конан претегли в ръката си меча. Тежеше, сякаш беше от олово — меч от древността. Може би някой знаменит крал герой го бе носил — легендарен полубог като Кул от Атлантида, крал на Валузия по времената преди Атлантида да изчезне в неспокойното море…
	Младежът замахна с меча, чувствайки как мишците му се изпълват със сила и сърцето му забива по-бързо от гордостта на придобивката. О, богове, какъв меч! С такова острие не може да има съдба, която един войн да не пожелае! С меч като този дори полуголият млад варварин от дивите пустоши на Кимерия би могъл да си пробие път в света, да мине през реки от кръв и да намери място между великите крале на Земята!
	Той отстъпи от каменния трон, опитвайки лъжливи движения и разсичайки въздуха с острието. Вече усещаше износената от времето ръкохватка в твърдата си длан. Острият стар меч свистеше в задимения въздух, а играещата светлина на огъня се отразяваше в блестящи лъчи от плоската част на острието, стрелкайки се по стените на гробницата като малки златни метеори. С такова могъщо оръжие в десницата си той можеше да се изправи не само срещу гладните вълци отвън, а и срещу всички воини на света.
	Юношата пое дълбоко въздух в гърдите си и издаде ехтящия боен вик на своя народ. Ехото от вика изкънтя като гръмотевица в камерата, размърдвайки древните сенки и стария прах. Конан и за минута не помисли, че подобно предизвикателство в това място може да раздвижи и други неща, освен сенките и праха — неща, които имаха правото да спят, без да се нарушава покоят им през всички идни векове.
	Той спря, замръзнал насред крачка, защото някакъв труден за описване звук, някакво сухо изскърцване се разнесе откъм трона в гробницата. Извъртайки се, той видя… и почувства как косата му се изправя и кръвта му замръзва във вените. Всичките му суеверия и първичен страх от нощта се надигнаха с вой в него, за да запълнят съзнанието му със сенки на лудост и ужас. Защото мъртвото нещо живееше.


>	4. Когато мъртвите проходят

	Бавно, конвулсивно трупът се надигна от величествения каменен стол и го изгледа с черните си кладенци, където сега като че ли блестяха живи очи със студен, зъл поглед. Някак — по силата на каква първична некромантия Конан не можеше да каже — животът все още движеше изсъхналата мумия на отдавна мъртвия вожд. Хилещите се челюсти се отваряха и затваряха в една ужасна пантомима на говор. Но единственият звук бе скърцането, което Конан чу, сякаш свилите се остатъци на мускулите и жилите се търкаха сухо помежду си. За него тази мълчалива имитация на реч бе по-ужасна от самия факт, че мъртвецът живееше и се движеше.
	Скърцайки, мумията слезе от пиедестала на своя древен трон и завъртя черепа си към младежа. И когато лишеният от очи поглед се заби върху меча в ръката на Конан, див магьоснически пламък блесна в кухите очни орбити. Пристъпвайки тромаво през камерата, мумията се насочи към Конан като фигура на безименен ужас, изтръгнала се от кошмарите на луд злодей. Тя протегна костеливите си пръсти, за да измъкне меча от силните млади ръце на Конан.
	Вдървен от суеверен ужас, юношата отстъпваше стъпка след стъпка. Светлината на огъня мяташе черната чудовищна сянка на мумията върху стената зад нея. Сянката подскачаше по черния камък. Като се изключеха пукането на треските от древните мебели, които Конан бе хвърлил в огъня, шумоленето и скърцането на кожените мускули на трупа, които го движеха с клатушкане из гробницата, и задъханото дишане на младежа, борещ се за глътка въздух в хватката на ужаса — като се изключеха всички тези звуци, в гробницата беше тихо.
	Мъртвото нещо бе накарало Конан да опре гръб в стената. Клещите на костеливата ръка се протегнаха напред. Реакцията на младежа бе автоматична — той инстинктивно нанесе удар. Острието на меча изсвистя и отсече протегната ръка, която с пукот се строши като пръчка. Все още стискайки въздуха, ръката падна със сух звук на пода; от сухия остатък на предмишницата не потече кръв.
	Ужасната рана, която би спряла всеки жив войн, даже не забави ходещия труп. Той просто свали чукана на отсечения крайник и протегна другата си ръка.
	Подивял от ужас, Конан се хвърли от стената, размахвайки меча си в широки размазващи удари. Единият попадна странично в мумията. Попадението натроши ребрата като клони и трупът бе отхвърлен във въздуха с трясък. Тежко дишайки, Конан стоеше в центъра на стаята, вкопчил се в износената ръкохватка с потната си длан. С разширяващи се очи той наблюдаваше как, скърцайки, мумията се надига с труд отново на крака и започва механичното си придвижване към него, протегнала единствената си ръка.


>	5. Дуел с мъртвеца

	Те бавно се въртяха в кръг. Конан с жар замахна, но трябваше да отстъпва крачка след крачка пред невъзможността да спре движението на мъртвеца.
	Ударът, нанесен по останалата ръка, пропусна своята цел, понеже мумията рязко дръпна крайника си от пътя на меча; от силата на замаха Конан се завъртя и преди да възвърне равновесието си, нещото бе почти отгоре му. Ноктите се стрелнаха към него, вкопчиха се в туниката и смъкнаха прогнилата тъкан от тялото му, оставяйки го гол, с изключение на сандалите и набедрената превръзка.
	Конан отскочи назад и замахна към черепа на чудовището. Мумията наклони глава и Конан трябваше пак да излази встрани, за да се запази от захват. Накрая успя да нанесе разтърсващ страничен удар в главата, отсичайки единия от роговете на шлема. Нов удар запрати самия шлем с дрънчене в ъгъла. Следващият се заби в сухия кафяв череп. За момент острието се заклещи — момент, който едва не се оказа последен, защото кожата му бе одрана от древните черни нокти, докато той неистово се опитваше да освободи оръжието си.
	Мечът отново попадна в ребрата на гиганта, отново за една почти фатална секунда се заклещи в гръбнака и със сила пак бе освободен. Изглеждаше, че нищо не може да го спре. Какво повече можеше да се случи на мъртвия? След всеки удар той се заклащаше и отново се насочваше с провлачената си походка, неуморим, непоколебим, макар тялото му да понесе рани, от които цяла дузина могъщи воини щяха вече да стенат в праха.
	Как да се убие нещо, което е мъртво? Въпросът ехтеше бясно в главата на Конан. Той се повтаряше и повтаряше, докато юношата помисли, че ще полудее от тези повторения. Дробовете му работеха с труд; сърцето му биеше, сякаш щеше да се пръсне. Колкото и да сечеше и да удряше, нищо не успяваше дори да забави мъртвото нещо, което се движеше подир него.
	Следващия път той нанесе по-хитър удар. Осъзнавайки, че ако нещото не може да ходи, то няма и да го преследва, Конан стовари жесток удар в обратна посока срещу коляното на мумията. Костта се счупи и мумията се свлече сякаш раболепно в праха на пещерния под. Но неестественият живот все още гореше в изсъхналите й гърди. Тя се изправи на крака и се хвърли след младежа, влачейки повредения си крак.
	Конан стовари нов удар, който отнесе долната половина от черепа на мъртвото нещо; челюстите изтракаха някъде в сенките. С лице, разкрило само счупената бяла кост под тайнствения блясък на очните кухини, то продължаваше преследването на противника си по един неуморим, механичен начин. Конан пожела да бе останал вън при вълците, вместо да търси убежище в прокълнатата гробница, където неща, които би трябвало да са умрели преди хиляда години, все още дебнеха и убиваха.
	И тогава го хванаха за глезена. Загубил равновесие, той падна по цялата си дължина на грубия каменен под, ритайки с всички сили, за да освободи крака си от кокалестия захват. Погледна надолу и кръвта му замръзна, когато видя отсечената ръка на трупа, здраво вкопчила се в ходилото му. Кокалестите й пръсти се забиваха в плътта.
	После над него се изправи страховитата фигура, извадена сякаш от ужаса на кошмара и лудостта. Счупеното обезобразено лице на трупа му се ухили и ръката с извити нокти се стрелна към гърлото му.
	Конан реагира инстинктивно. С всичката си мощ заби обутите си в сандали нозе в хлътналия стомах на мъртвото нещо, извисило се над него. Захвърлено във въздуха, то падна с трясък зад него, точно в огъня.
	Конан сграбчи отсечената ръка, все още вкопчена в крака му. Насила я откъсна, изправи се на крака и запокити крайника в огъня след останалата част на мумията. Поспря се да си вземе меча и се извърна обратно към огъня… за да види, че битката е приключила.
	Изсушена от безбройните столетия, мумията гореше като прахан. Неестественият живот в нея все още не бе угаснал, защото тя се надигна, обгърната в пламъци, превърната в жива факла. Направи крачка да излезе от огъня, но повреденият й крак поддаде и тя рухна в ревящото огнище. Пламналата ръка потръпна като извиващ се клон. Черепът се търколи върху въглените. След няколко минути мумията изгоря напълно, оставяйки след себе си само няколко блестящи въглена почерняла кост.


>	6. Мечът на Конан

	Конан изпусна в дълбока въздишка въздуха от дробовете си и въздъхна отново. Напрежението сякаш се стичаше от него и оставяше чувство на безпомощност във всичките му крайници. Той избърса студената пот на ужаса от лицето си и причеса сплетените си черни коси с пръсти. Мумията на мъртвия воин най-сетне беше истински мъртва и великият меч бе негов. Той отново го претегли в ръка, преценявайки теглото и мощта му.
	За момент помисли дали да не прекара нощта в гробницата. Беше смъртно уморен. Навън вълците и студът щяха да го довършат, а дори неговото вродено чувство за посока нямаше да му помогне да следва избрания път в една беззвездна нощ и една непозната земя.
	И тогава го сграбчи усещането за отвращение. Пълната с дим гробница вонеше вече не само от праха на вековете, но и на изгорялата отдавна мъртва човешка плът — странна миризма, нищо познато за носа на Конан и абсолютно отвратително. Празният трон сякаш му се надсмиваше. Чувството за присъствие, изненадало го в началото, когато влезе в камерата, все още витаеше във въздуха. Косата му настръхна, по кожата му пролазиха мравки при мисълта да преспи в тази обитавана от духове камера.
	Освен това новият меч го изпълваше с увереност. Гърдите му се разшириха и той размаха оръжието си в свистящи кръгове.
	Миг по-късно, загърнат в стар кожен плащ, взет от сандъците, и хванал факел в едната си ръка и меча в другата, той излезе от пещерата. Поглед нагоре му подсказа, че небето се прояснява. Конан огледа звездите, които се виждаха между облаците, и отново се отправи на юг.
