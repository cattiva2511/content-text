>
C>
	Юлие. Миличка моя.
	Четеш ли тези писма? Надявам се, но не те притискам. Приел съм второстепенната си роля в живота ти. Нямам какво да ти предложа и разбирам огорчението ти. И въпреки това ти пиша. Все пак съм ти баща. Писането се превърна в мой скъп навик. Успокоява ме. Знаеш как стоят нещата; в какво положение изпаднах. Всичко живо ми е вдигнало мерника, защото дължа пари. Чувствам се преследван дивеч. Близки приятели вече нямам — само хладни контакти. Помниш ли Бьорнар Лин? Беше най-добрият ми приятел. Дружим от деца, а сега не ще и да чуе за мен. Дължа му двеста хиляди, а нямам представа откъде да ги взема. Страхувам се да не ми изпрати свои хора. Плаши ме мисълта какво ще ми направят, ако не се изплатя. Из лихварските среди вървят упорити слухове, че търси да наеме силов събирач на дългове. Знаеш ли какво правят тези бабаити с длъжниците? Режат им пръстите с градинарски ножици. Призлява ми само като си помисля… Трудно свързвам двата края. Обезщетението за безработица не стига доникъде. Невъзможно е с него да плащам сметките и да погасявам заемите.
	Да имаше начин това да свърши! Сам се докарах до сегашното положение. Ти не се тревожи. Мисли за себе си и се радвай на живота. Бъди млада, здрава, многообещаваща! Знай, че се опитвам да оправя тази каша — макар и с доста отчаяни мерки. Да, паднал съм на колене, но у мен все още е останало зрънце предприемчивост. Кроя планове. Имам мечти. Умът ми работи трескаво да измисли решение. Напряга се, отсява, усилено търси изход. Кога се видяхме за последно? На двайсет и седми май, спомняш ли си? Скарахме се. Аз просто се опитах да ти обясня каква мания представлява за мен хазартът. Каква пристрастеност, каква тежка зависимост съм развил. Ти затръшна тежко вратата и аз си помислих: повече няма да я видя. Пропилях си последния шанс. Подкарах към къщи на улица „Блум“ с усещането, че целият ми живот е пълен провал. Трябва да има изход! Навярно просто аз не го виждам? Взирам се в бъдещето, от напрежение очите ми парят и сълзят. Снова напред-назад из стаите, хапя устните си до кръв. Често си мисля за майка ти. Споменът за нея ми навява тъга и ме изпълва с угризения. Горкичката, много преживя покрай моята лудост. Навремето животът беше много по-лесен. Тя се грижеше за нас и организираше всичко. Играеше ролята на коректив. Не проумявам как така вече я няма. Веднъж седмично ходя на гроба й. Тежко е. Често ме обзема силно желание да падна на колене, да разкопая с ръце пръстта, да отпоря капака на ковчега й и да си я прибера. Вчера купих пирен и го посадих пред паметника й. Нали се сещаш какво представлява пиренът? Цъфти обилно в червеникаво лилаво, издържа на всякакви атмосферни условия и прилича на калуна. Бъди спокойна за гроба на мама: поддържам го в ред, садя цветя, плевя, поливам. Понякога се оглеждам за следи: дали не си идвала да поразчистиш. Ходиш ли на гроба на мама? Какво правиш там? Плачеш сама? Харесва ми идеята човек да приеме, че смъртта рано или късно ще го покоси. Някои хора не умират отведнъж, а вехнат дълго, както баба ти например. В най-лошите си периоди съм възприемал смъртта като избавление. Запазил съм револвера на дядо ти. Прости откровеността ми. Ти не носиш отговорност за мен. Едва ли ще доживея до старини. Вече съм толкова изморен. Баба ти навърши седемдесет и девет. Достолепна възраст! Но през цялото време седи неподвижна на стола и е полумъртва. Намира се в своеобразна дрямка, в която не се случва нищо. Но острият й профил е същият и главно издадената брадичка, която си наследила от нея. Аз не мога да потъна в дрямка. Всяка фибра от тялото ми вибрира. Кръвта препуска буйно по жилите ми, пръстите ми треперят. Нощем лежа и слухтя в мрака. Из тази стара къща все нещо проскърцва и въздиша. Почти не спя. Идват ли? — питам се. — Удари ли последният ми час? Днес бях в бюрото по труда, но кой ще вземе на работа застаряващ мъж? Пък и не разполагам с препоръки или допълнителни квалификации, с които да впечатля фирмите. Юлие! Няма да се предам. Ако трябва, ще прибягна до драстични мерки. Използвам всеки час от деня в опити да намеря решение. Но всичко опира до пари, с каквито не разполагам; разходи, които не мога да си позволя, проекти, които нямам възможност да осъществя; дългове, които не мога да изплатя. Всичко се свежда до страх и срам. Страх при всяко звънване на звънеца. И дълги часове, преди да ме споходи сънят — единствено той ми носи облекчение. Ако, разбира се, не сънувам разорението си. Животът ми не може да продължава така. Изцежда ме до капка. Този непрестанен страх. Това лудешко сърцебиене. Жалкото ми лице в огледалото, съзнанието, че съсипах всичко. И то само заради един недостатък. Слабост към хазарта, към шанса, към късмета.
	Не те моля за прошка, само за мъничко разбиране. Поел съм по друг път. Хазартът вече не ми доставя удоволствие. Мисля, че съм напълно способен да мина покрай игрален автомат, без да си извадя портфейла. Но тази искряща светлина все пак е някак опияняваща. Пред ротативката времето спира и се чувствам толкова жив. Завладявам машината, командвам я, предизвиквам я, а тя ми маха да се приближа, тегли ме, примамва ме със светлина и музика. И аз се поддавам. Отнасям се, сънувам. Ще кажеш, че съм слаб, но това е истина само наполовина. Само да знаеше колко съм отчаян, колко далеч съм готов да стигна, ако има дори малка надежда да стоплим отношенията си. Само ти ми остана. Чувствам се притиснат в ъгъла и не знам как ще свърши всичко това. Изгубих си приятелите, работата, детето. Момент, дете имам. Още те обичам, макар ти да не се нуждаеш от мен, да не ме искаш. Може понякога да ме виждаш как седя в хондата пред училището ти, скрит между колите на паркинга. Виждам как излизаш от сградата с приятелите ти, как се шегуваш, смееш се, пращиш от здраве. Виждам твоята бухнала като облак разкошна рижа коса как обрамчва лицето ти. Изобщо аз съществувам ли в живота ти? Не знам дали ще го понеса, ако се отречеш от мен завинаги. И бъда принуден да остарявам сам, без нито един близък. От всички беди, които могат да сполетят човека, самотата е най-лошата. Да нямаш с кого дори да си поплачеш в този мизерен свят. Само с теб се гордея в този живот. Струваш ми се прекалено слаба, Юлие. Добре ли се храниш? Обличай се по-дебело, сега е зима. Ако те видеше с разголена шия, и мама щеше да ти каже същото. Ти винаги я слушаше. Спомняш ли си щастливите ни години? Тогава още работех в шоурума. Бях добър продавач, будех доверие у клиентите и се справях чудесно. Добре си спомням каква радост изпитвах при дръпването на големия звънец, ознаменуващо всяка продажба. Усещането, че успяваш. Че си част от света. Ех, как се прибирах вечер при теб и мама. На топло и светло. Светлината угасна безвъзвратно. Животът ми си отива. Докато пиша, те чувствам толкова близо. Все едно държа ръката ти. И не искам да я пускам. Изслушай ме! Мисли за мен, позволи ми да се почувствам част от живота ти! Добре ли си се устроила в общежитието? Училището върви ли? Мечтая да се издигна в очите ти, да сбъдна мечтите ти. Не вярвам в чудеса, но вярвам, че човек е способен да обърне съдбата си. Въпрос на въображение и воля е. На стоицизъм и кураж. Промяната изисква висока цена. Готов съм да платя колкото е нужно. Нямам какво да губя. Пред мен се откриват само черни дни под знака на страха.
C$


>
	* * *

	През тъмата крачи мъж.
	За няколко секунди се мярва под уличните лампи, мракът го поглъща, после мъжът отново изплува под светлината и така нататък, сякаш съществуването му лумва само от време на време. Точно така и се чувства. В това се превърна животът му. Съживява се и лумва, но после пак угасва. Състоянието напомня пристъпи на изгаряща треска. Промъква се през мрака с ръце, свити на юмрук в джобовете. Никой не го забелязва. Никой не се обръща да го огледа. Той е съвсем обикновен мъж на средна възраст с оредяла коса. Върви и едва ли не с удивление си мисли: явно не ми личи какво се каня да извърша след малко. Колко малко знаем ние, хората, един за друг. Ето, крача сред тях. Погледни ги. Движат се по улиците, всеки вдаден в мислите си.
	Лицата срещу него са безизразни. По тях не се чете нито щастие, нито задоволство било от днешния ден, било от живота. Дори танцуващите снежинки не ги радват. Притежават този живот само за кратко и го приемат за даденост, а той бавно се изнизва покрай тях, докато те мечтаят за друг живот другаде. Любов, обгрижване — ето от това се нуждаят хората. Мъжът продължава да върви. Иска му се да спре и да се върне, но знае, че е прекалено късно. Вече е стигнал твърде далеч. Умът му не побира как изобщо се е добрал дотук, но пропъжда мисълта и се оставя да бъде тласкан напред. Оставя се на страха и необходимостта. Взира се втренчено в пропастта, която зейва пред него. Бездънна е. Падането го плаши до смърт, падането го мами. Сгъва пръсти в джобовете си. Толкова се бои за тях. Представя си как градинарска ножица сцепва тънката кожа, как от чуканите, останали след отрязването на пръстите, обилно шурва кръв. Прилошава му. Неспособен е да прогони картината от ума си. Запътил се е към следващо, още по-страшно бедствие. Върху него тегне голям позор — позор от жалкия му живот. Не издържа повече. Време е да действа. От време на време вдига очи към нищо неподозиращите минувачи. Те не виждат как целият този ужас бавно набъбва у него. Нима вече расте? — пита той. — Нима вече поставих началото? Започна ли се? Този град не е ли просто декор? Не участвам ли във филм? Къщите приличат на картонени макети, минувачите — на статисти. Не, всичко е реално. Стиска юмруци, усеща как мускулите му се стягат. Набира скорост. Движи се като по релси.
	Долната му устна се е спукала. Не знае кога е станало. Усеща сладникав вкус на кръв по езика си. Харесва му. После, когато всичко свърши, потресени до дън душа, хората ще закриват лице с длан и ще порицават. Дори да им даде подходящо обяснение. Да, той може да обясни — стъпка по стъпка: изнурителния път, огромната бездна, зинала под него. Стига да му дадат време. Стига да пожелаят да изслушат неговата история. Но хората не разполагат с време. Имат си собствени тъжни истории. О, колко тежко е неговото бреме! Толкова е сам! Такива мисли му минават през ума, докато пресича улицата с ръце, заровени дълбоко в джобовете, и лице, сведено към кишавия тротоар.


	Той е среден на ръст и с яко телосложение, облечен в зелено яке тип парка. Парката има качулка. Тя започва да се пълни със сняг. Лицето му е широко, очите — сближени, сиви. Не е красавец, но не е особено стеснителен. Има високо чело, широка челюст и масивна брадясала брадичка. Обут е в ботуши с шита подметка. Кожата е износена и пропуска вода, не си чувства пръстите на краката. Изобщо не обръща внимание. Има си толкова много други грижи. Не, в момента изобщо не смее да мисли. Изпразва ума си. Цял се превръща в решимост. Не се обръщай назад. Добери се до целта. Не допускай страха да те завладее. Той витае около него подобно на безцветен газ. Мъжът не смее дори да си поеме дъх. Минава покрай магазин за огледала. Неочаквано зърва лицето си и ужасен, отдръпва поглед. Лицето му е толкова голо. Очите са в сянка. Извръща се и продължава да върви. Има мускулеста, набита фигура, широки, заоблени рамене. Крачи с пружинираща, целеустремена походка. При всеки допир на подметките му до тротоара на всички страни хвърчат кални пръски със сочно жвакане. Нищо не е в състояние да го спре. И все пак, мисли си, ако, да речем, срещна някого, например, стар приятел и се заговорим за общи неща, за едно време… Тогава защо да не влезем да изпием по бира в „Дикенс“ и всичко да протече по съвсем друг сценарий? Но не се появява никакъв стар приятел. Той вече няма приятели. И работа няма. Отдръпнал се е, живее изолирано. Живее в страх, мъка и тревога. Светът му е малък и жалък. Днес е седми ноември и вали лапавица. Сипят се едри мокри парцали. Запалва си цигара, дръпва силно, изпълва дробовете си с дим. Усеща пробождане в гърдите и започва да кашля. Знае, че ще отмине. След малко вижда ярките неоновожълти табели на бензиностанция. Поглежда големите рекламни пана на „H & M“ върху фасадата на сградата вдясно. Виж ти, мисли си той за пищната манекенка по бельо на цветя, колко е гола в тази мразовита вечер. И въпреки това дава вид, че се чувства добре. А той е мокър и вкочанясал. Но това са дребни оплаквания. Регистрира ги съвсем слабо, все едно се е отделил от тялото си и се наблюдава отстрани. След малко вижда вход на цветарски магазин. Мигом забавя ход. Крадешком надзърта през витрината. Вече не може да спре, защото е поел по коловоз, а пред него стръмен наклон се спуска почти отвесно надолу и всичко се губи в мрак. Душата му се свива мъчително. Той е разтърсен. Същевременно необяснимо му е как така е стигнал толкова далеч. Пред него стои елементарна задача, мерзко намерение. Пред него, добрия стар Чарло. Чарлз Улав Торп. Съвсем обикновен мъж. Малко неудачник, малко безхарактерен, но иначе пич. Какво, не е ли такъв? Има самочувствието на пич. Стисва зъби, набляга с тяло върху тежката врата и тя се отваря. Дрънва звънче. Крехкият звън го смущава. Предпочита да влезе безшумно, никой да не го усети, никой да не го чуе. Вътре спира насред помещението. Сладкото упойващо ухание го зашеметява и той леко залита встрани. Отдавна не е ял. Защото забрави или…? Вече не си спомня. Днешният ден тъне в мътилка. Има чувството, че току-що се е събудил и когато се опомня, вече стои на ръба на пропаст. Очите му шарят из помещението. Все едно се е озовал в малка джунгла: цветя, зеленина, листа, корони. Изкуствени цветя, лейки, торове за цветя, гланциращ спрей за листа, венци от изсушени рози. Неописуемо изобилие от цветя. Чете екзотичните имена: хризантема, пирен, хибискус, филодендрон. Зад тезгяха стои в очакване младо момиче. Напомня му на дъщеря му Юлие, но не е толкова красива, защото Юлие е най-красивата, най-прекрасната. При мисълта за дъщеря му сърцето му се разтуптява разнежено. В същото време усеща тъпа болка и предателството му го застига с цялата си бруталност. Той преглъща, сякаш за да го поеме в себе си, и изопва гръб. Поглежда девойката: жизнерадостна, лъчезарна, с дълги плитки. Забелязва колко са тънки китките й: невероятно слабички и бели. Млада е, гъвкава е като котка. Сигурно с лекота прави шпагат и после се изправя в мост. Кожата й е свежа, розова и удивително чиста. Погледът — свенливо сведен. Отива й. В червени и сини кофи са натопени цветя. Рози — пурпурни и жълти — и други цветя, но не им знае имената. Оглежда се колебливо, с ръце в джобовете. За миг го обзема отчаяние. Под ярката светлина се чувства безмилостно изложен на показ, сам с тази девойка, която чака. Гледа го. Смутена е, но и услужлива. Харесва й да стои зад тезгяха, обича си работата. След малко ще затвори и ще се прибере у дома, ще си вземе топла вана. Ще хапне нещо вкусно, ще погледа телевизия. Или ще си побъбри по телефона с приятелка. По излъчването й Чарло съди, че тя се чувства добре; доволна е от живота си. Все някой трябва да се чувства добре, иначе светът ще рухне, гъсти храсталаци и бурени ще избуят високо и ще засенчат всички следи от съществуването на човешкия род. Би било красиво, мисли си той, патиненозелено земно кълбо, никакви хора, само тревопасни животни и пърхащи с криле кресливи птици. Девойката е слабичка, но изглежда добре. Навярно се храни, ала заради активния начин на живот нищо не й се лепи. Или пък генът й е такъв: не напълнява. Чарло се впуска в предположения, разтегля времето, усеща как сърцето му бие неуморимо, бузите му се сгорещяват, макар само допреди минута да е бил навън на студа. Та той прекара часове по улиците, обикаляйки града, посивял от сняг и мъгла. Стоя до речния бряг и се взира във водата. И този вариант обмисляше като евентуален изход. Да скочи и да потъне. Ще стане бързо, мислеше си, първо ще усетя взривяваща болка, после главата ми ще се нажежи и всичко пред очите ми ще почервенее. Животът ми ще се изниже пред мен като на филмова лента. Болестта на Инга-Лил, отчаянието на Юлие, патологичното ми вманиачаване по хазарта. Чарло полага усилия, за да изтласка мислите си. Всичко е на път да се реализира. Дни и седмици наред го е разигравал във въображението си и най-сетне ще се случи. Това е първата стъпка. Толкова безобидна, дори внушава доверие: покупка на цветя. Девойката чака търпеливо, но мълчанието му я смущава. Премества тежестта си на другия крак, отдръпва ръце от тезгяха, после пак ги отпуска отгоре. Пръстите са украсени с тънки пръстени, ноктите — лакирани в червено. Тя избутва плитките на гърба си. Лъщят като найлоново въже. След секунда пак падат напред и започват да се люлеят пред гърдите й. Чарло е сигурен, че когато си ляга вечер, тя сваля ластичетата и разплита косите си, а те бухват на вълни. Колко са млади тези момичета, мисли си той, колко са гладки и прозирни. Напомнят оризова хартия, порцелан, коприна. Тънко стъкло. Под кожата на китките й различава фина зелена мрежа от вени. Там тупти и тече животворна кръв, пренася хранителни вещества и кислород — всичко необходимо девойката да живее. Чарло пак си поема дълбоко дъх. Светлината в магазина, натрапчивото ухание на рози и сладникавата топлина го замайват. Пред очите му заиграват черни точици. Усеща как пулсът му се ускорява и стисва силно пестници. Ноктите му се впиват в дланите. Болка, мисли си. Наистина се случва. Не, нищо не се е случило. Все още не, но времето тече и рано или късно ще стигна дотам. Как ли ще протече? Ще бъде ли страшно? Девойката прави пореден опит да го предразположи с усмивка, но той остава безучастен. Лицето му е застинало неподвижно. Знае, че е редно да се усмихне, за да изглежда обикновен клиент, човек, отбил се да купи цветя по празничен повод. Но той не е обикновен клиент, а и поводът за покупката му не е празничен.
	Колебливо се приближава до тезгяха. Широкото му тяло се олюлява наляво-надясно. Не е уверен в гласа си, защото от известно време не го е чувал, затова влага повече сила:
	— Искам смесен букет. — Сепва се от пискливия си тембър.
	Краката ми се измокриха, констатира той, защото ботушите пропускат. По гърба му избива студена пот, но бузите му пламтят. Дали това наистина се случва? Не е ли редно да се чувствам по-различно, да съм по-съсредоточен и адекватен? Мислите ми се реят в какви ли не странни посоки. Да не би да губя контрол? Не. Целеустремен съм. Сигурен съм. Начертах строен план и се придържам към него.
	Девойката заговаря и прекъсва хода на разсъжденията му:
	— Поводът специален ли е?
	Говори сладникаво, малко глезено. С този по детски тъничък глас се стреми да създаде впечатление, че е по-млада, отколкото всъщност е, и да призове околните да я закрилят, да се отнасят внимателно с нея. Жените често прибягват до тази хитрост. Прощава й, но само защото наистина е млада. Иначе зрелите жени трябва да се държат както подобава на възрастта им. Той не понася подобна превзетост у по-възрастни дами, целящи да извлекат дивиденти от принадлежността си към така наречения слаб пол, докато всъщност са много корави, издръжливи, по-умни и по-хитри от мъжете. Това му напомня за Инга-Лил. Тя често си служеше със същия трик, особено в началото. Започваше изкуствено да изтънява гласа си, да му се подмилква и да използва женствеността си като щит. Караше го да се чувства грубиянин само защото е прям. Инга-Лил, вече те няма. Не знаеш какво се случва. И слава богу. Губя главното от полезрението си, сепна се внезапно той, отплесвам се в незначителни подробности. Време е да се захвана с най-съществената част. На колко ли години е? — пита се той, докато наблюдава девойката. Дали има осемнайсет? Изглежда по-голяма от Юлие, а Юлие е на шестнайсет. Всъщност това няма никакво значение. Не я познавам. Повече няма да се видим. Тук идват толкова много хора. Едва ли ги помни, тя е млада, а всички млади момичета прекарват по-голямата част от деня си в блянове за светло бъдеще.


	Девойката запретва ръкави и се хваща на работа.
	Яркочервеният пуловер е плътно прилепнал към тялото й. Тя прилича на цвете. На изящно лале — свежо, стегнато, огнено. Да, поводът определено е специален. Боже Господи, само да знаеше! Но той се старае да говори съвсем пестеливо. Не иска да разкрива повече от необходимото за себе си. Покупката на цветя не е нещо изключително и по-късно няма да бъде поставено във взаимовръзка с онова другото, което след малко ще направи. Как точно ще го осъществи? Как ще свърши всичко? По пътя към изхода рискува да полети в пропастта. Оглежда помещението. Цветарският магазин се ползва с добро име. Всеки ден тук влизат десетки клиенти да купят цветя. Чарло си представя непрекъснатия поток от хора: първо се излива вътре, после се оттича навън. Безброй лица, безброй поръчки, букети в различни багри. Той не изпъква в зелената си парка. През цялото време предвидливо гледа надолу и така отклонява вниманието на момичето от себе си. Как само искрят цветята в кофите! Не е за вярване, че са дошли от черната влажна земя. „Пръст си и в пръст ще се върнеш“* — стрелва се в ума му. А от пръстта никнат цветя. Глухарчета, коприва. Така повелява природният закон. Смъртта не е чак толкова лоша, колкото я изкарват. В това е твърдо убеден. Девойката чака търпеливо. Тя е аранжор на цветя. Изпълва я професионална гордост. Букетите й са произведения на изкуството. Не става въпрос просто да скалъпи нещо надве-натри, колкото да отбие номера. Тук говорим за композиция, за съчетание между форма, цвят и ухание. Нейните букети са уникални. Не се повтарят. Има си собствен почерк, но й е необходимо вдъхновение, за да започне. Импулс, идея. Не го получава. Чарло мълчи упорито.
	[* Битие 3:19 (издание на Светия Синод). — Б.пр.]
	— За жена ли е? — пита предпазливо девойката. Доловила е неговата резервираност.
	Не схваща защо е толкова враждебен. Става й неприятно. Той изглежда безучастен, сякаш купува букета по задължение. Същевременно му е неловко и излъчва безпокойство. Девойката остава с впечатлението, че клиентът се поти обилно. Полюлява се леко, челюстите му са здраво сключени. „Кой знае? — мисли си девойката. — Може би отива на свиждане с болен.“
	Чарло кимва, без да среща погледа й. После съобразява, че колкото по-активно й съдейства, толкова по-скоро ще излезе от проклетия магазин. Сега трябва да си избистри ума, не бива да се оплита. Налага се да довърши начинанието. Нервите му са опнати като струни. Очакваше да стане така. Пак се съсредоточава върху крайната цел.
	— Да, за жена е — потвърждава той. Гласът му прозвучава твърде рязко и воден от внезапно хрумване, което му се струва далновидно, Чарло добавя: — Има рожден ден.
	Облекчена, цветарката започва да работи. Всичко у нея се намества. Слабичкото й тяло се събира. Раменете се отпускат, тъничките пръсти хващат чифт клещи, тя се навежда над кофите и подбира цветята едно по едно. Издърпва стръковете много внимателно. Очевидно вече си е изградила визия. Колебанието изчезва. От несигурността й няма и следа. Плъзга поглед по кофите. Има опитно око. Личи колко е уверена. Бял крем, синя съсънка, зелени клонки, рози. Постепенно в ръката й се оформя бухлат букет в пастелни цветове. В центъра поставя крем — ядрото, около което ще бъдат подредени другите цветя. Кремът ще се полюлява и клатушка, но няма да оклюма. Цветята около него ще го предпазват и поддържат. Това е цяло изкуство. Чарло проумява замисъла, разбира го. Силно впечатлен, се заплесва в онова, което се ражда пред очите му, но потръпва, защото се сеща какво долно намерение ще обслужат тези цветя. Докато чака, нервно потропва с крак. Под зелената парка сърцето му думка бясно. Опитва се да го усмири, но не успява. Сърцето е престанало да го слуша. Е, голяма работа, казва си, да блъска колкото си ще. Нали умът ми функционира както трябва. Аз вземам решенията. Аз подавам команди на тялото как да постъпва. Да, кръвта препуска лудешки по вените и обагря лицето ми в червено, но решавам аз. За пореден път си поема дълбоко дъх — толкова тежко, че девойката го чува и вдига поглед. Забелязала е, че нещо не е наред, но не може да разгадае поведението му. Инстинктивно се вкопчва в уменията си. Да аранжира букети. Дишането на Чарло се успокоява. Вземи се в ръце, заповядва си той, засега не се е случило нищо. Никой не може да те обвини в каквото и да било. Все още пред теб е възможността да направиш обратен завой, да се отметнеш и животът ще продължи своя ход към смъртта. Хвърля бърз поглед към букета. Мислите му пак се понасят надалеч, присъства тук само отчасти. Той е нула. Нищо. Иска час по-скоро да скъса с нищожното си аз. Смята, че си е създал представа как ще протече всичко. Разигравал го е многократно наум. Ще овладее момента, ще поеме водещата роля над събитията. Няма място за непредвидени обстоятелства. Бърза да ги измете от съзнанието си. Поглежда през прозореца. Навън продължава да вали гъста лапавица. Следи, хрумва му. Бръква да провери в джобовете си. Иска да се подсигури, че не е забравил нищо. Не е. Всичко е предвидил. Нали го обмисля от няколко седмици. Преповтаря си го, а понякога, насън, крещи от страх.


	Букетът набъбва.
	Звънчето на вратата дрънва ведро през тишината. Той подскача. Влиза жена, облечена в зелено манто с черна кожена яка. По раменете й е натрупал сняг. Тя го изтупва с ръка, обвита в бежова ръкавица, и поглежда Чарло със силно гримираните си очи. Преценява ли ме? — пита се той. — Да не е от ония наблюдателни бабички, дето и на гърба си имат очи? Запомнят подробности от външния вид, характерни белези, и впоследствие ги възпроизвеждат с лекота. Но той е лишен от характерност. Тази мисъл го успокоява. Жената се навежда над близката кофа, издърпва роза, оглежда критично цвета. Чарло бързо извръща лице настрани. Има чувството, че е прекалено голямо, едва ли не виси; ветрее се като знаме. Стои загледан в лапавицата. Най-ясно се вижда под уличните лампи. Гъста сиво-бяла фъртуна вее полегато в тъмното. Обзема го тъга. Заради ужасната участ, отредена му от съдбата. Не заслужавам това, мисли си, та аз нося добро сърце. Но страхът погубва душата. На път е да изгуби себе си. Девойката продължава да работи. Няма ли най-после да приключи? — пита се той. Букетът стана голям, ще излезе скъпо. Мисли как времето тече, а той стои тук, вътре, изложен на показ и уязвим. Започва да става опасно. От сега нататък страхът ще го съпътства неотлъчно. Подготвен е за този страх. Усеща симптомите му, но ще съумее да го държи под контрол, стига да владее дишането си.
	— Дотук букетът струва двеста и петдесет крони — съобщава девойката и го поглежда плахо, ала веднага отмества поглед.
	Резервираното му поведение продължава да я смущава.
	— Добре е — кимва той. — Много е хубав — добавя в нескопосан опит да прояви благоразположение.
	Девойката се усмихва облекчено. У него все пак има нещо добро, мисли си радостно тя. Трябваше да бъда по-приказлив, да се усмихвам — мисли си Чарло. Да й стана симпатичен, защото поискам ли, мога. Ако се бях постарал, по-лесно щеше да ме забрави.
	— След колко време ще бъдат натопени във вода? — интересува се девойката.
	Сега гласът й е по-свеж, по-отворен.
	Чарло размишлява безмълвно. Дали изобщо ще бъдат натопени във вода? Не знае. До осем часа остават минути. Магазинът ще затвори всеки момент. Ще се наложи да изчака още известно време, преди да пристъпи към действие — докато автомобилният трафик утихне и хората се приберат в домовете си. Едва тогава ще може да броди незабелязано по улиците.
	— След час-два — отвръща и наблюдава как тя загръща долния край на стъблата в навлажнена хартия.
	После увива букета в целофан. Целофанът пука зловещо. Чарло пак се е извърнал настрани. Обръща се и вижда как девойката поставя букета в картонена фуния, удобна за носене. Върху фунията с едри букви е напечатано „Цветята на Тина“. Той изважда портфейла си, за да плати. Пръстите му притреперват. Девойката избягва очите му. Взира се в кафявия му оръфан портфейл. Младите й будни очи забелязват, че ципът е развален, шевовете са „цъфнали“, а кожата е протрита. Не й убягва и червено-белият стикер с надпис „Аз дарявам кръв“. Чарло плаща, прибира портфейла и я възнаграждава с лека усмивка. И тя се усмихва. Прави й впечатление, че крайчето на левия му преден зъб е отчупено. Досега все не идваше ред да отиде да му го поправят. Това придава особен чар на усмивката му. Чарло стрелва с поглед възрастната клиентка, която чака. Снегът по раменете й се е стопил. Мокрите петна лъщят под светлината. Тя си поглежда часовника. Явно бърза. Пристъпва към тезгяха. Островърхият й нос червенее върху източено, изпито лице; дълбоки бръчки са се врязали край устата, сини сенки се очертават под очите. Чарло знае, че никога няма да забрави това лице. Най-сетне излиза от магазина. Вратата се хлопва, звънчето дрънва. Въздухът навън му се струва удивително свеж. Тръгва по улиците с букета. За няколко секунди се появява под уличните лампи, мракът го поглъща, после се повтаря същото. Картонената фуния се поклаща, увесена на ръката му. Колко усърдие вложи девойката в букета, колко вещина и естетически усет, и всичко това — на вятъра. Цветята не са нищо повече от входен билет. Начин да си осигури достъп.
	До дома на Хариет Крун.


	Тя живее на улица „Фредбу“ в селцето Хамсюн.
	Дотам са седемнайсет километра. Къщата на Хариет е част от комплекс дървени сгради от XIX век със статут на културна ценност. Разположена е на много тиха улица сред поредица от ниски, живописни постройки с красиво орнаментирани прозоречни рамки. Обитават ги предимно възрастни хора, повечето с добри финансови възможности. Саксии, отрупани с мушкато, кресон и маргаритки, красят фасадите през лятото. Имотът се намира на няколко минути от железопътната гара. Номерата на улицата са общо дванайсет: по шест от двете страни. Хариет живее на номер четири. Къщата е зелена като планински лишей, а рамките на прозорците и первазите — жълти. Чарло приближава Хамсюн. Лапавицата продължава да вали силно. Дълбоко съсредоточен, той се стреми да удържа управлението над колата — да не вземе да хлътне в канавката. Само не и тази вечер. На съседната седалка лежи стар револвер „Хускварна“ — незареден. Целта му е само да я сплаши. Не му се вярва Хариет да окаже съпротива. Няма да посмее, прекалено възрастна е. Чарло носи още чифт черни кожени ръкавици и платнена торба — евентуално за бижута. Навита е на руло в джоба му. Той кара по Е134, покрай реката. Тече от лявата му страна, черна и набръчкана. Знае, че вътре гъмжи от сьомга, но никога не е ходил за риба. Мисълта за риболова го връща към детството. Спомня си с каква страст баща му ловеше риба, докато той, смазан от скука, отегчено държеше въдицата. Риболовът му се струваше прекалено еднообразно, прекалено досадно занимание. Не го изричаше на глас, за да не обиди баща си. Не искаше да се оплаква. Едно време бях тактично момче, минава му през ума. Защо изобщо мисля за татко? Него вече го няма. Отърва се от всичко. Един по един хората си заминават. Някой ден ще си отида и аз. Е, няма нищо. Даже е добре, преценява той, докато се взира напрегнато в пътя. Разделителната линия между двете платна се различава съвсем слабо. Лапавицата покрива асфалта със сива каша. Чистачките се борят с мокрия сняг. Хондата обаче няма да го предаде. Тя е ненадмината и благонадеждна. Предварително е набелязал удобно място за паркиране. Последната отсечка ще измине пеша. Става въпрос за някакви си стотина-двеста метра. В Хамсюн има стар хотел, но вече не работи. Паркира ли в двора му, колата няма да се вижда от улицата. Наясно е с възможността хондата да го издаде, затова непременно трябва да я скрие. Завива надясно по главен път 35 и вижда църквата в Хамсюн. Осветена е с прожектори. Вижда и надгробните паметници. Подминава шоурум на „Опел“, после няколко търговски центъра и бавно се плъзва покрай железопътната гара. Тя остава вдясно. Сградата е много красива, прилича на пищна празнична торта. Странно, че точно сега мисли за торти. Всичко тази вечер му се струва странно. Все едно участва във филм. По шосето почти не се движат автомобили. Хората са се прибрали у дома. Ето го хотел „Фредли“. Величествена бяла дървена сграда с множество красиви еркери и черни слепи прозорци. Влиза в двора и паркира. Няма други коли. „При неправомерно паркиране превозните средства ще бъдат принудително отстранявани“ — предупреждава табела на стената. Чарло обаче знае, че тази вечер никой няма да тръгне да проверява. В тази лапавица всички си стоят вкъщи. Чува звук. Някакво пропукване. После слабо прозвъняване. Стреснат, се взира през прозорците на колата. Да не би да се е появил пътен контрольор? Да не би някой да е видял колата? Пак го обзема силно безпокойство. Никой не ме принуждава да го правя, промърморва той в мрака. Не съм на себе си. Не може ли някой да ме спре? Няма ли друг начин? Вътрешният му глас е изтънял, немощен. Поглежда назад. Животът му е низ от падения. Вина, предадено доверие, безхарактерност. Лъжи и измами. Неспазени обещания. Изобщо има ли нещо хубаво? Инга-Лил беше светъл лъч. А Юлие е най-голямото му богатство. Опитва се да диша спокойно. Смята, че е обмислил всичко, но знае колко лесно човек пропуска подробност, достатъчна да се окаже съдбоносна и впоследствие да го закопае. Въпреки това перспективата за закопаването не му изглежда чак толкова стряскаща. Тя принадлежи на бъдещето, а той още не е там. Струва му се прекалено далечна. Той живее сега, именно в настоящия момент, прави необходимото, а времето тече. Така ще се оправдае, ако го пипнат. Бях принуден, не виждах друг изход. От това зависеше животът ми. Изгася двигателя. Седи в колата зад изоставения хотел и се ослушва напрегнато в мрака. Чува дишането си. Ускорено е, току пресеква. Поглежда часовника. Цифрите светят зелено в притъмнялото купе. Изважда цветята от картонената фуния и ги слага в скута си. Букетът тежи, но изглежда неутрално в целофана. Ами ако е поканила гости? — сепва се той. Много неща могат да объркат плановете му. И все пак не му се вярва Хариет Крун да е от хората, които често приемат гости. Отдавна я е набелязал. Следи я, подслуша я, докато си бъбреше с приятелка в едно кафене. Хариет е стара, самотна душа. Сигурно ще се подвоуми дали да отвори вратата. Но аз съм въоръжен, мисли си той, с тези неустоими цветя и със стар револвер от войната. Ще не ще, ще направи каквото й кажа. Нахлузва кожените ръкавици и слиза от колата. Заключва. Затъква оръжието в колана на панталона под парката. Пак наостря уши в тъмното. Чува единствено шляпането на ботушите си в кишата. Само веднъж да вляза — повтаря си той, докато върви през мрака. Влизането ще е най-трудно. Старите хора се страхуват от всичко.


	Хариет Крун обикаля из дневната.
	Тъничките глезени са натоварени с оскъдното телесно тегло от четирийсет и девет килограма, коленете се огъват, все едно са превити клонки. Въпреки дебелите чорапи вените й се очертават под кожата като възлести разклонения. Днес е последният й ден. Тече последният й час на тази земя. Тя чува как стенният часовник тиктака. Улицата е притихнала. Хариет сяда до ниска масичка с филия хляб, намазана с пастет. Украсила е сандвича с резенчета червено цвекло. Внимателно подбира менюто си. Пие леко подсладен чай. Усеща свежия вкус на цвеклото. Той се смесва със сладкия вкус на чая. Спира да се храни. Твърда трошица от пълнозърнест хляб е заседнала между два кътника и адски притиска венеца й. Тя се опитва да провре нокът между зъбите, за да я избута, но не успява: нокътят е прекалено дебел. Клечка за зъби ще свърши работа, но предпочита първо да се нахрани и да отнесе чашата и чинията. В нейния дом мръсните съдове никога не се застояват на масата. Разтребва всичко веднага. Хариет дъвче бавно и методично, защото е полезно за храносмилането. Най-после приключва, отнася чашата и чинията в кухнята, изтупва трохите в мивката, пълни чашата с вода и капва малко препарат за съдове. Изсипва пакетче желирани бонбони в купа и я поставя на масата в дневната — ей така, за украса, цветовете освежават обстановката. Прекалено рано е да си ляга. Още е само десет. Хариет скучае. Все с нещо трябва да си запълни времето. Предаванията по телевизията не я интересуват. Не се вълнува, не очаква нищо радостно. Само старост и още по-голяма немощ. Скоро ще навърши седемдесет и шест, но се чувства много по-възрастна. Обезпечена е с наследствено сребро и солидна сума пари, ала й липсва енергия да ги харчи — било за себе си, било за друг. Решава да напише писмо на своя братовчедка в Германия, с която поддържат връзка. Писането на писмо е приятно занимание. Така следващият един час ще мине неусетно. А после — в единайсет — ще си легне както обикновено. В дневната си вместо бюро има секретер — шкаф със спускащ се плот за писане. Поглежда през прозореца гъстата лапавица. В стаята е топло и уютно. Печката бумти. Хариет е слаба, но се движи трудно. Още като тринайсетгодишна я диагностицираха с ревматоиден артрит. Цял живот се бори да задържи напредването на болестта. И все пак тази вечер, на седми ноември, се търпи. Понякога болките са много по-силни. Случва се дни наред да не става от леглото и само да охка. Проклина съдбата си, несравнимо по-тежка от съдбата на другите. Горчивината я възпламенява, изпитва потребност да я изкара от себе си и да я излее на хартия. Запалва лампата до секретера. Крушката нагрява лявата й буза. Хариет не вижда, че мъж пресича улицата. Изважда празен лист. Намира си очилата и ги закрепва на носа. Навежда химикалката към хартията. В този момент едва ли не благоговение пред белия, недокоснат лист изпълва Хариет Аста Крун. Всичко, което й тежи, напира да се излее през пръстите й. Химикалката отказва да се успокои в ръката й. Трепери от напрежение. Но старицата знае от опит, че когато се допре до хартията, химикалката ще се укроти. Тогава Хариет ще овладее мускулите си и ще започне да пише с доста сносен почерк с тънки, фини извивки. Към края треморът пак ще се появи, защото болките ще я надвият. Стенният часовник тиктака, сърцето на Хариет бие. Все още бие. Кръвта циркулира из мършавото й тяло. Топло й е. Сита е. Неочаквано пак усеща трошицата, заседнала между зъбите й. Притиска болезнено венеца. Съвсем забрави да си вземе клечка за зъби. Да, ама никак не й се става. Трошицата ще почака.


	Чарло стои в подножието на стълбището. Никой не го видя да влиза през портата. Хариет не усеща присъствието му, макар да ги делят само няколко метра. Винаги е живяла сама, от десетилетия — в тази къща. Познава всички звуци, проскърцванията на старата дървения, шума от клоните на люляка, които шибат прозорците в дневната при силен вятър. Понякога по таванския под пропълзява мишка. Къщата е скромно обзаведена. Стаите са малки и топли, мебелите — семпли, но грижливо подбрани, та цветовете и десените да си подхождат. Почти липсват декоративни предмети. Хариет не разточителства с украшенията. Вкусът към лъскави джунджурии й е чужд.
	Чарло тръгва нагоре по стълбите. Хариет си поема дълбоко дъх, допира химикалката до листа и написва: „Скъпа“. Златната гривна на дясната й китка подрънква по плота за писане. Писмото бавно се оформя в главата й, наум тя чува собствения си глас, мисълта й е гладка и се лее леко и непринудено, но ръката й изостава значително. Звънецът на вратата смущава вглъбението й. Внезапният остър звън разцепва тишината. Изненадана, Хариет вдига глава и се ослушва. Машинално поглежда стенния часовник, сякаш очаква да й подскаже кой е нечаканият гост. Десет и пет. Прекалено късно е за амбулантни търговци, късно е и за съседката Мосе. Двете са приятелки, но Мосе не би дошла да я притеснява в десет вечерта. Освен ако, разбира се, не са възникнали изключителни обстоятелства. Да не би наистина да я е разтревожило извънредно събитие, пита се Хариет. После обаче съобразява, че преди да позвъни на вратата й, Мосе щеше да й се обади по телефона, защото е деликатна жена, пък и двете са на възраст. Звънецът продължава да звъни. Хариет седи вцепенена на стола с химикалката в ръка и не знае какво да предприеме. Взира се в единствената написана до момента дума. „Скъпа“. Закачила е веригата отвътре. В това е сигурна. Тихо е. Хариет се двоуми. Може да са деца. Излезли са да се порадват на снега и да се пошляят по улиците в търсене на забавления. Да стане от стола, да прекоси дневната и да отиде до антрето, ще й коства огромно усилие. Ще се изправи само ако е крайно наложително. Човекът отвън продължава да натиска звънеца. Не се отказва. Глупаво е да не отворя, разсъждава Хариет. Та аз съм голям човек. Сигурно са активисти от Норвежката организация за закрила на женското здраве. Често се отбиват за щяло и нещяло. Хариет се надига с мъка и със ситни, опипващи крачки тръгва по пода. Отново усеща как трошицата се врязва във венеца й. Ето, добира се до антрето. През стъклото на вратата вижда, че на горното стъпало стои някаква фигура. Черна, компактна сянка. Пак изпитва колебание. Кой ли е този човек, дошъл в толкова късен час? Та тя не познава почти никого. Завърта топката и открехва вратата, колкото позволява закачената отвътре верига. Навън стои мъж в зелена парка. Отмества се малко, та тя да може да го види през процепа. Познава ли го? Тя търси, но не го намира сред рояка от лица, които прелитат през ума й. Пред гърдите си мъжът държи нещо. Хариет стои зад открехнатата врата в очакване на обяснение. Без да си дава сметка, мършавото й лице изразява враждебност и подозрителност.
	— Хариет Крун? — пита мъжът.
	Гласът му звучи дружелюбно и високо, сякаш белите снежинки и подранилото коледно настроение в началото на ноември го развеселяват.
	— Да? — Тя се взира в обемистия пакет, който се вижда през процепа.
	— Имате доставка на цветя — съобщава мъжът с широка усмивка.
	Хариет е смаяна. Рожденият й ден е чак след месец. А дори и тогава едва ли някой ще й изпрати цветя.
	— Сигурно е станала грешка — заеква тя, твърде разколебана.
	Получавала ли е изобщо букет по куриер през живота си? Не си спомня. Това само по себе си е подозрително. Но цветята сякаш й шепнат. Боже, цветя! Възможно ли е наистина да са за нея? Нека помисли… Рови из спомените си за изминалия ден, но не намира нищо. Мъжът чака търпеливо на стълбите. По раменете му се стеле сняг. Лъщят мокри петна.
	— Не знам от кого са, но някой ви изпраща цветя. Късно идвам, знам — добавя той — но днес маршрутът ми беше много дълъг, а отгоре на всичко закъсах на съседната улица.
	И той забелва очи с досада.
	Хариет продължава да се колебае. Нещо в периферията на съзнанието й сякаш я дърпа. Въпреки това ще приеме цветята, разбира се. Сигурно има картичка, обяснение. Но за да вземе букета, трябва да свали веригата. Прави го с несръчни движения. Отваря по-широко вратата. Мъжът учтиво чака на стълбите. Не тръгва веднага към нея. Той е сдържан, почти романтичен, мисли си Хариет, докато го гледа как стои с цветята под снега. Раменете й се отпускат. Усмихва му се и поглежда жадно блестящия пакет.
	— Много мило — успява да промълви.
	Отново усеща как нещо я дърпа, опитва се да я спре. Оглежда изпитателно мъжа. На усмихнатото му лице блестят бели зъби. Единият преден зъб е с отчупено крайче, но по някакъв странен начин му отива.
	— Нали? — съгласява се той и изважда от джоба си сгънат лист. — Само моля да подпишете разписката.
	На Хариет й се струва напълно логично куриер да изиска клиентът да удостовери, че е получил пратка. Вали много силно, на стълбите е мокро, затова тя поема букета, притиска го към гърдите си и отстъпва заднешком в антрето.
	— Влезте да уредим нещата вътре — поканва го. — Не мога да пиша без твърда подложка и без очила.
	Силно смутена е. Усмихва му се куртоазно. Човекът заслужава приятелско отношение, щом работи в това отвратително време, докато други си стоят на топло. И той й се усмихва, а нещо у Хариет я дръпва за пореден път: недей. Ала страхът отстъпва пред случващото се в момента. Тежестта на пищния букет я кара да се чувства важна. Крайно време беше, мисли си. Цял живот се трудих здраво, заслужавам внимание. Да не е някой мъж от Патронажния център, където понякога с Мосе ходят да се хранят? Или таен обожател от кафенето? Навярно я е наблюдавал крадешком и е бленувал за нея. Нима ще ми се случи такова нещо на моята възраст? Обзета от внезапна суета, тя си поприглажда косата. Обръща гръб на куриера и влиза в кухнята. Чарло я следва. Ботушите му оставят мокри петна по балатума. Като си тръгне, трябва да подсуша, мисли си Хариет. Иначе рискувам да се подхлъзна и да си счупя шийката на бедрената кост. Не бива да го допускам. Моите здравословни проблеми ми стигат. Дълго време всичко вървеше наопаки, но ето, сега се случва нещо радостно и тя изпитва небивала възбуда. Дори не е предполагала, че е възможно ушите й да пламтят така. Отива да си вземе очилата от секретера в дневната.
	— Простете, но без очила не виждам нищо — провиква се към куриера.
	Чарло кимва. Умълчал се е. Внезапно лицето му става сериозно, вкаменява се някак, все едно всичко в него се втвърдява. Оглежда крадешком кухнята, но Хариет не вижда това, защото е в дневната. Чарло чака. Сърцето му блъска. В гърдите си сякаш има не едно, а няколко сърца и сега се надпреварват кое ще думка по-силно. На пода до кухненския плот вижда паничка. От тавана свети разноцветен абажур. В кухнята е страшна жега. Бузите му се сгорещяват. Знае какво трябва да направи, но изведнъж се разколебава. Чува тътрещите се стъпки на Хариет в съседната стая. Чарло се мобилизира и се връща в издълбания коловоз. Наложително е да се съсредоточи, да следва начертания план. Хариет идва с очилата. Облечена е в обикновена зелена рокля, косата й е разчорлена. Не иска да забелязва подробности от външния й вид, не иска да помни лицето й. Вярно, стара е, но очите й гледат проницателно. Той съобразява, че вече е вътре и е време да действа. Затова бързо излиза в антрето. Хариет вижда как мъжът се изгубва навън и я обзема недоумение. Чува звук — добре познато щракване. Щракване на врата. Взира се в него стъписана. Онемява. Вече не усеща трошицата между зъбите си, но в устата й се появява вкус на кръв. Той е заключил вратата и се връща в кухнята. Гледа я изотдолу. Погледът му е измъчен, мисли си тя, странен. Хариет се олюлява и се обляга тежко на кухненската маса, защото има чувството, че ще припадне. Главата й гори, ушите й бучат. Объркана се взира в листа, който трябва да подпише. Празен е. Повдига й се.
	Част от храната се връща в устата й. Вкусът на пастет и червено цвекло е примесен с кисел стомашен сок. Кръвта се отлива от лицето й и по бузите й започват да боцкат иглички. Защо този човек не казва нищо? Само се взира в нея, затаил дъх. Тя отваря уста да изкрещи, но оттам излиза слаб хленч. Хариет се сковава. Не задава въпроси. Преструва се, че нищо не е станало. Опипом протяга ръка към букета. Ако започне да го разопакова, времето ще мине по-неусетно. Ръцете й ще бъдат заети с нещо. Трескаво се нахвърля да къса целофана. Непрекъснато усеща погледа му. Хайде, кажи нещо, обясни, умолява го тя наум. Но той само стои и я гледа с безмълвна заплаха. Трябва й ножица, за да среже връвта. Знае, че от кука над кухненския плот виси ножица с много остри рамене. Дотам има няколко крачки. Хариет се стяга и отива до плота. Хрумва й, че ножицата е оръжие. Но да я забие в жива плът е напълно немислимо за нея. Сваля ножицата и се връща до масата. Днес е седми ноември и вали сняг. Няма нищо страшно. Ей сега ще свърши. Жадна е, езикът й е пресъхнал и дращи вътрешността на устата. Прерязва връвта и започва да опипва една по една дръжките на цветята. Букетът е пищен. Не е виждала толкова красив. Не е получавала такъв подарък. Не е в състояние да контролира ръцете си, те отказват да й се подчиняват, деформираните от артрита пръсти приличат на закривени хищни нокти. Кожата над кокалчетата е лъскава и прозрачна. Тези цветя, мисли си тя, не значат нищо. Иска да вземе нещо от дома ми. Сега разбирам. Отворих вратата от суета и алчност и ето, това ми е наказанието. Пак започва да залита. От кръста надолу не усеща нищо, краката й са като два пъна. Отваря шкаф и вади ваза. Пълни я с вода и натопява вътре цветята. Избутва я към стената. Лампата над плота осветява стръковете синя съсънка. Иска да се помоли на Господ, но е неспособна да изцеди и дума. Пък и по-ясно от всеки друг път вижда, че Бог не съществува. Няма Бог, няма хора. Само тази пуста улица отвън и дъха на изплашена до смърт старица. И мълчаливият мъж, който се държи толкова странно. Стои с гръб към него и чува как той издърпва стол, все едно се кани да седне и да си отдъхне в нейната кухня. Тя се извърта леко и поглежда. Натрапникът седи, заровил лицето си в черните си ръкавици. Отчаян е. От какво ли? — чуди се Хариет. Стои объркана, а сърцето й прескача. Чудно хубавият букет в розово, синьо и бяло изпълва вазата. Никак не подхожда на обзавеждането, издържано в сиво-кафяви нюанси. С несръчни движения сгъва целофана на две, после още на две и така, докато се превръща в малък плосък четириъгълник. Макар да намери с какво да ангажира ръцете си, сърцето й се свива болезнено. Това не може да е истина. Ей сега ще се събудя. Пуска целофана в кофата за смет в един от долните долапи. Внимава да не блъсне твърде силно вратичката. Старае се да е невидима. Не е каквото си помислих, казва си. Просто човекът е силно объркан и след малко ще ми обясни причината. Той обаче не обяснява нищо. Неочаквано се изправя, опомня се, поглежда я с прозрачни очи и Хариет си мисли: ето, тръгва си. Върви си, върви си!
	Но той не си тръгва. Разкопчава парката и започва да бърника под дрехата. Изважда ръката си. Държи револвер.
	Тя недоумява за какво му е. При вида на оръжието й причернява, аха да припадне. Обръща се и рухва върху плота. Между бедрата й руква нещо топло.
	— Имаш ли сребро? Бижута? Пари в брой? Бързо!
	Гласът му се скършва, чувства се нелеп аматьор и проклина лабилната си психика. Размахва яростно револвер, а писука като мишка. Стъписана, Хариет клати глава. Не иска да му дава нищо. Не иска да помръдне.
	— Пари — повтаря той. — Имаш ли пари?
	Тя не отговаря. Стои гърбом, все едно това не се случва. Чарло влиза в дневната. Вижда до стената голям тъмен бюфет. Издърпва чекмеджетата едно по едно. Пълни са със стари сребърни прибори. Оставя оръжието и започва да тършува из чекмеджетата. Хариет се обръща към него. Известно време го наблюдава как рови в нейните вещи, в семейни ценности, предавани от поколение на поколение. Не може да го понесе. От дълбините на душата й се надига зашеметяващо негодувание от тази несправедливост, защото среброто е нейно, за нея то притежава и сантиментална, и материална стойност. Гневът надвива страха. Влиза след него, хваща раменете му и започва да крещи с дрезгав глас. Яростта й вдъхва неподозирани сили. Чарло се стъписва. Навън е много тихо и има опасност някой да я чуе. Мрази да го смущават. Тази бабичка напълно е откачила. Той я отблъсква, но тя не се отказва. Пак го връхлита. По лицето й са избили червени петна. Чарло направо обезумява. Трябва незабавно да спре тези крясъци. Докато тя врещи така, той не може нито да действа, нито да мисли. Хваща револвера за цевта и замахва с него като с бухалка. Един удар по лицето и тя ще се свие в някой ъгъл и повече няма да гъкне. Така той ще може да си свърши работата. Хариет вижда вдигната ръка. Добира се до кухненския плот и продължава да крещи — жални, проточени вопли. Той хуква след нея и я фрасва с дръжката на револвера. Първият удар се стоварва върху шиен прешлен. Костта се чупи със сухо пукане. Юлие, мисли си той, помогни ми. Хариет се свлича на пода. Ужасен, той наблюдава гърчещото се в отвратителни конвулсии тяло. Не издържа да я гледа в това състояние, затова нанася по главата й мощни удари. От черепа й пръсва струя кръв. Сепнат, Чарло отскача назад, задъхан от ужас. Втренчва се в тялото на пода. Струва му се, че тя продължава да охка, а краката й — да потреперват. Затова подновява ударите, влагайки още повече сила. Неочаквано отмалява. Ръката с оръжието се отпуска. Избърсва си челото и оглежда окървавената дръжка. После отривисто тръсва глава, та да си възвърне способността да мисли. Защото съзнава необходимостта от рационалност. Не бива да се поддава на паниката. Дълбоко в себе си знаеше, че ще се стигне дотук. Хората не дават вещите си без съпротива. Това не означава ли, че тя е алчна колкото него? Обръща гръб на купчината върху пода. Оставя оръжието върху кухненския плот и бръква в джоба на парката. Изважда обемиста платнена торба с връв за стягане. Инга-Лил я уши на Юлие да си носи в нея екипа за часовете по физическо. Чарло се връща при бюфета. Сега цари пълна тишина и той действа експедитивно и целеустремено. Пъха в торбата ножове, вилици, лъжици. Среброто е много. Сигурно струва цяло състояние. Отваря следващо чекмедже, измъква вещи, тършува за пари. След като изпразва бюфета, оглежда стаята. Вижда започнатото писмо върху секретера и купата с желирани бонбони. По непонятни за него причини отива и ги оглежда. Взема от любимия си вид: с карамел. Лапва го. Връща се в кухнята. Не поглежда Хариет. Тя представлява просто тъмна купчина в периферията на полезрението му. Чарло се оглежда за врата към спалнята. Намира се зад кухнята — съвсем малка стая. На нощното шкафче има ковчеже с бижута. Бърка вътре и напъхва каквото извади в платнената торба: брошки, пръстени, колиета. Голям тежък джобен часовник — навярно от злато. Изтегля рязко чекмеджето — пълно е с таблетки, монети и фуркети. Отваря гардероб. Разбутва дрехите. Решава, че старицата крие парите си именно тук. Като повечето възрастни хора навярно се чувства по-спокойна, ако са до главата й, докато спи. Намира розов несесер и дръпва ципа. По тялото му се разлива радост. Ето ги. Ето ги парите — сериозна пачка. Натъпква ги в джобовете на парката. Чувства се страшно възбуден. Влиза в кухнята. Хариет лежи на пода като заклано животно. Тялото е страшно мършаво и странно изкривено. На китката й забелязва златна гривна, но не събира смелост да я докосне. Доволен е, че не вижда лицето й, защото точно в този момент животът му го отвращава. Цялото му минало, включително сегашната му постъпка. Противен е на самия себе си. Езикът му напипва предния зъб. Нащърбеният му ръб реже остро, гадно. Пъха револвера под парката, прави няколко крачки встрани. По невнимание стъпва в локвата кръв, подхлъзва се, залита и размахва буйно ръце, за да се задържи прав. После застива неподвижно, за да успокои пулса си. Предстои му да излезе сред хора. Нужно е да е уравновесен. Спокоен, сигурен и решителен. Излиза в антрето, завърта ключа, открехва вратата и наостря уши. По пода се стрелва сянка — нещо черно и безшумно. Подскача стреснат. Сигурно има котка, хрумва му, чакала е отвън, иска да се прибере на топло и светло. Връща се, за да провери какво прави котката. Животното спира и оглежда пребитото тяло. Няколко пъти измяуква провлачено. После отива да пие вода от паничката на пода.
	Объркан, Чарло наблюдава котката. Тя повдига глава и го поглежда с присвити жълти очи. Изумен е от поведението на котката: държи се, все едно нищо не се е случило. Излиза навън. Котката тръгва след него. Чарло е изпълнен с недоумение. Животното сяда на стълбите и го гледа. Той затваря вратата, слиза по стълбите. Котката се лепва за него като сянка. Той се отправя към портата. Никой няма да дойде, успокоява се. Няма да срещна жива душа. А дори да се появи човек, ще види само тъмен силует в снежната виелица. Котката го следва на разстояние от няколко метра, после спира. Той бързо тръгва да пресича улицата.


	Докато гази из кишата, непрекъснато се озърта през рамо. Не среща никого. Тази вечер улица „Фредбу“ пустее. Зад прозорците примигва синьо сияние от включени телевизори, а тук-там се мярка и някоя сянка. Хората си гледат живота. Чарло стига до хотела и хлътва в двора. Почиства снега, натрупал върху предното стъкло. Навсякъде е осеяно със следи от стъпки. Така ли беше и когато пристигна? Отключва колата и се качва. Мята торбата с плячката на предната седалка, а окървавения револвер захвърля на пода. Дясната му ръка е отмаляла, рамото го наболява. Сигурно го е ударил. Разтърква болезненото място. Седи в колата и диша тежко. Знае, че незабавно трябва да се махне оттук, но продължава да седи напълно апатично. Сърцето му бие до пръсване. Не се вслушва в командите му. То препуска лудешки. Чарло усеща как главата му пламва. Опитва се да укроти дишането си. Отпуска глава назад, отваря широко уста. „Въздух в дробовете — мисли си. — Кислород за цялото тяло.“ Веднъж да се махне от Хамсюн, веднъж да се прибере вкъщи и всичко ще се нареди. Къщата ми, изрежда наум отчаяно той, столът ми, леглото. Хладната възглавница до лицето ми. Това е моят живот и ще си остане същият. Ще съумее ли да се справи, да живее с това? Защо й трябваше да му се пречка? Да беше го оставила да вземе каквото иска, щеше да отърве кожата. Дълбоко в себе си той очакваше да се стигне дотук. През цялото време тази мисъл се врязваше в съзнанието му като нащърбено парче стъкло. Притиска глава към облегалката и връща лентата назад. В живота му винаги нещо е куцало. Неизменно го е съпътствало усещането, че другите хора са свързани със земята по по-различен начин от него. Той винаги се бе чувствал зареян из въздуха, изолиран, особен. Случилото се току-що не можеше да се избегне. Прозрението е много тежко. Чувства се жертва на своеобразна неведома сила. На съдбата. Дали злодеянието не го беше дебнало? И се превърна в пионка, впримчена в игра под режисурата на Господ или на дявола? Ох, не знае… Разтреперва се. Намира тютюна и си свива цигара. Запалва и дръпва силно. Включва на скорост и потегля. Невъзможно е да е оцеляла, разсъждава наум. Не и толкова слаба, крехка и чуплива като гипс жена. Подминава гарата. Мислите продължават да бушуват в главата му, но пулсът започва да спада. Наоколо не се виждат хора, а прозорците на сградите светят апатично. Меко и тихо се стеле сняг. Хората се вълнуват от други неща. А той вече се измъква. Изведнъж зърва сянка вдясно, но въпреки това продължава напред. Внимава, защото настилката е хлъзгава. Движи се по път с предимство. Неочаквано сянката се озовава шеметно близко. Миг по-късно нещо го блъсва. Чува звук от удар на метал с метал. Мощен трясък разцепва тишината. Той полита към волана и усеща силна болка в гърдите. После всичко спира. Тишината е някак нереална. Примигвайки объркано, поглежда през предното стъкло. Блъснала го е кола. Обзема го смразяващ ужас. Внезапно го пронизва споменът за револвера на пода и какво направи съвсем наскоро. Изведнъж съзнанието му се избистря. От коловоза, където се движеше, изхвърчава право в гъсталак от страх и паника. От другата кола в него се взира младо момче — бледо лице с ужасени очи и големи щръкнали уши. Чарло губи самообладание. Без да мисли, отваря вратата, нагазва в кишата, отива до малкия бял автомобил и дръпва рязко вратата. Тялото му се тресе заплашително. Не се контролира, излязъл е от кожата си. Цялото натрупано нервно напрежение изригва в див оглушителен порой. Младежът търси заслон от стихията, от мощния словесен потоп. Сграбчил здраво волана, чака бедствието да отмине, а то вилнее с пълна сила, защото всички бентове у Чарло са се разкъсали и гневът му се отприщва безпрепятствено.
	— Да подпишем констативен протокол — предлага шепнешком момчето. Пресяга се към жабката. Слабата му ръка притреперва.
	При мисълта за протокола Чарло се паникьосва. В документа се попълват лични данни, необходимо е и да положи отдолу подписа си. Така сам ще предостави на разследващите доказателство, че в тази фатална вечер на седми ноември е бил в Хамсюн. Знае, че това ще го закопае. Продължава да се подпира тежко на колата и да крещи към купето. Ругатните му стават по-жлъчни. Бликат от устата му като нажежена лава. Спира, за да си поеме дъх. Мислеше си, че е избълвал всичко, но не е. Руква още. Усещането напомня позиви за повръщане, надига се на пристъпи от стомаха му. По едно време гласът му се пропуква и преминава в хълцащи ридания. Плаче заради безжизненото тяло, което остави на пода, заради Юлие, която не иска да го вижда. Ужасява се от реакцията си. Само луд се държи по такъв начин, мисли си паникьосан, и затръшва вратата със замах. Втурва се обратно към хондата.


>
	* * *

	Не вижда звезди. Само мъхнат мрак.
	От тъмното тихо се сипе сняг. Това е последната нощ на земното кълбо. Никога повече няма да се развидели. Призори слънцето няма да изгрее. Какво зверство извърши. Отчаян, превива врат. Ако е честен със себе си, има чувството, че сънува: ей сега ще се събуди и ще простене от облекчение — било е просто кошмар! Включва лампата в купето, плъзва поглед надолу по тялото си. Парката е опръскана с кръв. В катастрофата Чарло съзира Божия промисъл. Внезапна намеса свише, която да предотврати бягството му и да го изправи пред правосъдието. У съседа Ерлансон свети. Зад прозореца тъмнее сянка. До единайсет остават няколко минути. Дясната му ръка трепери. Той седи и пуши в колата. Не намира сили да се изтръгне от обзелото го вцепенение. От време на време чува как от устата му се откъртва дрезгав стон. Уби Хариет Крун, но сблъсъкът с бялата кола е обсебил мислите му. Заприлича му на тойота „Ярис“. Произшествието е непростима грешка. А реакцията му — недопустима. Само луд би се държал така. С огромно усилие се мобилизира, грабва торбата с плячката и окървавения револвер, слиза от колата и заключва. Коленете му се огъват. Навежда се над калника да огледа щетите. Ламарината е хлътнала. Забелязват се следи от бял лак. Ех, де да беше само лош сън. Да можеше калникът да си е гладък и непокътнат. Проклето да е това гадно време, мисли си той, проклет да е целият този мизерен живот, с който не мога да се справя. Пак му иде да ревне. От гърлото му се изтръгват няколко жалки ридания. Хвърля още един поглед към къщата на Ерлансон, но на прозореца не стои никой. Влиза в дома си, шумно затръшва вратата след себе си, пуска револвера и торбата на пода. Измъква ръцете си от парката и я оставя да се свлече на купчинка. Облегнат на стената, затваря очи. Чува дишането си и съзнава, че живее, че животът продължава — макар той да е заорал в дъното, да е стигнал до пълното падение. Слепоочията му туптят, по бузите му боцкат иглички. Отваря очи, оглежда мебелите, вещите. Ето я снимката на Инга-Лил и Юлие. Няма сили да срещне погледите им. Прекършва се и изведнъж започва да си скубе косите. Дърпа ожесточено — от болката в скалпа в очите му избиват сълзи. Отпуска рамене, стяга се, сяда на удобния червен стол. Спуска облегалката назад. О, колко е изморен, колко е изморен. Опитва се да приведе дишането си в равномерен ритъм. Успява. Сега само ще поседи мирно, ще диша, ще си почива. След цяла вечност става и започва да крачи из стаята. Неизбежно ще се наложи да се погледне в огледалото. Но отлага. Взира се в дрехите си. Крачолите му са изцапани с кръв. Ужасен, изхлузва панталона. Влиза в банята да си вземе душ. Надява се това да му помогне след душа пак да стане предишния Чарло. Възможно ли е изобщо някога пак да бъде същият? Та нали току-що вратата се хлопна и го изолира от всичко. Преди малко му се стори, че чу трясък. Стои чисто гол в ярко осветената стая. Ох, огледалото… Най-добре да погледне истината в очите — извърши убийство. Приближава със сведена глава. Пак затваря очи. Знам как изглеждам, мисли си. Защо да го правя на въпрос? Надига клепачи и вперва поглед в отражението си. Очите са странни. Погледът е отвеян, рее се надалеч. Вглъбен и същевременно отбранителен. Аз ли съм наистина това? Аз ли живея този живот? Подпира се на умивалника. Идва ми твърде много, мисли си, трябва да се успокоя. Успокой се, Чарло! Прави нов опит, повдига глава и се поглежда с по-решително изражение. Така е по-добре. Изглежда по-уравновесен. Но в сивите очи има нещо смущаващо. Ирисите хвърлят метален отблясък. Навежда се напред, на сантиметри от огледалото, разглежда зениците си. Не са съвсем кръгли. Разтревожен, смръщва чело. Нали всички зеници са кръгли? Приближава се още повече към огледалото. По краищата са мътни, издължени, като леко заоблени цепнатини. Явно така изглеждат, мисли си. Преди не съм обръщал внимание. Колко странно. И отвратително. Потръпва, кожата му настръхва. За пореден път се навежда напред. Не, определено не са кръгли. Това страшно го смущава. Обръща гръб на огледалото. Голото му тяло е бледо и космато. Отново застива, замръзва на място, неспособен да помръдне. Опитва се да заповяда на тялото си да се изтръгне от ступора. Завърта кранчето и застава под водната струя. Най-сетне мисловният му поток секва. Облива го топла вода. Тя е мъртва, мисли си той. Аз съм виновен. Но нямаше как да го предотвратя, тя изпадна в истерия. Нахвърли ми се като побеснял териер, аз се стреснах, паникьосах се, изгубих самообладание. Не съм искал да я убивам, не съм го планирал. Не съм действал хладнокръвно. Не. Оставя водата да го облива, да се стича по тялото му топла и облекчаваща. Дълго стои под душа и диша равномерно с наведена глава. Излиза от банята, намята халат. Вдига парката и изважда парите от джобовете. Пулсът му се ускорява. Това са много пари, много повече, отколкото е очаквал. Сяда на стола с купчината в скута и почва да брои. Трудно е, защото пръстите му треперят. Окръглява очи. Под пръстите му банкнотите са сухи и гладки. Дебела пачка хилядарки. За улеснение ги отброява по десет. Изкарва ги двеста и двайсет хиляди.
	Спуска се припряно към телефона с купчината в ръка и набира номера на Бьорнар Лин. Късно е, но не може да чака. Здраво стиска парите, докато слуша сигнала за свободно. Веднъж, втори път. Сигналът е нескончаем. Никой не вдига. Разочарован е като дете. Уви, налага се да затвори, без да е осъществил намерението си. Прибира парите в чекмеджето на бюрото. Отива в кухнята, приготвя си кафе, издърпва стол, сяда до кухненската маса и изпива кафето със захар. Тя е мъртва. Аз съм виновен. Тя продължава да лежи там. Настъпи нощ. Никой не знае какво е станало. Не го свърта на едно място. Чака го много работа. Опитва се да се движи бавно, важно е да запази самообладание. Но той не може да се успокои. Мисълта му препуска бясно. Застава до мивката и започва да търка револвера с четка за нокти. В канала се оттича струйка размита кръв. Изважда гумената постелка от колата и я почиства щателно. Накрая налива хлор направо от бутилката. Разчита препаратът да заличи всички следи. Трябва да изхвърли дрехите или да ги изгори в печката. Търчи насам-натам из къщата и разтребва. Торбата със сребърните прибори прибира на безопасно място, а плика с окървавените дрехи и револвера — в килера с кофите. Иска да си легне, но се страхува да не забрави нещо. Крачи от стая в стая, от дневната — в кухнята, от кухнята — в банята. Залутано създание със смъдящи очи. Говори си строго, опитва се да поеме командването. Никой не стана свидетел на произшествието, никой не го забеляза да отива към къщата, никой не го видя да си тръгва. Никой, освен котката с жълтите очи. Най-накрая си ляга. Изважда парите от чекмеджето на бюрото и ги слага върху нощното шкафче. Ако някой се появи посред нощ, достатъчно е да размаха пачката и ще си спаси кожата. Съвсем скоро ще изплати всичките си дългове. Утешава се с тази мисъл. Просва се по гръб и диша дълбоко в тъмното. Взира се в тавана. Страхува се да заспи. Страхува се и да стои буден. Ето такова е чувството, мисли си, сега вече знам какво е. Мога да живея с него. Налага ми се. Мили Боже на небето, няма да е лесно. Обръща се с лице към стената, загръща се плътно със завивката. Наложително е да поспя, мисли си, направо съм капнал. Трябва да продължа към следващия безработен ден, към остатъка от живота ми. През цялото време се ослушва напрегнато: дали някой не натиска дръжката на вратата, дали пред прозореца не прошумоляват стъпки. Всъщност най-много го тревожи произшествието и твърде бурната му реакция. Внезапният трясък и политането на тялото му напред го навестяват многократно цяла нощ.


>
	* * *

	Внезапно нещо сякаш го изхвърля на сушата.
	Усеща хладен повей по лицето. Събужда се рязко и неумолимо. Все едно пада от височина. Най-напред се сеща за катастрофата и на първо място — за гнева си. През него сякаш минава лавина и той започва да стене като от непоносима болка. Всичко се завръща в съзнанието му безпощадно, на кадри, на проблясъци: кухнята й, черната котка. Действията и образите се изнизват в редица пред него подобно на бързи, нереални картини. Той лежи напълно неподвижно в леглото, а мислите прехвърчат през главата му. Иска му се да продължи да си лежи така в мрака до безкрай, да заличи цялото изминало денонощие. Предпазливо раздвижва пръсти — непокътнатите си фини пръсти с два златни пръстена. Днешният ден още не е започнал, преценява той, ще започне чак когато отворя очи. От моето желание зависи кога да включвам и изключвам околния свят. Важно е да си събера мислите, да ги пропусна в съзнанието си една по една, да ги подредя. Знае, че не е в състояние да го направи. В ума му се задава буря от представи, внезапно нападение от грозни картини. Противната зелена рокля, натрошеният череп. Най-накрая отваря очи. Иззад завесата се процежда малко светлина. Поглежда абажура на тавана и проследява с очи кабела. Следва ръба на стената, после се спуска към контакта до пода. Вижда паяжина в ъгъла и нещо тъмно, вероятно паяк. Казвам се Чарлз Улав Торп, мярва се в ума му. Колко странно е да се събудя в това тежко тяло. Отвън се чуват звуци, но те не знаят нищо, очакват днешният ден да е съвсем обикновен. Никой не е забелязал хвърления камък, но съвсем скоро концентричните кръгове ще се разширят и ще засегнат всички почтени хора. Пред вътрешния му взор се появява тълпа. Обръщат се към него и го гледат обвинително. Предпазливо си вдига дясната ръка и си закрива очите. Космата е, с дебели нокти. Ръка, констатира той, и я завърта. Леко разперва пръсти, разглежда механиката, мисли за силата у нея, отключена от мозъчната команда: удари я. Удряй! Без команда ръката щеше да си виси бездейно и да си остане добра и ласкава. Но в кухнята на Хариет Крун той даде командата. Не, ръката замахна от само себе си. Не си спомня някога да е формулирал мисъл да я удари, нали? В онзи миг ръката му заживя собствен живот и удари Хариет, без той да го е искал. Сега каква е? Тежка и отпусната? Нима винаги е имал все тази, същата ръка? Не е ли по-голяма от лявата? Вдига лявата да ги сравни. Да, защото си служи предимно с дясната, съвсем нормално е. Лежи така, взира се в паяка, а времето си минава. Дава си сметка, че изостава, че трябва да стане, да бъде с една крачка напред. Веднага ставай. Стига си лежал. Нима вече се започва? Какво ли го очаква в града? Поток от минувачи ще го зяпат по улиците. Ами продавачката в хлебарницата? С други очи ли ще го гледа? Надига се бавно и стъпва на пода. Дясната ръка се натрапва в съзнанието му — онази, дето вдигна револвера. Не може да я пренебрегне. Защо му се струва много по-тежка от лявата? Разтърква пръсти едни о други. Във върховете им се е появила нова, направо невероятна чувствителност. Струва му се, че усеща релефните линии, които сформират уникалния рисунък на отпечатъците му. Стои на пода леко наведен напред, отпуснат, тежката му ръка виси. Колко съм жалък, за бога. Стига глупости. Грабва пачката от нощното шкафче и бавно тръгва. Ръката му виси от рамото като сопа. И походката му е променена. Върви приведен на една страна и разкрачен като маймуна. Коленете му нещо не са в ред. Заковава се на място и потръпва от ужас. Чува ударите на сърцето в ушите си като бясно туптене. Застива, поема си дъх. В тишината долавя някакъв звук да се усилва. Запушва си ушите, страхува се, че ставащото в главата му ще пръсне черепа му като презрял плод. Започва да размишлява дали е възможно мозъкът да даде накъсо, ако се претовари, както в случая сега, след убийството. Съсредоточава се върху всички електрически импулси и си представя как в главата му хвърчат искри. Коленете му се подкосяват и той губи равновесие. В последния момент се подпира на стената и се задържа. Стиска здраво пачката банкноти. Пак се обръща към леглото, свлича се върху чаршафа. Отчаяно посяга към завивката. Да спи. Трябва да поспи, да се махне от целия този ужас. Не е очаквал тя да се разяри чак толкова! Атаката й го свари неподготвен. Подходи наивно към нея. Първия ден е най-тежко, казва си, после нещата ще се уталожат, споменът ще отлежи. Чува дишането си и има чувството, че диша друг човек; някой, който лежи до него и диша в ухото му. Усещането е неприятно. В стаята има друг човек. Гледа, слухти и знае. Чарло се свива до стената. Лежи така и си блъска главата. Повтаря си, че никой не го е видял, никой няма да се занимава с незначителен човек като него, не е оставил следи. Или? У него лумва искрица надежда: ще се измъкне. Не всички ги хващат. Полека-лека той пуска мисълта в съзнанието си. Крехка е, бои се да не я изгуби. Съсредоточава се силно, отваря очи и се вглежда в тапета. Лилии, ивици. Поднася парите към носа си и ги подушва. Никога миризмата на суха хартия не го е изпълвала с такова неземно щастие. Бавно се привдига от леглото, сяда на ръба, разтваря завесите и надниква през прозореца. Нуждае се да отмори погледа си върху нещо обичайно, да получи потвърждение, че улицата отвън си е същата. Най-сетне снегът е спрял. Покрай тротоара стоят паркирани автомобили. Оглежда ги внимателно. Лицето му е изопнато от напрежение: мерцедес, опел, форд. Добре е да следя какви автомобили спират пред дома ми — в случай че ме наблюдават. Защо ще ме наблюдават? Никой не знае, че съм ходил в къщата на Хариет. Стъпва върху пода, мобилизира цялата си воля и тръгва бавно из стаята. До банята има едва няколко крачки. Ще потърси спасение под топлата вода. Ще размрази вкочаненото си тяло, та да си възвърне мекотата и гъвкавостта. Оставя парите върху кухненската маса. Отново всичко у него замира. Наднича през рамо, но в стаята няма никого. Никой не го гледа. Дишането, което чува, е неговото. Смъква си боксерките — малко по-непохватно от обикновено, защото все още се олюлява. Отпусни се, Чарло, заповядва си, пъхни се под душа. Нямаш основания за паника. Едва ли са я намерили още. По улица „Фредбу“ всеки си живее живота. Хората продължават да ходят на работа — е, онези, които имат работа и не са се докарали до моето окаяно положение.
	Разбира се, че вече са я намерили — възразява вътрешният му глас.
	В девет сутринта? Абсурд.
	Е, и? Не е изключено някой да е позвънил рано на вратата й. Най-вероятно адът вече се е разразил.
	Не ме стресирай. И дотам ще стигнем. Опитвам се да запазя спокойствие.
	Не заслужаваш спокойствие. Оттук нататък никога повече няма да изпиташ спокойствие. Всяка минута това ще те мъчи и тормози. А когато настъпи сетният ти час, няма да смееш да оставиш живота да си иде. Защото си наясно какво те чака: отиваш право в ада.
	Той отблъсва гласовете. Застава пред огледалото. Изпитва едновременно боязън и любопитство. Дали пък този път ирисите му няма да са кръгли? Навярно преди малко си е въобразил. Навежда се напред и се взира. Е, още са издължени. Пуска водата. Дълго стои под горещата струя. Ще си взема душ, ще се отпусна, ще забравя. Отмества се към стената. Усеща как водата го облива. Иска да се изчисти напълно. Готов е да стои тук до довечера — само и само водата да отмие всичко. Всичко минало, всичко предстоящо. Плъзва поглед по тялото си. Същото си е — шкембе, яки бедра, бяла кожа. Гръдният кош е широк, с леко увиснали гърди. Неочаквано Чарло се олюлява, аха да падне и се налага да се подпре на стената. Обляга се на мокрите плочки и поставя ръка над сърцето си. Пред очите му заиграват звездички. Наистина ли бях там, или си въобразявам? Споменът за катастрофата укрепва убедеността му, че онова наистина се е случило. Силният трясък, ударът във волана. Трябва да се откъсне, да се върне в коловоза, да не задава въпроси. Вече е твърде късно. Станалото — станало. Сега се налага да мисли за бъдещето, а не да се вкопчва в миналото. Застава с гръб към огледалото и се подсушава. Отнесено плъзга хавлията по кожата си. Душата му се мята безпомощно като удавник. Страх го е да не се удави в собственото си отчаяние, в собствения си страх. Изважда си чисти дрехи. Старателно закопчава ризата, стяга колана, пак се приближава до огледалото, като междувременно зорко наблюдава отражението си за издайнически следи. Лицето изглежда безизразно, неподвижно. Ще успее ли да запомни какъв е бил? Ще запомни ли мимиките? Ще запази ли способността си да придобива подходяща физиономия в зависимост от случая, та хората да го разпознават? Да разпознават някогашната усмивка, някогашния му смях, колкото и рядко да се случи да се засмее?


	Отива до бюрото и набира номера на Бьорнар Лин. Нервно потропва с крака. Добрата новина, която иска да съобщи — че ще си изплати дълга — го изпълва до пръсване. Никой не вдига. Хапе долната си устна и се обажда в местното радио, където Лин работи. Най-сетне му вдигат: жена. Лин бил в командировка и щял да отсъства няколко дни. Диктуват му номер на мобилен телефон. След миг Чарло припряно набира цифрите. „Абонатът не отговаря.“ Разочарован и ядосан, отива в кухнята. Вади от долапа кутията с кафе, механично изпълнява целия „ритуал“ по приготвянето му и накрая сяда до кухненския прозорец с чаша в ръка. Пие бавно. Изпива половината и се надига да вземе захар. Потребността да си подслади кафето го изпълва с раздразнение. Преди го пиеше чисто. Дреболия, изсумтява той. И все пак, дали някой няма да забележи промяна у Чарло. Нещо го мъчи, защо иначе ще си слага захар в кафето? Хвърля поглед към радиото. Иска да го пусне, но се бави. Събира смелост. Какви ли изрази ще използват? Не се задълбавай толкова, успокоява се. Едва ли още са намерили Хариет. Рядко посреща гости, да не говорим пък — сутрин. Оглежда кухнята. Отдавна живее в тази къща, но, странно, чувства се случаен посетител. Е, всичко е съвсем прясно. Ще му трябва време да свикне. Предметите наоколо, мебелите, лампата на тавана са му познати, но вече не са негови. Все едно някой е отрязал швартовите му въжета и той се носи из стаята като плавателен съд, претърпял корабокрушение. Никога повече няма да почувствам тази къща свой дом, мисли си той. Отправя бдителен поглед към улицата. Появява се голяма тъмна кола. Прилича на ауди. Проследява я с очи. Стиска чашата в ръка. Пита се защо колата се движи толкова бавно. Търсят ли някого? Него, например? Мигом усещане стяга гърдите. Колата не е на съсед. Чарло познава автомобилите по улицата. Ерлансон кара опел, Грам, който живее отсреща — мазда. Ето, аудито спира. Сърцето му думка лудешки. Нима вече са го подгонили? В купето светва. Човекът вътре прелиства нещо, навярно карта или книга. Чарло се взира напрегнато. Става и отива в коридора. Изважда старо пухено яке. Навежда се, обува си ботушите, поглежда подозрително към вратата. Взема от килера плика с окървавените дрехи. Нужно му е дълго време да си възвърне самообладанието. Предстои му да излезе навън, сред хора. Трябва да върви отпуснато, да не излъчва напрежение. Да се носи по улиците, незначителен и невзрачен както винаги. Открехва вратата. Призлява му при мисълта да срещне съсед. Улицата обаче пустее. Изминава десетината крачки до колата. Вижда хлътналия преден калник. Стомахът му се обръща. Отключва с разтреперани пръсти, хвърля вътре плика. Ох, този калник направо му боде очите! Дава заден, изкарва колата на улицата и потегля. Ще му се колата му да има друг цвят. Сив. Не го напуска чувството, че хондата му излъчва яркочервена, издайническа светлина.


>
	* * *

	Възможно ли е да е оцеляла?
	Лазейки на четири крака, да се е добрала до стаята и да е набрала спешния телефон 113? Да е успяла да съобщи за нападението, да е описала извършителя до най-дребни подробности? С мъка мобилизира последните остатъци от здрав разум и отхвърля подобна вероятност. Абсурд!
	Кара бавно по улица „Блум“. В главата си води въображаем диалог с Лин. Представя си как ще протече разговорът им, когато най-после успее да се свърже с него.
	Здрасти, Чарло се обажда. Откога не сме се чували!
	Отсреща мълчание. Раздразнено сумтене, а навярно и зараждащо се подозрение.
	За какво ми се обаждаш, дяволите да те вземат? Не очаквай повече да ти дам и стотинка. Сра`ма нямаш!
	Добре познатият сърдит глас. Неприязнен, студен.
	По-спокойно, Бьорнар, струва си да ме изслушаш.
	Отново мълчание. Лин чака, Чарло протака. Наслаждава се на мига. Държи пачка и леко потупва с нея по масата.
	Давай по същество. Стига си ми губил времето.
	Двеста хилядарки, нови-новенички банкноти, те чакат при мен. Остава само да дойдеш да си ги прибереш. Вземи и градинарска ножица, ако не ми вярваш.
	Лин мълчи. Тишината се изпълва с недоверие.
	Как успя?
	Чарло обмисля внимателно отговора.
	С въображение, стоицизъм и смелост.
	Опомня се и започва да шофира по-внимателно. Преди малко едва не припадна в банята. Никога не му се е случвало. Пред очите му заиграха звездички и го обзе усещането, че изчезва. Вина. Не, не мисли за вина, мисли за приятни неща. За Юлие. Колко е млада и здрава. Преди Инга-Лил да се разболее, той и за миг не бе допускал, че тя ще си отиде от рак. Винаги беше толкова енергична, кипеше от живот. Все още не го проумява. В деня, когато й поставиха диагнозата, сякаш гръм покоси и двамата. В купето става доста топло. Изключва парното. Взира се право напред в заснеженото платно. Не позволявай на мислите да се разбягат в различни посоки, контролирай ги, съсредоточи се. Насилва се да се концентрира. Трудно му е. Защото Хариет Крун е мъртва. Чеше с нокти брадичката си, опитва се да не засяда в миналото, да гледа само напред. Сто процента е мъртва. Невъзможно е да го е издала. Ето я пивоварната. Внушителни червени и жълти кули от каси бира се издигат на площадката отпред. Приличат на огромни кубчета „Лего“. Ех, защо не е пак дете — ще си играе невинно, закрилян от възрастните. Потапя се в далечни спомени. Връщаше се от училище. Беше зима, страшен студ, снегът хруптеше под ботушите му. Неочаквано видя нещо в преспа точно пред вратата им. Прегазена котка, направо премазана. Червата й висяха отвън. Обзе го силно въодушевление и любопитство. Знаеше, че има опасност майка му да го види от прозореца, но не можеше да се възпре. Грабна пръчка и започна да бърника из вътрешностите на животното. То не помръдваше и нищо не му пречеше да ровичка в захлас. Котката почиваше в мир — разбра той, макар и само седемгодишен. С дива и ненаситна страст разръчкваше утробата й. Няколко минути по-късно майка му излезе — да провери какво прави. По реакцията й му стана ясно, че постъпката му е непростима. Но той не намираше котката за противна. Напротив, трупът го изпълваше с неистов възторг. Сега, връщайки се към тази случка, се пита дали пък не се различава от другите, дали дете, нормално в очите на околните, не би избягало, отвратено от гледката? Откъде му хрумна да човърка мъртвото животно? Чарло е на мнение, че всяко събитие в живота на човека е показателно. Затова се впуска в анализи на стари случки. Търси признаци на психично заболяване в себе си. Не открива. Чувства се напълно нормален. Аз съм Чарло. Съвсем нормален съм, но убих човек. Разстоянието между къщите покрай шосето се увеличава все повече. Чарло поглежда в огледалото. Това рено кара след него от доста време. Зад волана седи мъж. Преследва ли ме? Чарло не може да се успокои. Чувства се уязвим под ярката зимна светлина. Струва му се, че хондата вдига повече шум отпреди. В главата му се въртят какви ли не дивотии. Бузите му горят. И все пак изпитва облекчение да е сред хора, да е естествена част от потока. Тук, в тълпата, сред зли и добри се чувства анонимен. Появяват се селски имения и ябълкови градини. Той харесва йостланския ландшафт — нивите, боровите гори, полегатите възвишения, планините. Харесва ниско подрязаните ябълкови дървета — на фона на белия сняг наподобяват японски писмени знаци. През май ще заприличат на налети невести в червено-бели премени. Хвърля поглед към часовника, пуска радиото и се заслушва. Навярно вече са намерили Хариет. Някой е влязъл в къщата й и писъкът му е раздрал тишината в кухнята. Пак поглежда в огледалото. Зениците му са се превърнали в чертички — като при козите. Не, само така му се струва. Въображението му върти номера. Нищо чудно, че вижда японски букви върху снега и чува гласове в главата си.
	_Даваш ли си сметка какво направи?_
	Обгръща с длан топката в края на скоростния лост. Шофира наведен напред. Познатите фанфари възвестяват началото на информационната емисия по радиото. Отбива встрани и спира. Чеченски бунтовници са заловени на руската граница. Терорист камикадзе се е взривил в Израел. В аптечната мрежа е пусната противогрипна ваксина. Нищо за убийството на Хариет Крун. Удря с длан по волана, пали и потегля по шосето. Разочарованието му граничи с отчаяние. Иска цялата дандания с осъдителните коментари да свърши веднъж завинаги. Теоретически е напълно възможно трупът да остане неоткрит дни наред. А и да го открият, нищо няма да намерят, окуражава се той, защото не оставих следи. Действах бързо и целенасочено, макар и да бях отчаян. Представя си криминалистите, които ще обследват къщата й сантиметър по сантиметър — опитни, вещи специалисти с висок професионализъм. Какви ли частици е внесъл със себе си в дома на Хариет Крун? Паднал косъм? Ще открият ли негов отпечатък? Евентуално от грайфера на подметките му? Чарло се стреми да диша равномерно. Гладен е и се оглежда за лавка или бензиностанция, където да си купи нещо за ядене. След пет минути спира до „Шел“. Седи в колата. Не се престрашава да влезе. Прокарва пръсти през косата си, наднича през предното стъкло. Не вижда хора. Встрани от сградата има голям зелен контейнер за отпадъци. Навежда се, взема плика с окървавените дрехи, стисва зъби и слиза от колата. Възможно най-спокойно отива до контейнера. Има капак — слава богу. Чарло надзърта през рамо, разравя боклуците и напъхва плика навътре. После хлопва капака. Влиза в бензиностанцията. С небрежна походка се приближава до тезгяха. На електрически грил се пекат кренвирши и се разнася апетитна миризма. Избира си един, увит в бекон, и го полива обилно с горчица. Продавачът, млад мъж, го наблюдава как се храни. Чарло се отдръпва настрани, спира пред статива с печатни издания и преглежда водещите заглавия. Между зъбите му хрупка препречена коричка. Лютата горчица пари езика му. Изпива половин бутилка кока-кола, сбогува се и си тръгва. Закуската го ободрява. Постепенно си възвръща спокойствието. Качва се в колата и потегля. Следи пътните знаци, а в огледалото за обратно виждане — автомобилите. Зад него се движи зелен форд „Скорпио“. Напълно възможно е вътре да се возят цивилни полицаи. Не му се вярва, но се замисля за вероятността да кръстосват навсякъде, да го издирват, да упорстват докрай. След трийсет минути завива наляво към конна база „Мьолер“. Озовава се на тесен, неравен черен път и минава на втора предавка. Опитва се да кара внимателно, та да щади хондата. След малко вижда няколко коня да се разхождат и да пасат влажна, полузамръзнала трева в оградена ливада. Тук-там още има заснежени участъци. За ноември времето е меко. Въздухът е приятно чист. Пред Чарло се появяват закритият манеж и конюшните — ниски червени сгради. Отпред са паркирани автомобили и ремаркета. Мястото е идилично разположено в падина. Постройките напомнят детски кубчета, пуснати в купа. Заобикалят ги полегати възвишения и гори. Чарло се мушва на свободно място. Изпитва потребност първо да поседи в колата. Още е рано. Минават само две-три девойки, повели коне. Ще яздят заедно през снега и ще крещят от въодушевление. Пак се сеща за Юлие. Мисли за нея с копнеж и надежда, унася се в мечти. Момичетата изобщо не го поглеждат. Той продължава да седи в колата. Гледа как конските задници се отдалечават с помахващи опашки. След малко се изгубват от погледа му. Слиза колебливо и се оглежда. Вече е видим за целия свят в синьото си пухено яке. Никой обаче не идва да го разпитва. Отива до близката конюшня. Отваря тежката врата, застава на прага, протяга глава напред и се ослушва. Вдишва силната животинска миризма. Чува тихия шум от дъвчещи коне. Познава острия мирис на сухо сено, на кожа и конски фъшкии. Отдясно стои табела. Докато чете написаното, се усмихва.
	„Винаги почиствайте след себе си! Всеки да мете пред бокса си. Не оставяйте амуниции в коридора. Не дръжте вратата отворена, иначе водата ще замръзне!“
	Всичко му е толкова познато, толкова мило. Тръгва по пътеката едва ли не с благоговение. В тази сграда се чувства защитен. Тук е различно. Никой не може да го достигне. Изпълват го топли чувства, облъхват го познати миризми. Обзема го спокойствие. Потича по тялото му и мигновено се просмуква във всяка негова клетка. Едрите животни не му обръщат никакво внимание. Продължават да хрупат необезпокоявано, пощипват сено на стиски, изцяло съсредоточени върху храната. Няколко врабчета кръжат под покрива и от време на време кацат по междинната пътека. Припряно кълват нападали зрънца. Общо конете са десет. Чарло оглежда обстойно всички. Двете понита не го вълнуват. Понито си остава пони. Никога няма да стане кон. Има охранен норвежки фиордов кон и петнист сив, ала не му допада особено, защото е твърде мършав. Другите шест обаче разглежда с подчертан интерес. Крачи напред-назад по пътеката. Чете табелките по вратите на боксовете. Константин, роден 1992, собственик Грете Вален. Супермен, роден 1996, собственик Лине Грув. Един от конете — дорест — се отличава от другите с впечатляващата си грива и необикновения си цвят. Чарло се заковава намясто и го гледа изумен. Любимият му цвят за кон. Точно за такъв си е мечтал. За кон с наситено кестеняво червеникава козина, която лъщи под светлината от прозореца. Красиво светло петно на челото. Гъста дебела опашка и мощен врат. Черните искрящи очи го гледат с невъзмутимо спокойствие. Чарло протяга ръка и я поднася на животното да я подуши. Муцуната е мека като плътно кадифе. Чарло се навежда и дъхва в ноздрите му — иска да посее миризмата си. Конят е любопитен, навежда уши напред, мята опашка. Наистина е голям. Около шестстотин килограма, преценява той, с мощни крака и яка задница. Сигурно е добре трениран. Такава мускулатура конете развиват само при редовни упражнения. Подковите му изглеждат нови. Сресан е. Копитата лъщят от смазка. Чарло стои пред бокса, напълно отнесен в мечти. Не вижда табелка, но е ясно — конят е нечий. Входната врата се хлопва и прекъсва мислите му. Някой се задава. Чарло се сепва и мигом се напряга как да завърже разговор. Взира се в пътеката. Появява се девойка. Хвърля му стеснителен поглед — не го познава — и се заема със своите си работи. Той я поздравява и внимателно следи действията й. Дали няма да изведе тъкмо дорестия кон? Не. Спира пред бокса на норвежеца. Нахлузва му оглавник и го повежда по пътеката. Завързва го за халка, изчезва и след малко се връща със седло. Чарло отлично знае колко тежи седлото, но девойката го носи с една ръка, сякаш е перце. В другата държи юзди. Тези девойки са направили мускули след много години върху гърба на коня, след тонове изринати с вила и изхвърлени конски фъшкии. Тежки, мокри изпражнения. Жилави, издръжливи девойки.
	— Хубав кон — подхвърля Чарло, без да е съвсем искрен.
	Струва му се прекалено затлъстял. Е, иначе е красавец, с цвят на шампанско, с буйна черно-бяла грива. Норвежецът му харесва, но не за обездка. Изпълнява команди, но му липсва елегантност. Краката му са прекалено къси, преценява Чарло, докато наблюдава девойката. Тя поставя седлото върху гърба на коня, пристяга подпругата с поразителна лекота и започва да чисти копитата. Малкото й дупе щръква, стегнато под опънатия жокейски брич. Чарло гледа закръглените й форми и яките мускули на бедрата. Ето така трябва да изглежда истинската жена, мисли си той: сочна и напращяла като зряла слива. Както винаги, когато види младо момиче, и този път я сравнява с Юлие. Но втора като дъщеря му просто няма. Волевата й брадичка, разкошната й рижа коса. Категоричният й зелен поглед.
	— Как се казва? — пита Чарло и пристъпва няколко крачки към девойката.
	Иска да се покаже учтив. Макар преди броени часове да е извършил убийство, макар съвсем наскоро да е строшил черепа на възрастна жена, съумява да намери верния тон, да бъде дружелюбен със събеседничката си. Впряга социалните си умения, води разговор. Откритието, че все още е способен да общува, все едно нищо не се е случило, го изпълва с причудлива радост. В конюшнята се шмугва котка, а след нея — малък ротвайлер. Кученцето лакомо се нахвърля върху остатъци от храна, остъргани от конските копита.
	— Шампи — отговаря девойката със стеснителна усмивка.
	Чарло опитва вкуса на името. М-да. Много подходящо.
	— Знаеш ли нещо за дорестия?
	Чарло поглежда едрия кон. Подал е глава от бокса и дъвче.
	Тя повдига челния ремък и издърпва перчема на коня. Натъкмява го по всички естетически правила.
	— На Мьолер е — отвръща тя и взема метла.
	Започва да мете талаша и изпражненията от пътеката. Отваря капак в пода. Движенията й са отработени.
	— Мьолер? — въпросително повтаря Чарло.
	— Собственикът на конната база.
	Чарло кимва.
	— Просто разглеждам — пояснява извинително. — Конят много ми харесва.
	— Аха. — Тя го поглежда любопитно. — Наистина е хубав, но е труден за работа.
	— Яздила ли си го?
	Чарло се приближава още. Разговорът му допада.
	— Няколко пъти. — Тя прибира метлата. — Доста е тежък и му трябва яко пришпорване. Но иначе си го бива.
	Чарло кимва, отива до дорестия кон и го гали по муцуната.
	— На колко години е?
	— На десет. Кастриран е.
	Тя си слага каска и си облича светлоотразителна жилетка.
	— Конете продават ли се? — интересува се Чарло.
	Момичето свива рамене.
	— Случва се да продадат някой, но по-добре питай Мьолер. В момента храни конете в долната конюшня.
	Чарло благодари и излиза. Спуска се по стръмен склон, завива зад ъгъла и влиза в долната конюшня. И тук има десет коня. Повечето са дребни, охранени шетландски понита. Не му допадат. Уж изглеждат миловидни, но са непредсказуеми и са по-инатливи от магарета. За малки момичета обаче са идеални. В дъното са вързани два красиви коня: порода паломино и порода пинто, още малък. В същия миг на вратата се появява мъж и вижда Чарло. Самата му походка подсказва, че е собственикът. Нисък, широкоплещест, с непокорен черен перчем над челото. Гледа зорко, но продължава работата си, без да спира. Излъчва изключително спокойствие. Тук, сред животните, се чувства в свои води.
	— Вие ли сте собственикът?
	Чарло пристъпва неловко от крак на крак.
	— Да.
	Мъжът му хвърля кос поглед, без да прекъсва заниманията си. Животните са по-важни. Храни ги под строг режим и не възнамерява да го нарушава. Движенията му са отмерени и методични. На Чарло му стига само да го наблюдава, за да прихване от неговото спокойствие. Мъжът сваля поцинкована кофа от близкия рафт, обръща се и протяга ръка:
	— Мьолер — представя се и кимва.
	— Торп — отвръща Чарло и стиска десницата му. — Имате ли коне за продан?
	Опитва се да придаде нехайна нотка на гласа си, уж пита ей така, между другото.
	Мьолер го поглежда по-внимателно. Очите му са тъмни и хлътнали в орбитите, погледът излъчва решителност. Облечен е в зелено водонепромокаемо яке и носи високи кожени ботуши с връзки.
	— Да.
	С движение на главата отмята тъмния перчем.
	— Дошли сте да купите кон ли?
	Докато говори, не спира да работи. Чарло пъха ръце в джобовете, за да прикрие почти детинското си смущение. В крайна сметка го превъзмогва.
	— Дойдох да поразгледам. Но обмислям да купя. След известно време. Интересуват ме цените.
	Мьолер загребва с поцинкованата кофа от чувал с гранулиран фураж и тръгва към следващия бокс. Докато се движи, якето му пука, а ботушите чаткат по цимента. Изсипва известно количество в яслите и дебелото пони се нахвърля лакомо.
	— Продавал съм коне за двайсет хиляди и за сто и петдесет крони. Зависи какво търсите.
	Чарло го наблюдава. Това занимание му се струва приятно — да храниш коне.
	— По джоба ми, да речем, е нещо по средата. Но преди това смятам да продам нещо, а може да отнеме време. Търся кон с умения, да не е съвсем млад и неопитен и тепърва да се налага да бъде обучаван.
	— Ясно — отвръща Мьолер и загребва фураж с кофата.
	— И не искам кобила — добавя Чарло.
	— Защо? Лоши спомени, а? — пита Мьолер.
	Не е особено отзивчив, лаконичен е, но не е враждебен. Просто опипва почвата.
	— Предпочитам кастриран кон. Като например дорестия в горната конюшня. Разбрах, че е ваш.
	Мьолер го стрелва с поглед.
	— Дъщеря ми го язди.
	Чарло мигом посърва.
	— Харесва ли ви? — пита изненадан Мьолер. — Огромен е. Малцина се осмеляват да го яхнат.
	Чарло вдига отбранително рамене, опитва се да обуздае въодушевлението си.
	— Огромен е, така е, но е много внушителен. Е, аз, разбира се, нямам представа какъв му е характерът. Все пак е животно. Но има страхотна осанка. Много е мускулест.
	— Висок е метър и осемдесет. — Мьолер оставя кофата на пода и избърсва челото си с ръкава на якето. Ботушите му са омацани с конски изпражнения с полепнали по тях стърготини. Гъста черна брада тъмнее по бузите му.
	— Ако проявявате конкретен интерес, ще си помисля. — Той поглежда Чарло по-внимателно. Не иска да продаде коня на случаен човек. — Дъщеря ми е само на тринайсет, не му е в категорията. Но понеже не съм й намерил нещо по-подходящо, язди го, та и той да не се застоява.
	Чарло усеща гъдел в стомаха си.
	— Да се качим ли до горе да го разгледате? — предлага Мьолер.
	Чарло е изненадан. Приема. Тръгва с мъжа, който е насипал зоб на всички коне. Сега откарва работната количка с кофата в един ъгъл и си закопчава якето. Излиза от конюшнята с бързи крачки. Чарло го следва. Две малки момичета яздят понита. Пристигат няколко автомобила с ремаркета. В конната база настава оживление. Двамата мъже изкачват баира и влизат в горната конюшня.
	— Ще го изведа от бокса, за да го разгледате по-добре — предлага Мьолер.
	Чарло кимва признателно. Случващото се го изпълва с радостен трепет. Той наистина стои тук и се диви на великолепен кон. А собственикът го слуша и се отнася сериозно към думите му.
	Мьолер извежда коня от бокса.
	— Трудно се язди — предупреждава той, докато гали коня по гърба. — Но затова пък умее много неща. Реагира на най-различни команди, показва отлични качества, скача до метър и трийсет. Не е имал никакви здравословни проблеми. Кротък нрав. Решителен, но не създава проблеми. Галопът му е равномерен. Понеже е много едър, е нужна по-продължителна разгрявка. Но отделиш ли му необходимото време, после издържа с часове.
	Чарло слуша в захлас. Жадно попива всяка дума на Мьолер.
	— Как се казва?
	— Крейзи.
	— Луд — преведе си Чарло. — Нали уж имал кротък нрав?
	— Така е. — Мьолер гали коня по муцуната. — Сигурно името е отпреди да го кастрират — пошегува се той.
	— Каква порода е?
	— Холщайнер. С отлично родословие. Първокласен кон.
	— Започва да звучи и скъп.
	— На пазара вървят минимум по петдесет хиляди — като ориентир за вас.
	— Петдесет?
	Чарло прехапва долната си устна. Мисли за дълговете си, мисли за откраднатото сребро, опитва се да пресметне наум. Доколкото е чувал, прието е човек да се пазари с търговците на коне. Дано успее да свали цената поне на четирийсет и пет. Конят е великолепен. Всички ще се обръщат след такова животно.
	— Да го оседлая да го пробвате?
	Чарло поклаща категорично глава.
	— По-добре не. Не съм яздил от години. Ще ви притеснявам ли, ако дойда няколко пъти да го погледам и му направя една-две снимки?
	— Ни най-малко, заповядайте. Конюшнята е отворена за посетители. Ако искате, дъщеря ми ще го поязди на закрития манеж, та да го видите как се движи. Тя предпочита по-дребни и по-леки коне. Не вярвам да възрази да продам този.
	Чарло кимна с благодарност.
	— Каква е месечната ви такса, ако реша да го държа тук на пансион?
	Мьолер си избърсва носа с ръка.
	— Три хиляди и осемстотин. Всеки делничен ден се чисти. Изкарваме конете на открито, а при желание от страна на собственика осигуряваме и допълнителна грижа.
	— Аха, ясно — промърморва Чарло, докато трескаво изчислява наум.
	Затруднява се да смята, без да пише на хартия. Слага длан върху задницата на коня и усеща стегнатите мускули. Гали дългите яки крака. Оглежда изящните глезени. Плъзва ръка по ребрата. Напипват се, но не се виждат — точно както трябва да бъде.
	— На десет години е, нали така казахте?
	Мьолер кима.
	— Според мен това е идеалната възраст за кон. Вече е зрял, излязъл е от пубертета, а до старостта остава много. Успях ли да ви заинтригувам?
	— О, определено — отвръща Чарло.
	Чувства се силно развълнуван. Стои до непознат мъж и красив кон, а гласът му дори не трепва. Никой не обръща внимание на старото му пухено яке и на отвратителните му издължени зеници.
	— Ще помисля и пак ще се видим — обещава Чарло. През това време Мьолер мята чул върху гърба на коня и затяга ремъците.
	Чарло излиза от конюшнята. Чувства се леко замаян. Качва се в колата и се поглежда в огледалото. Държи под зорко наблюдение лицето си. И при всяка среща с отражението си неизменно вижда бдителен поглед. Отсреща в него се взира човек, с когото трябва да се запознае. Ще отнеме време, мисли си. Времето лекува всичко. Просто карай. Не се напрягай. Бавно подкарва по черния път и след малко излиза на асфалтираното шосе. Спира до търговски център да вземе нещо за ядене. Поглежда си ръчния часовник и пуска радиото. Чака. Изминават две-три минути, фанфари известяват началото на емисията. Пулсът му се ускорява. Ето, ето! Водещата съобщава за убийство в Хамсюн. Част от думите проникват и се запечатват в паметта му. Убита по особено жесток начин. Самотна възрастна жена. Най-вероятно е пуснала доброволно извършителя в дома си. От жилището са задигнати ценни предмети.
	Чарло обляга чело върху волана и слуша. Цялото му тяло е напрегнато. По особено жесток начин. Така ли беше? Не е съгласен. Удря я колкото беше необходимо — докато спре да шава. Какво е виновен, че тя не издъхна веднага? Била я намерила съседка. От местопрестъплението са иззети веществени доказателства. Разследващите призовават граждани, намирали се близо до Хамсюн снощи, да се свържат с органите на реда, ако са забелязали близо до улица „Фредбу“ автомобил с подозрително поведение на пътя.
	Гласът идва от много далеч. Той не се разпознава в описанието. Не разпознава престъплението си. За него то се е превърнало в криминално деяние — едно от многото, за каквито непрекъснато съобщават по новините — лишено от драматизъм и емоции. Колко странно, мисли си. Все едно изобщо не ме засяга. Е, друго ще е, ако го допусна по-близо до себе си, но аз няма да му позволя да ме превземе, ще го отблъсквам на разстояние. Прекарах няколко минути в онази стая. Затварям и заключвам. Повече няма да се връщам там.
	Водещата преминава към политическите вести. Толкова за убийството. Двайсетина секунди и после други новини го избутват. Изключва радиото и потъва в размисъл. От местопрестъплението са иззети веществени доказателства… За какво ли по-точно става дума? Автомобил с подозрително поведение на пътя… Дали сблъсъкът с тойотата и невъздържаното му поведение отговарят на това описание? Ами разбира се. Зрял мъж да изпадне в истерия заради някаква си вдлъбнатина. Хариет Крун. Открили са я. Сега в къщата й сигурно гъмжи от фотографи и криминалисти. Обследват всеки сантиметър, посипват със специални прахове, разнасят ги с четчици, обработват с химикали. Той се взема в ръце, слиза от колата и заключва. Върви с наведена глава и дълбоко напъхани в джобовете ръце.
	Търговският център се състои от четири-пет магазина. Тъкмо преди да влезе в супермаркета, нещо привлича вниманието му. Игрален автомат с мигащи светлини. Чарло спира и го зяпва. Машинално търси монети в джобовете. При вида на блещукащата в различни цветове машина ръката му потреперва. Изпитва неистово привличане. Напипва монета от двайсет крони. Стисва я здраво. Не, казва си. Край. Вече приключих. Ала в ушите му прокънтява познатият звън от падането на монети, а той се чувства късметлия. Днес му е ден. Не! Обръща гръб на автомата и влиза в магазина. Тръгва между рафтовете. Крейзи, мисли си. Наистина първокласен екземпляр.


>
	* * *

	Пак набира номера на Бьорнар Лин. Онзи не вдига. Разочарован и ядосан, Чарло се взира в купчината банкноти в отвореното чекмедже. Не му дават мира. Иска час по-скоро да се отърве от тях, да ги разкара. Надвечер сяда пред телевизора да изгледа централните новини. Преди да започне емисията, е разтревожен и нервен. Обикаля из стаята в очакване да избухне бомба. Убийството ще е водещата вест, предполага. Старицата ще изпревари всички въоръжени конфликти по света. Прогнозата му се сбъдва. Взира се в екрана с разширени очи, приседнал в края на стола. Излъчваните кадри — криминалисти в бели костюми обследват местопрестъплението — дават нагледна представа как заработва следствената машина. Репортерът интервюира полицай. Чарло прочита името, изписано вляво: главен инспектор Сейер. Инспекторът има зорък поглед, плътен, авторитетен глас. Върху пагоните на униформата му стои норвежкият лъв с корона и брадва*. Чарло захлупва лицето си в шепи. Усеща, че се клати напред-назад. Знае: всяко чудо е за три дни. И все пак се озадачава с каква лекота се прехвърлят към други събития; колко бързо шокът от неговото престъпление избледнява на фона на конфликта в Близкия изток. Чарло се дразни, че деянието му е омаловажено. Струва му толкова много смелост. Изтърпя толкова много страх и отчаяние.
	[* Гербът на Норвегия. — Б.пр.]
	Неочаквано се сеща, че не е свършил нещо важно. Слиза в мазето и взема голям чук. Връща се в дневната, отваря чекмеджето, където си държи чорапите, изважда няколко чифта и нахлузва чорапите един по един върху главата на чука. Накрая сечивото заприличва на хавлиена топка — едновременно твърда и мека. С чука в ръка Чарло отива да погледне през прозореца. На улицата не се вижда жив човек. Измъква се навън, притичва до хондата, ляга и се пъхва отдолу. Ледени тръпки сковават гърба му. Опипва хлътналия калник. Иска незабавно да заличи този противен белег, това натрапчиво напомняне. Опитва да удари метала, но не успява. Замахва с повече сила. Чука ли, чука. Стреми се всеотдайно да изправи огънатата навътре ламарина. Тя крие опасност. Би могла да го разобличи. От време на време спира да си почине и затваря очи. Студеният мокър чакъл вледенява гърба му, но той упорито продължава да удря. Работата е тежка. Напразно се мъчи. Не се получава нищо. Няма пространство, за да замахне добре с чука. Обзема го желание да се откаже и да остане да лежи върху мократа земя, докато някой го открие и отнесе. Изтощен, пак спира да си почине. Направо не е за вярване, че лежи под колата и блъска с такова отчаяние. Проверява с ръка. Успял е да позаглади хлътнатината. Изтегля се, за да види. Не забелязва почти никаква разлика. Другата кола е оставила бели ивици. В днешно време криминалистите определят състава на лака дори само по няколко люспици и така установяват дали дадено превозно средство е участвало в произшествие. Втурва се към къщата, грабва джобно ножче, връща се тичешком и започва да стърже. Чегърта ожесточено. Чува се остро скрибуцане. Под лака се подава матов слой. После ще го мине с шкурка и с боя, та поне отчасти да заличи вдлъбнатината. Само защото си блъснал колата, не значи, че си извършил престъпление, казва си. Благодарен е, задето се налага да пазарува, да върши нещо, та времето да минава по-бързо. Жули с ножчето, докато накрая капва. Лакът е остърган много грозно, но той зарязва всичко и влиза в къщата да си почине. Вътре цари небивала празнота. Всеки звук ехти, все едно е изнесъл всички мебели. Досега не е забелязвал такова нещо. Жадува времето да минава по-бързо, да падне нощта. През нощта хората спят. Никой няма да мисли за него, никой няма да го търси. Чува тиктакането на стенния часовник и неуморното биене на сърцето си. Бомбата вече избухна. Целият свят научи за Хариет. Тогава защо е толкова тихо? Защото си шушукат по ъглите, та да не ги чуе ли? Апатично започва да гризе нокътя на палеца си. Опитва се да си даде сметка как се чувства. Лош навик от миналото се обажда и той дълго чопли с пръст счупения си зъб.


>
	* * *

	Той стои в кухнята с ръка върху лицето. Под пръстите си усеща носа, изпръхналите устни, широката брадичка, която толкова добре познава — или познаваше. Леко раздалечава пръсти и предпазливо поглежда през процепа. Поема стаята на части: стените, мебелите. Оглежда краката си. Усеща, че гърдите му се повдигат — тази пулсираща маса, неговото тяло, сега е покварена. Във всяка негова клетка се е загнездила вина: в ръката, в главата, в сърцето. Не, не и в сърцето. Не го е искал. Идеята му не е била да стигне дотук. Никой престъпник не го иска. Просто пропада. Застинал неподвижно, той придържа лицето си, все едно е маска, и ако я пусне, ще падне и ще оголи разкапана плът и кухи черни орбити. Пак усеща, че гърдите му се повдигат. Не го заслужавам, но получавам кислород. Въпреки всичко сърцето ми работи. Извърших нещо ужасно, а сърцето ми не спира. Иска да се откъсне от тази поза. Да излезе, да си вземе вестника. Ала в същия миг вижда съседа Ерлансон да се задава от колата си с енергичната си наперена походка. На Чарло не му се говори с никого. В момента се чувства разголен. Затруднява се да прикрие какво се разиграва в душата му, а досега никога не му е коствало особено усилие. Осенява го прозрение: в бъдеще ще се налага да усвоява всичко наново: всекидневните дейности, срещите с хора. Да се научи да бъде онзи, който е бил преди. Защото вече не е същият. Хрумва му да си направи сандвич, но продължава да стои и да се бори с мислите си, все едно е заключен в тясно пространство. Изпитва неистова потребност да се измъкне от капана, да си извоюва по-голям простор. Изложен съм под светлината на силен прожектор, горя като ярка лампа, бузите ми пламтят. Аз съм Чарло, убиец. Облегнат на плота в моята кухня, мога да стоя така до довечера. Апатията ме предпазва от всичко лошо. Докато съм застинал неподвижно, съм недосегаем за каквито и да било емоции. За мен всичко е непреодолимо: следващият час, утрешният ден, остатъкът от живота ми. Ето ме, обикалям из къщи и в главата ми е пълна каша. Не, не обикалям, стоя вкаменен до плота, закрил лицето си с длан. Не смея да си сваля ръката, защото се ужасявам да не би светлината да ме изгори като киселина. Скоро ще мине. Временно е — знам. Трябва да се науча да живея с това. Опитва се да тласне мислите си в друга посока, да ги пренасочи, но му коства голямо усилие. Опитва да се вкопчи в спомените. Майка ме е родила през хиляда деветстотин шейсет и трета година, връща се той към появата си на бял свят. Бях пълничко бебе, после добро дете, възпитано момче, симпатичен младеж. Истински мъжкар — така ме описваха околните. Това — преди да започна да залагам, преди да започна да трупам заеми и да затъвам все повече. Срещнах Инга-Лил, роди ни се Юлие. Но сега Инга-Лил я няма и не се оправям сам. При мисълта за покойната му съпруга гърлото му се стяга на възел. Гневно избърсва потеклата по бузата му сълза. Отчаяно притиска ръка към лицето си — да го намести в предишния вид, да си върне онова познато лице, което можеше да гледа света с високо вдигнато чело. Стиска здраво зъби, наболата брада простъргва под пръстите му. Блуждаещият му поглед опипва стаята и се спира на стара детска рисунка на Юлие. Мама, татко и дете — притиснати плътно един към друг под огромно слънце. Това си отиде безвъзвратно, дава си сметка той. Съсипах всичко и тя няма да ми прости. Спомня си каква я видя за първи път: здраво петдесетсантиметрово бебе. После навърши годинка, Инга-Лил започна да я храни с каша и Юлие наддаде бързо. Заприлича на розова поничка. На годинка и половина проходи и отслабна. На пет се научи да язди. Тежките тренировки не закъсняха да оформят твърди мускули — особено на бедрата и мишниците. Юлие се сдоби с бицепси като на момче. Той стисва пестници. Дори полицията да не ме погне, сам ще се преследвам до дупка. Объркан, се взира през прозорците. Иска му се светът да се е обновил, а седми ноември изобщо да не се е състоял. Търсещият му поглед продължава да обхожда стаята. До стената стои стар дървен сандък — наследство от родителите му. През годините е бил пребоядисван безчет пъти. Под сегашния наситенозелен цвят се крият неизвестен брой цветове. Служи за пейка. Скован е грубо, далеч е от изящна изработка, но пък е широк и стабилен. Като дете Чарло обичаше да седи на него и да си клатушка краката. Сега държи вътре обувки и какво ли още не: четки, парцали, вакса, боя за обувки. И платнената торба със сребърните прибори на Хариет. Приковава поглед в сандъка. Откъсва се от плота, отива до сандъка, вдига капака, пъха ръка и започва да рови сред обувки и четки. Изважда торбата на зелени и бели карета. Върху плата с червено са избродирани инициалите Ю. Т. Торбата е по-тежка, отколкото помни. Изсипва съдържанието й върху кухненската маса: ножове, вилици, лъжици, канички за сметана, захарници, свещници, вази. Понеже са били плътно опаковани в найлон, лъщят като нови. Хариет навярно ги е пазила като семейни реликви. Сигурно ги е наследила от майка си или от роднини. Чарло изважда нож от опаковката и го вдига към светлината. Оглежда щемпела за пробата на среброто, по дръжката не се забелязва дори драскотина. Моделът не му е познат, но приборът изглежда ценен и старинен. Най-вероятно струва много. За да го продам обаче, трябва да вляза във връзка с прекупвач на крадени вещи, съобразява Чарло. Слабата брънка във веригата. Ще се престраша ли? Без услугите на прекупвач среброто на практика е без стойност. Все пак тези хора въртят бизнес. А бизнеспартньорите си имат доверие. Трябва да се обади. Държи номера в портфейла си, но протака. Ще му се да изчака бурята да отшуми и да се възцари спокойствие. Но това е невъзможно. До края на живота си ще го брули буря. А той вече е прахосал обтягащите въжета. Има чувството, че всеки миг вятърът ще го повдигне и ще го отнесе като празна книжна кесия. Пръстите му се разтреперват. Връщането назад, споменът предизвиква поредното свлачище в него. Навежда се над масата, вдишва няколко пъти дълбоко. Откраднатото от ковчежето с бижута не струва почти нищо: перлена огърлица — по-скоро менте — два пръстена, сребърна гривна, грозна стара брошка. Камея. Но, виж, златният часовник е съвсем друга работа. Взема го, претегля го в дланта си. Часовникът тежи, сякаш е от олово. Най-малко петдесет хиляди, пресмята наум, а вероятно дори седемдесет, че защо не и осемдесет. Дълго оглежда плячката. Брои приборите, опитва се да изчисли парите. Събира всичко от масата в торбата и я прибира в сандъка. Отива до кухненския плот, изважда хляб от долапа и започва да реже филия. Концентрира се върху конкретната задача: да си приготви нещо за ядене. Държи здраво хляба с лявата ръка, с дясната е хванал нож. Трябва да се съсредоточа над заниманието си в момента, заповядва си той. Да съм ангажиран, да не стоя без работа. Да правя като всички хора. Чувствам се по-различен, защото убих човек. За околните обаче съм си същият — те не знаят за престъплението. Не мога да споделя с никого. Остава ми сам да нося това бреме. Всъщност не го усещам като бреме, а по-скоро като белег, дамга върху сърцето си.
	Представя си как един ден, когато умре и го отворят, ще се наведат над тялото му и ще открият противния белег. Ще разкрият какво е било сърцето му. Уродливо. Аха! — ще се изненадат. — Такава, значи, била работата. Виновен е! Ръцете му пак се разтреперват, ножът застива, забит в хляба. Известно време Чарло стои вцепенен. Най-сетне гласът в главата му млъква. Той си отрязва кашкавал и в чиния подрежда резенчетата върху филиите. Понесъл скромната си вечеря, се запътва към дневната. Струва му се, че тялото му се държи странно, некоординирано, някак отвратително отпуснато. Усещането му е познато от пубертета, когато растеше твърде бързо. Ставите ти са слаби, мислите — хаотични. Връзката между тяло и душа сякаш е прерязана. Да, разсъждава той, контактът е прекъснат. Душата се рее сама из тъмно пространство с шепнещи гласове, а сърцето е белязано с черна дамга. С голямо усилие влиза в дневната, сяда на удобния стол, притиска колене едно о друго. Поставя чинията върху бедрата си. Захапва коричката на хляба — суха и твърда е. Чува шума на колите отвън. Това му носи облекчение. Страхува се от пълната тишина. В нея се спотайват опасности. От сега нататък ще мисли за другите хора като за нещо далечно, извън него. Измъчва го не гузна съвест, не болезнено разкаяние. Измъчва го силното усещане за самота.


>
	* * *

	Пак набира Бьорнар Лин. Онзи вдига след четири сигнала за свободно. О, откога Чарло чака и мечтае за този заветен миг!
	— Здрасти, Чарло се обажда. Много време мина! Мълчание — както и предполагаше. После раздразнен, шипящ звук.
	— Нямаш мярка! Кранчето пресъхна, Чарло. И петаче няма да получиш.
	Чарло сяда зад бюрото и се облакътява. Бавно изтегля чекмеджето и изважда парите. Плъзга върховете на пръстите си по банкнотите. Тънката хартия припуква.
	— Къде си в момента? — пита Чарло с тих, спокоен глас. Не бърза заникъде, иска да разтегли момента и да му се наслади.
	— Вкъщи — отговаря Лин. — Бях в Швеция на конни надбягвания с двуколки. Сега пък в какво си се забъркал?
	— В нищо. Не си ми нужен.
	Пак същото съскане в слушалката.
	— Тогава защо ми звъниш? — тросва се Лин със сърдит глас.
	Мислите на Чарло са кристално ясни.
	— Тук те чака нещо, това исках да ти съобщя. Ела да си го вземеш, когато ти е удобно.
	— Какво е това нещо? — Гласът на Лин, пропит със съмнение, леко се повишава. Прокрадва се оптимистична нотка.
	— Двеста хиляди. В хубави спретнати пачки.
	Следва продължителна пауза.
	— Будалкаш ли ме?
	— Не се дръж арогантно — наежва се Чарло. — И кажи на хората си да не ме закачат. От месеци не спя нощем. Ще дойдеш ли, или не?
	— Откъде ги намери? — оживява се Лин.
	— Не е твоя работа.
	— Сигурно си ги откраднал.
	— За това не бери грижа. Идвай по-скоро, та да се сложи край на този ад!
	Чарло трясва слушалката. Има чувството, че набъбва. Светът е в краката му. Пъха банкнотите в голям плик и се настройва да чака. Поглежда през прозореца. Още малко и слънцето ще пробие облачната покривка. Стиска плика. След по-малко от петнайсет минути крайслерът на Лин се плъзва по улицата долу. Чарло кротува в очакване на звънеца. Моментът е неописуем. Ето, из къщата отеква звън. Чарло се надига мудно и тътри крака към вратата. Отваря бавно.
	Лин е дългунест и непохватен на вид. С ръце в джобовете гледа Чарло.
	— Явно се е появило раздвижване? — подпитва лихварят.
	Чарло скръства ръце. Присвива очи и поглежда нагоре към небето.
	— Да, облаците май се разнасят.
	Лин вижда плика.
	— Нещо, което трябва да знам?
	— Абсолютно нищо — спокойно отвръща Чарло. — Вземай парите и си трай. Само за това те моля.
	— А едно благодаря за заема?
	— Прав си. Заслужаваш едно благодаря. — Чарло му подава плика и се покланя театрално като ученик. — И се погрижи хората ти да разберат, че сме си уредили сметките.
	— Какво имаш предвид?
	— Сещаш се. Слуховете стигнаха и до мен.
	Лин отваря плика и започва да брои. Парите са на пачки от по десет банкноти.
	— Охо… добре изглежда.
	По лицето му плъзва доволна усмивка.
	— Е, как! Нали съм честен човек. Приключих с хазарта.
	Усмивката на Лин се стяга.
	— По принцип трудно вярвам на приказки. Но ако наистина си се преборил, браво.
	Кимва сухо и тръгва към колата. Чарло стои неподвижно и го проследява с поглед. Слънцето най-сетне пробива облаците. Колата потегля. Наоколо всичко се къпе в златиста светлина. В главата на Чарло цари пълна тишина. Влиза в къщата и отива да отвори прозореца. Не стъпва, а се носи по въздуха — толкова лек се усеща. В чекмеджето са му останали двайсет хиляди. Ще му стигнат да погаси още няколко дребни задължения. Чуруликане на птички ли чува през отворения прозорец? Сега, през ноември? Едва ли. По-скоро някой си подсвирква весело.


>
	* * *

	Върви към колата с чувството, че остърганият калник крещи. Качва се и подкарва към магазин за авточасти. Вътре оглежда рафтовете с бои и лакове — търси същия нюанс като на хондата. На коя да се спра, чуди се той. На яркочервената или на вишневата? Избира по-светлата. Стои с флакона в ръка, разклаща го, чува как топчето за хомогенизиране чатка в стените. Колебае се, не е сигурен. От статива до касата издърпва два вестника. На първата страница на „Дагблае“ е поместена снимка на голям букет. Странен избор за първа страница на вестник. Нещо звънва в главата му. Нещо познато. Ужасен, прочита текста под снимката.
	„Ти ли направи този букет?“
	Лицето му мигновено се сковава. Видяното го шокира. Панически рови из портфейла си, вади пари, плаща, грабва вестниците и флакона и хуква към колата. Качва се, затръшва шумно вратата. Сърцето му бие лудешки. Вече са по следите му. Не, абсурд. Но цветята… Каква е тази история с цветята? Очите му пробягват трескаво по редовете.
	„Разгледайте внимателно този букет. Бил е в дома на Хариет Крун — жената, намерена убита в Хамсюн. Букетът явно е аранжиран от опитен дизайнер. Когато полицията влязла в жилището на убитата, цветята са били още свежи. Следователите предполагат, че букетът е купен от цветарски магазин в града, и се надяват авторът на това произведение да си спомни както букета, така и кой го е купил. От полицията не желаят да навлизат в подробности защо цветята представляват интерес за следствието. Букетът се състои от бял крем, синя съсънка, зелени клонки и рози. Ако ви се струва познат, незабавно се свържете с полицията.“
	Чарло пуска вестника. Изпълнен с ужас, се взира през прозореца. Не съм предполагал, че са толкова находчиви, мисли си отчаян. Някакъв си букет върху кухненския плот. Защо са се хванали за него? Сеща се за девойката в цветарницата и го полазват мразовити тръпки. По една или друга причина е убеден, че тя го помни. И така да е, едва ли би могла да го опише в подробности. Та той изглежда съвсем обикновено, във външността му няма нищо характерно. И въпреки това кръвта нахлува буйно в главата му. Покрай него минава кола и той мигом се навежда, все едно търси паднал на пода предмет. Май най-добре да си стоя вкъщи, преценява трескаво. Поне докато бурята отмине. Включва на скорост и потегля, флаконът с боя се търкаля наляво-надясно по пода, умът на Чарло работи с пълна пара. Опитва се да извика в съзнанието си образа на цветарката, да провери доколко си я спомня. Съсредоточава се. Тя се появява пред вътрешния му взор с цялата си девича красота, с русите плитки, с червения пуловер. Ръцете й, очите й. Пръстените, сладникавият говор. Чарло паркира и си влиза вкъщи. Сяда до кухненската маса и отпуска брадичка на ръцете си.
	От къде на къде ще ме помни?
	Запомнила те е, защото беше нервен, а очите ти светеха странно.
	Глупости. Дори да съм бил мълчалив и дръпнат, с нищо не съм се набил на очи.
	Всеки си има характерна особеност. Тя е умна, млада, наблюдателна. Забелязва дори съвсем дребни неща. И положително ще си познае букета, нали е нейно произведение.
	Но това се случи в самия край на работния ден. Сигурно е била уморена.
	Не се самозаблуждавай. Въпрос на време е да цъфнат на вратата ти, Чарло. Става ли дума за убийство, гонят до дупка.
	Той разтърква енергично очи. Мисли за Юлие. В момента сигурно си подготвя домашните. Представя си я ясно: бухналите й рижи коси, разстилащи се по гърба; силно вглъбеното й лице, надвесено над учебниците. Май приближава кола. Каква е? Сиво волво. Не го ли е виждал някъде? Не, въобразява си. На всичкото отгоре не е сиво, а зелено. Нямат представа кой е, къде живее, какво е направил. Надвесва се над масата. Ослушва се напрегнато в тишината. Долавя слабо бръмчене. Вечер ще гаси осветлението във всички стаи, та хората да си мислят, че е заминал. Самотен съм, мисли си, но съм си разчистил сметките. Мракът го закриля и го успокоява. Само телевизорът примигва и хвърля сини отблясъци.


	Безпокойството не стихва. Натрапливото глождене в главата му не му дава мира. Непрекъснато се връща в детството си. Картините са светли и ефирни, там се чувства добре. Постепенно се успокоява. Спомня си майка си, нейната грижовност и плътния й топъл смях. Баща си с широките рамене. Как станах толкова слаб? — пита се той и в същия миг си спомня злодеянието, убийството. Колко усилия хвърли, колко смелост трябваше да събере, за да позвъни на вратата на Хариет. Повален на колене, намери сили да се изправи и да извърши толкова брутален насилствен акт. Той, дето никога не е посягал на никого. Спомня си слабото лице на старицата, изкривено от гняв и страх. А неговият страх го тласкаше напред през поредицата от отчаяни удари. Паниката го докара до ръба и му вдъхна кураж. Иска пак да се върне в детството, детството е убежище. Настоящето е непоносимо, той мисли само за престъплението и за катастрофата. Чувства се в пълна безизходица. Докато яде, храната набъбва в устата му. Крадешком се взира в ръцете си. Защо му се струват потъмнели? Винаги ли са били толкова червени? Свива пръсти в пестник и пак ги разгъва. Удивява го механизмът на придвижване на нервните сигнали в човешкия организъм. Милиони импулси карат пръстите да се сгъват и разтварят, а краката — да се движат. Ами сърцето? Играе ли някаква роля? Не. Злото се намира в главата. Обхваща главата си с ръце и я стиска. Тук вътре, мисли си и навежда брадичка към гърдите си, тук вътре е растяло, без изобщо да подозирам. От малък съм слаб, а понякога слабостта е генетично заложена. Но мама беше силна, спомня си, а татко — честен, отруден човек. Стои до прозореца и гледа всички тези невинни минувачи с чисти сърца. Отдръпва се и тръгва към кухнята. Превърна се в човек, който се спотайва по ъглите. Отнех живот, мисли си. Остатъкът от моя ще трябва да изживея в сянка, сам-самичък. Ще платя висока цена. Дали някога ще бъда в състояние да погледна хората в очите? С неистово усилие се взема в ръце. Остава му едно важно нещо. Изважда от портфейла си листче с телефонен номер. Прекупвач на крадени вещи, който не задава въпроси. Просто посредник, когото няма да види повече. Да става каквото ще. Посредникът е необходимо звено във веригата. Няма как да мине без него. Застава гърбом към прозореца и набира номера.


	Уговарят се да се срещнат на дългосрочния паркинг на най-долното ниво под гарата. Сърцето на Чарло блъска лудешки. Изважда среброто и го пъха в сак. В торбата на Юлие остават бижутата на дъното на ковчежето — не са скъпи и никой прекупвач няма да се занимава да ги пласира. Чарло спира пред огледалото и си оглежда лицето — предстои му да го изложи на показ. Струва му се, че носът му стърчи прекалено, а ушите горят. Цялото му същество се съпротивлява яростно на идеята да излезе в този вид, но няма как. Полага усилия да успокои лицето си, защото мускулите около очите и устата потръпват гадно, издайнически. Натиква сака в колата и потегля. Непрекъснато поглежда в огледалото. Започва да му става навик. Минава по моста. При релсите завива наляво. Погледът му обхожда паркираните автомобили. На най-долното ниво вижда млад мъж, облегнал се на беемве. Проследява с поглед хондата на Чарло и когато тя спира, приближава. Чарло направо не смее да го погледне. Седи в колата с наведена глава и чака другият да поеме инициативата. Човекът прави точно това. Почуква с пръст по прозореца и наднича. Изненадващо млад е. Още има жълто около устата, дето се казва, но явно е достатъчно печен. Длъгнест, с лениви движения и дълъг рус перчем. Не задава въпроси. Избягват да се поглеждат в очите. Тук са по работа. Младежът се качва в хондата на Чарло. Приборите му правят силно впечатление, както и златният часовник. С притаен дъх Чарло изчаква другият да разгледа щемпелите за пробата на среброто. Носи си лупа. Действа обстойно. После вади джобен калкулатор и започва да пресмята. Чарло се е въоръжил с търпение. Няма намерение да му извива ръцете и да надува цената. Иска просто всичко да свърши.
	— Часовникът е гравиран — прекупвачът поглежда въпросително Чарло.
	— Не ги ли претопявате?
	Младокът претегля часовника в длан, леко присвива очи. Явно изделието го изкушава. В крайна сметка часовникът потъва в джоба му. Чарло си отдъхва.
	— Аз съм само посредник. — Чарло се опитва да се усмихне.
	— Всички казват така — ухилва се младежът с жълти зъби.
	Чарло пак свежда глава. Чувства се леко наивен. Прекупвачът продължава да разглежда среброто. Не бърза заникъде и не проявява никакви признаци на нервност.
	— Според мен имат антикварна стойност — обажда се Чарло. — Моделът вече не се произвежда. Ти как мислиш? Това има значение за цената, нали?
	Младокът мълчи. Държи вилица и се взира в гравюрата. Чарло хвърля поглед през рамо. Почти няма хора. Тихо е. Онзи пак бърка в сака. Действа абсолютно невъзмутимо. Вади свещниците и ги претегля в ръка.
	— Само покритието им е сребърно — отсича. — Прибирай си ги. Не ми трябват.
	— Само покритието? Е, стига де. Имаш повече контакти от мен. Защо просто не ме отървеш от тях?
	Другият свива рамене. Пръстите му бързо заиграват по калкулатора. Чарло се взира в ръцете си и започва да кърши пръсти. Изминава цяла вечност. Младежът брои, претегля, оглежда. Обигран е. Има набито око.
	Най-сетне взема решение. Поглежда екрана на калкулатора, после Чарло и заявява с важен глас:
	— Четирийсет хиляди за всичко.
	Чарло онемява от смайване.
	— Ч-четирийсет? — заеква той. — Само часовникът струва сигурно седемдесет. А навярно и осемдесет.
	— В магазина — да. Не сме в магазин.
	— Знам, знам.
	— Пък и аз трябва да изляза на печалба, нали се сещаш. Освен това поемам риск, а за това също се плаща.
	— Разбира се, разбира се — кима механично Чарло. Надяваше се да измъкне петдесет или шейсет, но не смее да се пазари повече.
	Младежът изважда пари от вътрешния си джоб и започва да ги брои.
	— Вземи и сака — щедро предлага Чарло.
	Пак се усмихва, но онзи остава сериозен. Чарло е напрегнат, изпитва потребност да разведри атмосферата. С облекчение ще се отърве от среброто. Иска само да прибере парите. Получава ги. Брои ги. Кимва — точно толкова са. Прекупвачът отваря вратата, стъпва с крак на земята и пронизва Чарло с поглед.
	— С теб работим комбина и разчитам да си държиш езика зад зъбите.
	Чарло кимва. Младежът тръгва към колата си, качва се, форсира двигателя и отпрашва. Червените стопове избледняват. Чарло пъхва парите в левия си вътрешен джоб — до сърцето. Сега най-после може да иде на пазар.


>
	* * *

	Дорестият кон ще го посрещне с огромни черни очи и дружелюбно изправени напред уши. А вероятно дори да изцвили от радост. Ще наведе едрата си глава и ще оближе солените му пръсти. Ще подръпне якето му с муцуна. Чарло поема към конната база. Приближава оградените ливади, намалява скоростта, паркира и притичва до конюшнята. Прекрачва прага, отива до бокса в дъното и смаян, се заковава. Боксът е празен.
	Чарло гледа стъписан. Нима някой го е изпреварил? Не, не е възможно, конят е негов! В същия миг чува вратата да тропва и се появява Мьолер. Ботушите му за езда чаткат по цимента.
	— Малката го язди в закрития манеж. Отваря ти се възможност да видиш уменията му.
	Чарло си отдъхва. Мьолер спира пред него — разкрачен и мъжествен в зеленото си яке.
	— Още ли проявяваш интерес?
	— Абсолютно — потвърждава Чарло. — Какво казва дъщеря ти?
	— Не възразява. — Мьолер разкрачва още по-широко крака, сякаш пази равновесие на борда на кораб при силно вълнение, и поглежда внимателно Чарло. — Ако си готов да броиш четирийсет хиляди, имаме сделка.
	Чарло го гледа изумен. В главата му се върти вихрушка от мисли. Четирийсет хиляди. Може да ги даде. Сърцето му думка силно. Кимва с широка усмивка.
	— Отивам да хвърля един поглед.
	— Върви — окуражава го Мьолер. — Дъщеря ми не се смущава от зрители. Свикнала е. И много я бива.
	Но не колкото Юлие, възразява наум Чарло. Отваря тежката врата на конюшнята и се спуска към закрития манеж. Широката врата зее отворена. Влиза бавно и на мига съзира дорестия кон. Сърцето му направо се преобръща. Възседнала го е девойка в бял жокейски брич и черен пуловер с поло яка. Тя хвърля бърз поглед на посетителя и пак се съсредоточава върху коня. Чарло сяда на близкия стол. Момичето насочва коня към стената. Там има музикална уредба. Започва да търси диск на етажерката. Иска да се поперчи с уменията си. Конят стои търпеливо и чака. Намира желания диск, протяга се, слага го в уредбата и пак хваща юздите. След секунда музика оглася обширното помещение. Първоначално той не познава песента. Началото не му говори нищо. После обаче зазвучават барабани и хор от тържествени гласове. Вангелис, „The Conquest of Paradise“. Звукът е усилен до дупка и оглася целия манеж с площ около две хиляди квадратни метра. Чарло усеща как музиката обхваща гръдния му кош, упоява го и го изпълва, най-безпощадно го превзема и го разчувства. Очите му се насълзяват. Кожата му настръхва. Девойката пуска коня ходом. Чарло поглъща гледката, а пулсът му бие в слепоочията. Тя държи юздите изкъсо, изпънати, и подава леки сигнали. Петдесеткилограмово момиче командва кон над половин тон. Помага си с леко докосване на нагайката по задницата на коня, едва забележимо мести тежестта си наляво-надясно или назад-напред и леко подръпва юздите. Конят, личи си, е добре обучен. Изпълнява полупристъпване, пиафе, пируети, „рамото вътре“ и летяща смяна. Преходът в галоп се извършва плавно. От тръс той преминава в къс работен галоп, а после — в удължен галоп. Муцуната му се разпенва, а изпод лъскавите му копита хвърчат стърготини. Не след дълго целият плувва в пот и лъщи като мед. Да, мисли си Чарло за момичето, бива си те. Умееш да си служиш с поводите, не ги дърпаш излишно, имаш добър контакт с коня, но не го яздиш целия. Не включваш задницата. Неочаквано ездачката поема към него. Погледът й е безстрашен.
	— Ти ли ще купуваш Крейзи?
	Има обло, симпатично лице под черната каска. Носи кожени ботуши с дълги шпори и елегантни черни кожени ръкавици.
	— Имаш ли нещо против баща ти да го продаде? — поглежда я притеснено Чарло.
	Защо девойката ще се съгласи да се раздели с толкова великолепен екземпляр? Обзет от тревога, Чарло я поглежда крадешком. Тя вдига равнодушно рамене. Конят свежда глава и започва да хапе прасците си.
	— Стига да ми купи друг, не ми пука — отвръща просто тя. — Сменяла съм вече няколко коня. Искам да яздя арабски. Те са по-леки.
	Докато говори, тя се взира в него. Разглежда краката и ръцете му. Стрелва любопитно очите му. Личи си колко е наперена и смела. Явно е безстрашна ездачка.
	— За обездка ли ти трябва? — пита го. — Май по-скоро за разходка.
	По нищо не приличам на жокей, дава си сметка Чарло. Съвсем естествено е да си го помисли.
	— Или за конкур-ипик? — продължава тя, недочакала отговор. — Отличен скачач е. Преодолява метър и трийсет и е много чувствителен на въздействие с поводите. Прави дълги скокове с добър разчет. Нареди няколко препятствия и ще ги прескочи от един мах.
	— Не — дърпа се Чарло, без да откъсва очи от коня. — Костите ми са чупливи като макарони. Най-добре да си стоя на земята.
	Девойката откопчава ремъка под брадичката си.
	— Но не би си купил кола, без да врътнеш едно кръгче, нали? — предизвиква го тя.
	Усмихва й се стеснително, поклаща глава, леко е смутен. Отдавна не е яхвал кон, но сега е изкушен.
	— Не съм подходящо облечен — оправдава се неубедително.
	В компанията на грациозната девойка се чувства безкрайно недодялан, той — зрелият, тромав, оплешивял мъж с шкембе, облечен в старо размъкнато пухено яке.
	Момичето слиза решително от коня и му връчва юздите. Чарло си съблича якето. За миг се колебае. В какво се кани да се впусне? Къде ще свърши? Най-вероятно в стърготините, с главата напред, фрактура на врата. Или потрошени ребра.
	— Нагайка? — най-невинно предлага тя.
	Чарло поклаща глава.
	— Ще го пусна в спокоен тръс. Това ми е достатъчно.
	— Вече е добре загрял — уверява го момичето. — Ще се движи леко. Най-добре върви наляво — добавя тя — ако за теб има значение.
	В погледа й се чете настойчивост. Забавлява се. Предизвиква го.
	Чарло преглъща с мъка. Пъха крак в стремето, улавя поводите с лявата ръка, а с дясната се хваща за седлото. Наум брои до три, оттласква се силно от земята и се прехвърля над седлото.
	— Само да не го стресна — отбелязва. — Тежа два пъти повече от теб.
	— О, това е нищо за Крейзи — усмихва се тя. — Хайде да те видя!
	Детска работа! Вижда се колко много се забавлява. Чарло подкарва коня ходом, опитва се да изправи рамене, да се отпусне. Движенията на животното са удължени, Чарло се подрусва плавно върху гърба му. Усеща топлото тяло на коня между бедрата си. Язди в кръг, навежда се леко напред и притиска пети в хълбоците на коня. Той мигновено преминава в лек, приятен тръс. Чарло се сгорещява. Бузите му пламтят. Изминава три обиколки в тръс и спира пред девойката.
	— Хайде сега две обиколки в галоп! — ентусиазирано нарежда тя. Влиза в ролята на треньор. Говори назидателно.
	Чарло се колебае. Гали коня по врата, усеща дебелите вени под кожата. Върху животното се чувства много голям, на точното място. Най-после контролира положението. Конят ще изпълни командите му. Чарло е негов господар. Усеща го. И все пак… галоп?
	— Просто повтори волта с рамо вътре. Има много гладък галоп. Хайде де, давай!
	Той изминава половин кръг ходом и преминава в тръс. Не е забравил съвсем ездовите си умения. Язди с известна елегантност. Но по въпроса за галопа изпитва несигурност. Не му се ще да падне. Вече не е в първа младост. Не е гъвкав като девойката. Тя следи движенията му с голям интерес. Та аз вече живея опасно, какво има да му мисля — казва си той, отпуска се върху седлото, притиска дясната си пета към хълбока на коня, веднъж, втори път и внезапно конят променя такта си и преминава в по-големи плавни движения. Галопирам, ликува вътрешно той, и вече нищо няма значение. Когато яздиш кон, всичко друго изчезва. Девойката започва да пляска. Чарло плувва в пот, съсредоточава се, оставя коня да препуска, гривата му да се вее, а копитата да се удрят в земята в равномерен ритъм. Чарло изпитва усещане за вятър, за разбиваща се вълна. Слива се с коня, изпълва го особена радост, двамата описват големи кръгове. И изведнъж го наляга изтощение. Привежда в тръс, после подкарва ходом. Спира коня и го гали по врата.
	— Страхотен е — отбелязва и бърше потта от челото си.
	Девойката го гледа гордо. Чарло се свлича странично от коня и меко се приземява.
	— Сигурна ли си, че си готова да се разделиш с него?
	Тя се усмихва надменно.
	— Омръзва ми да яздя един и същи кон. Обичам разнообразието. Значи, ще го купиш?
	— Да. Току-що говорих с баща ти. Разбрахме се. Само ще те помоля нещо.
	Тя кимва.
	— Искам да му направя две-три снимки. Ще подържиш ли?
	Тя се приближава и хваща поводите. Чарло изважда фотоапарат от джоба си, вдига го пред очите си и намества коня и девойката в рамката на окуляра.
	Конят вирва глава, все едно позира. Най-красивият в целия свят, мисли си Чарло и натиска спусъка.


	— Тате!
	Юлие стиска ръката му с топлата си потна длан.
	— Може ли да пояздя? Още днес? Още сега? Ще ми помогнеш ли?
	Тя дърпа ли дърпа ръката му. Зелените й очи умоляват, Юлие е напрегната, сякаш всеки момент ще гръмне като бомбичка. За пръв път посещават конна база и тя хвърля око на бяло пони. Чарло се усмихва и стиска ръката й. Оглежда се за персонал.
	— Ще пояздиш, но първо да попитам. Не можем просто да го изведем. То си има собственик.
	— Кой е собственикът? Ще попиташ ли? Нека да го пояздя.
	Юлие се тресе от възбуда. Не спира да гали понито по тила. Очите й излъчват особен блясък, все едно е намерила злато. Чарло поглежда охраненото шетландско пони, после петгодишната си дъщеря в червена космонавтка и с дебели ботуши. Захвърлила е скиорските си ръкавици на пода. Негова е. Тя е най-скъпото му притежание. Да изпълнява всички нейни желания, е житейската му мисия. Моли я за малко търпение, тръгва по пътеката между боксовете и се спуска към закрития манеж, където инструкторка обучава група деца. Те се подрусват върху седлата. Всички са с пламнали лица и дълбоко съсредоточени.
	— Прощавайте. — Чарло поглежда умолително инструкторката. — Може ли да оседлаем бялото шетландско пони и дъщеря ми да го поязди? Направо е неудържима.
	Инструкторката, облечена в син термокостюм и с дебела плетена шапка с наушници, откъсва поглед от поверените й хлапета и поглежда Чарло.
	— Яздила ли е преди?
	— Тя не, но аз имам малко опит. Ще се справим и сами, не ни трябва помощ.
	Неочаквано жената се извръща настрани и крясва в обширното помещение:
	— Яздете в кръг, момичета, не толкова близко една до друга!
	Чарло чака. Поглежда към конюшнята, после пак инструкторката. Мисли си как в момента Юлие пристъпва нервно от крак на крак. Сърце не му дава да я разочарова.
	— Само пет минутки — моли той. — Ще го оседлая и ще я кача. А пък после ще видим, може дори да започне да идва на уроци при вас. Тя е на пет. Малка ли е? Колко ви е тарифата?
	Инструкторката се усмихва, оглежда го внимателно.
	— Сто и петдесет крони на час. Веднъж седмично е добре. Седлата са в склада. На закачалката пише Сноубол.
	Той й благодари и хуква. Заварва Юлие, обвила ръце около понито.
	— Хайде, позволиха ни! — съобщава той. — Ела да му намерим седлото. Но ще яздиш само в единия ъгъл на закрития манеж, защото в момента провеждат тренировка и не бива да пречим.
	Юлие започва да подскача и да пляска.
	— Ще ме слушаш и ще изпълняваш каквото ти кажа — предупреждава той.
	Тя кимва. Тръгва след него. Влизат в склада със седлата. Наблюдава как баща й смъква конското седло. Бузите й са поруменели от възторг. Той оглежда ботушите й — да провери здрави ли са подметките. Здрави са. Взема седлото и го изнася. Извежда понито на пътеката. Юлие не пропуска и едно негово движение. Същевременно не спира да гали понито и току го подръпва за опашката — не може да се стърпи. За кратко Чарло се суети с оглавника, но постепенно си спомня как се прави, поставя го правилно и притяга ремъците.
	Поглежда краката на Юлие и скъсява стремената. На куки висят каски. Подбира подходящ размер и я слага на главата й.
	— Е, да вървим — подканва я той. — Пази си краката. Понито е тежко.
	— Искам аз да го водя — настоява Юлие. Направо прелива от въодушевление. Не я е виждал толкова ентусиазирана.
	— Не може — възразява Чарло. — Първия път аз ще ти помагам. Не знаем дали е кротко. Понитата са малко своенравни — и я поглежда сериозно.
	Юлие се чумери. Понито е послушно — изобщо не се съмнява в това. Ще изпълнява каквото му каже, сигурна е. У нея се е появило нещо упорито, своего рода целеустременост, сякаш някой е натиснал копче. Чарло разбира. Нали и той е бил дете. И той се е разхождал из конюшни. Знае какво е да те подгони непреодолимо желание. Спускат се към закрития манеж. Чарло въвежда понито, намира уединено място, където да не пречат на другите, и повдига Юлие. Тя хваща юздите, очите й грейват.
	— Сега си пъхни стъпалата в стремената — наставлява я Чарло. — Изтегли се леко назад, за да ти е удобно, и вдигни брадичка. Чудесно — хвали я той и дръпва поводите.
	Понито мигновено тръгва с къси, полюляващи се крачки. Юлие стиска здраво юздите, тялото й започва да се поклаща. Онемяла е. Погледът й е отнесен, тя вече нито вижда, нито чува Чарло. Пренесла се е другаде. Понито върви с наведена глава и обикаля в кръг. Юлие се оглежда гордо — дали другите я виждат, забелязват ли колко е хубава. От време на време хваща юздите само с една ръка, за да погали понито. Чарло изпитва дълбоко удовлетворение, защото й е доставил удоволствие. Не е подготвен за предстоящото. Вървят така в продължение на двайсет минути. Чарло започва да си поглежда часовника. Знае, че Инга-Лил ги чака с вечерята.
	— Юлие, време е да приключваме. Беше забавно, а?
	Тя не отговаря. Дори не кимва. Само стиска здраво устни, приковала решително поглед пред себе си.
	— Още една обиколка — заявява и се вкопчва в понито. Чарло отстъпва. Изминават още една обиколка. В желанието си да се покаже великодушен, й позволява още една.
	— Е, стига толкова. Става късно.
	Юлие стиска здраво юздите. Отказва да ги пусне.
	— Не искам да се прибирам — отсича сърдито. В погледа й проблясва почти фанатичен пламък. — Искам да яздя още. Още няколко обиколки. Още много.
	Чарло се подсмихва под мустак, но се старае Юлие да не го види, защото държи на авторитета си пред нея. Да й покаже, че трябва да го слуша. Не могат да останат повече.
	— Юлие, ще дойдем пак. Ще уредим да започнеш да идваш тук на уроци. Ще бъде чудесно, а? Но сега е време да се прибираме за вечеря.
	— Не съм гладна — категорично отсича тя. — Искам да яздя.
	С нежно движение той се протяга внимателно към нея, но тя се извива настрани и го отблъсва с ръка. Неочаквано забива пети в хълбоците на понито и то хуква. Чарло се спуска след него.
	— По-спокойно, Юлие — пъхти той. — Не можем да стоим повече тук. Ако ти харесва, ще дойдем пак, но сега е време да си вървим.
	Тя пак притиска пети в понито и обявява над главата му:
	— То изобщо не е изморено! Иска още. Знам, че иска да побяга още!
	Чарло не може да излезе наглава с дъщеря си. Малката е изключително своенравна. Изолира го. Сляла се е с тантурестото бяло животно, което търпеливо обикаля в кръг.
	— Мама ще се притесни за нас! — Чарло се опитва да улови погледа й, но тя му се изплъзва.
	— Ще пояздя още няколко обиколки. — В гласа й звучи упорство, каквото въобще не е допускал, че е способна да проявява.
	Вкопчва се собственически в понито. Чарло обикаля с тях. Какво си докарах до главата, тюхка се той.
	— Утре — поглежда умолително дъщеря си. — Утре ще дойдем пак. Ще говоря с инструкторката и ще те запиша на тренировки. Ще идваш веднъж седмично. Скъпичко е, но ще се опитам да убедя мама.
	Юлие не го чува. Милва понито, тялото й се поклаща меко. Той оценява умението й да балансира, отчита колко комфортно се чувства. Въпреки това спира рязко, дръпва поводите на понито и заявява с по-строг тон:
	— Тръгваме, Юлие. Достатъчно за днес.
	Строгостта му звучи някак фалшиво и Юлие го разкрива. Схваща, че той не говори сериозно, и продължава да язди. Непроницаема е като стена. Отдала е сърцето си на Сноубол. Това е първата й голяма любов. Тук закони и правила не важат. Чарло прокарва длан по косата си и въздъхва. Внезапно му хрумва идея.
	— Хайде, ще го яздиш до конюшнята. Тъкмо ще се поразходим на чист въздух.
	Неохотно тя му позволява да поведе понито. Лицето й е посърнало — мисълта да се раздели с понито й е непоносима. Чарло извежда животното навън, копитата чаткат по асфалта. Юлие изправя гръб. В очите й се чете болка. Звездният миг е отминал. Неописуемо трудно й е да го понесе.
	— Животът продължава и утре — успокоява я баща й. — Нали все пак трябва и да спим. Много си добра, направо самороден талант. Ще те похваля пред мама и тя ще се съгласи да идваш на уроци. Е, какво ще кажеш? Радваш ли се?
	Стигат до металната врата. Юлие определено не е радостна. Долната й устна е издадена напред и потреперва.
	— Хайде, плъзни се надолу и аз ще те поема.
	Тя обаче не се плъзва. Продължава да седи и да стиска здраво юздите. Чарло се протяга на пръсти, обвива кръста й с ръце и започва да я дърпа.
	Юлие се вкопчва в гривата и стиска. Чарло дърпа по-силно. Понито започва да проявява признаци на безпокойство.
	— Юлие — моли бащата с изтънял глас — дръж се като голямо момиче и престани да се инатиш. Идва ми в повече.
	Накрая тя му позволява да я смъкне от седлото. Тялото й е сковано и неподатливо като дърво. Не пуска юздите.
	— Добре, заведи го в бокса — примирява се Чарло и Юлие повежда охраненото пони по пътеката. — Сега трябва да се погрижим за него, защото се потруди доста — обяснява той. — Първо ще свалим амуницията, после ще намерим чесало. Ще почистим копитата и ще го възнаградим с ласки.
	Юлие се спуска в склада и се връща с чесало. Започва да сресва коня с неописуемо усърдие. Косата й овлажнява от пот. Чарло отнася амунициите на мястото им, измива удилото с топла вода. Обзема го странното чувство, че се заражда нещо голямо. Нещо, което напира да вземе връх. В единия ъгъл намира плик със сухи парчета хляб. Взема едно и го дава на Юлие. Показва й как да го поднесе на понито. То излапва лакомството за нула време. А Юлие дълго стои до вратата на бокса и гали ли, гали бялата муцуна. Чарло едва я скланя да тръгнат. Тя се вкопчва в решетката и се съпротивлява до последно.


	Ето така започна всичко.
	Страстта й към конете приличаше на неговата страст към хазарта. Постоянно, изгарящо влечение в тялото. От един момент нататък цялото ти същество се стреми единствено да утоли жаждата си. Чарло виждаше, че Юлие се пристрастява. Пламъкът никога нямаше да угасне. И сега си мисли за това, пресичайки улица „Блум“ — отива за вестници. Подминава ветеринарната лечебница и пекарната и вижда срещу него да върви жена. Хвърля й бърз поглед. Разстоянието между двамата го настройва философски. Какво собствено е тази граница между мен и всички други хора. Все едно съм попаднал в чужда страна с непознат език, живея при условия, съвършено различни в сравнение с тези на другите. Обременително е.
	Влиза в магазина, взема три вестника от стойката, плаща ги, стисва ги под мишница и поема обратно към къщи. Най-спокойно върви надолу по улицата, ала неочаквано нещо се случва с крака му. Сковава се като при схващане, после поддава, лявото коляно се подкосява, Чарло полита безпомощно напред и се захлупва по очи на земята. Ожулва си брадичката в асфалта. Раната пари. Вестниците се разлитат в различни посоки. Лежейки на земята, Чарло размахва непохватно ръце. Оглежда се зашеметен — търси да разбере в какво се е спънал. Не вижда обаче никакво коварно препятствие. Иска да се изправи, но изпитва несигурност в коляното — ще удържи ли тежестта? Объркването му е тотално. По улицата се задават минувачи. Става му неудобно — да не го помислят за пиян. Най-сетне успява да се надигне. Предпазливо отпуска тежестта си върху лявото коляно. Дали пак няма да го предаде? Навежда се да събере вестниците. Минувач се спуска да му помогне. Чарло изтупва ръкавите на якето си и му махва отрицателно с ръка — няма нужда. Събира вестниците. Намокрили са се. Ожулената брадичка гори болезнено. Все още объркан, Чарло плъзва поглед по тялото си. Не проумява какво се случи. Продължава да изпитва известна слабост в ставата на лявото коляно. Е, поне не се огъва. Колебливо прави крачка, после още една и тръгва. Да рухне на земята като старец. Дойде му като гръм от ясно небе. Да не е болен? Ами! Нищо му няма. Винаги е бил в отлично здраве. Като дете често боледуваше от простуда, а в последно време са му нужни очила, защото зрението му поотслабна, но това е само на моменти. Иначе обаче, както вече стана дума, се радва на цветущо здраве. Винаги го е приемал за даденост. Стиска здраво вестниците под мишницата си. Падането го хвърли в смут. Усеща признаци на безпокойство, отблъсква го, прибира се, сяда на стол. Дълго седи така и се чуди, търси обяснение за инцидента. Вероятно се е подхлъзнал по заледен участък. Глупости! Какъв ти заледен участък в това меко време! Само тук-там се мярка по някое парче лед, и то раздробено. На обелка от банан? Не, просто коляното му се подкоси, поддаде напълно неочаквано. Изтласква настрани неприятната случка. Много време й отдели. Стига толкова. На всекиго се случва да падне — я ще се препъне, я ще се подхлъзне, я по невнимание ще стъпи накриво. Е, голяма работа. Ох, как го боли брадичката. Разтваря единия вестник. На пръв прочит не вижда нищо за убийството в Хамсюн. Мечтае кога ще настъпи голямата тишина — убийството повече няма да се обсъжда и всички ще са го забравили. Разгръща следващия вестник. Прелиства го бавно. Преобладават спортните страници. Темата изобщо не го вълнува. Неочаквано вижда снимка на мъж и веднага се сеща кой е: този инспектор ръководи следствието по случая „Хариет Крун“. Чарло чете бележката:
	„Във връзка с убийството на седемдесет и шест годишната Хариет Крун в Хамсюн на седми ноември полицията издирва мъж, участвал в пътнотранспортно произшествие, настъпило около десет и половина във вечерта на убийството на метри от дома на жертвата. Пред нашия микрофон главен инспектор Конрад Сейер поясни, че по неизяснени причини мъжът е отказал да подпише протокол за установени материални щети. Въпросното лице, както уточнява Сейер, се издирва само в качеството му на свидетел по случая.“
	Ужасен, Чарло пуска вестника. Търка ожулената си брадичка. Катастрофата, сепва се той. Тя ще ме закопае. Най-страшните му опасения се сбъдват. Тойотата, избухването. Инцидентът е привлякъл вниманието на полицията. Издирват колата му. А вероятно вече са го открили и го наблюдават, дебнейки подходящ момент. Чарло седи, запушил устата си с ръка, с ококорени очи. Обзема го паника, бързо наднича през прозореца. Полицаите са спецове по издирването. Нали това им е работата. Разнищват всички подробности. Как можа да ги подцени толкова! Сега, разбира се, е въпрос на време да го пипнат. Притиска длан към сърцето си, защото то блъска мощно. Глупости, нищо не знаят, само стрелят напосоки. Проверяват всичко, до което се доберат. А и нали подчертават, че е свидетел, не заподозрян. Но той няма как да се обади в полицията. Това обаче, като се замисли човек, само по себе си също е подозрително. Чарло седи и го наляга все по-голямо отчаяние. На всичкото отгоре и коляното му създава грижи. Пак го обзема коварно безпокойство. Влиза в банята, смъква си панталоните. Коляното му изглежда съвсем нормално. Сравнява го с дясното. Никаква разлика. Просто нещо съм се разсеял, казва си, краката ми са се преплели и затова паднах. Нищо тревожно. Същевременно е наясно, че не е точно така. Вътрешният му глас възразява, твърди друго: ставите му са износени. Той не иска да слуша, вдига си панталоните, приближава до огледалото. Раната на брадичката е безобидна. Не вижда смисъл да й слага лепенка. Връща се в дневната и разтваря третия вестник. И в него са публикували снимка на Сейер в кос страничен ракурс. Мъж с характерна физиономия и прошарена, късо подстригана коса. Пак историята за Хамсюн. „Както при всяко подобно разследване, проверяваме какви автомобили са минали в района — уточнява инспекторът. — Затова искаме да се свържем с мъж, който на седми ноември вечерта се е сблъскал с тойота «Ярис» на кръстовището до гарата. Като човек, намирал се в близост до местопрестъплението, е възможно да е забелязал нещо важно за следствието.“
	„Знае ли се каква марка кола е карал въпросният мъж?“ — питат журналистите. Въпросът е отпечатан с удебелен шрифт.
	„Най-вероятно червена хонда «Акорд».“
	Чарло отива до прозореца и се заглежда в улицата. Ами съседът Ерлансон? И той чете вестници. А и не е изключено да е забелязал вдлъбнатината в калника. Пък е и голям любопитко. Често застава на прозореца и зяпа. За момента страхът го завладява напълно. Издирват червена хонда. Краката му се подкосяват. Там долу май вижда сиво волво. Струва му се познато. Ако Инга-Лил беше жива, нищо от това, дето му се изсипва сега върху главата, нямаше да му се случи.
	Как изглеждам всъщност? Имам ли отличителни черти? Рядка коса и зелена парка — онзи младеж с тойотата едва ли ще си спомни повече, защото го стъписах с моето поведение. Не вярвам да е обърнал внимание на подробностите. Съмнявам се да е запомнил номера на колата. Е, възможно е, но само частично. Да, но сега ще погнат всички собственици на автомобили с подобни номера и ще ги изключват един по един. Ще дойдат и при мен да ми задават въпроси. Аз ще се притесня, погледът ми ще блуждае, ще започна да си противореча. Не, няма. Ще запазя самообладание. Важно е да бъда съсредоточен. Стисва пръсти в пестници и пак ги разгъва. Подпира се на подпрозоречната дъска. Нали някои се измъкват. Ще си мълчиш!


>
	* * *

	Инга-Лил пържи риба на печката. Носи се апетитна миризма. Чарло помага на Юлие да се съблече. Сваля дрехите една по една и накрая остава топло слабичко момиче с тънички ръце и крака. Тя се отскубва и влетява в кухнята. Изгаря от нетърпение да се похвали на майка си.
	— Къде се забавихте толкова? — пита Инга-Лил и избърсва потта от челото си. В кухнята е горещо заради нажежения котлон.
	— Яздих пони! — Юлие подскача. Вълнуват се и рижите й коси.
	— Яздила си пони? — стъписва се майка й.
	Чарло бърза да обясни:
	— Ходихме в конната база и й позволих да пробва. Само няколко обиколки.
	— Няколко, казваш? Поглеждал ли си часовника?
	— Ще ходя на тренировки по езда. Тате се съгласи.
	Юлие се тръшва на един стол и обляга лакти върху масата. Инга-Лил ги избутва. Изважда в чиния парчетата риба от тигана.
	— Първо ще го обсъдим — казва тя. — Сигурно е доста скъпо.
	Чарло отива до нея и й намигва многозначително.
	— Няма какво толкова да обсъждаме. Довери ми се.
	И стрелва съпругата си с красноречив поглед, отмята глава към Юлие и забелва очи, за да подскаже на какво е станал свидетел. Инга-Лил обаче не е присъствала. Стяга рамене. Не е очарована от идеята. Поставя чинията с рибата на масата. После излива водата от сварените картофи.
	— Стават много злополуки — прошепва тя, та Юлие да не я чуе.
	— Позволяваш й да кара колело по улицата. Това е по-опасно.
	— Но носи каска.
	— И при ездата слага каска — бързо я уверява той.
	Споглеждат се. Юлие приковава настойчиво очи в очите на майка си.
	— Ще яздя — категорично заявява и се втренчва в масата. Държи вилицата в готовност. Огладняла е.
	— Първо си измий ръцете — намесва се Чарло. — Бяхме в конюшня. Хайде в банята!
	Там й помага да смесят водата до приятна температура. Един до друг си насапунисват ръцете. Погледите им се срещат в огледалото.
	— Искам да идем и утре — инатливо настоява Юлие и търка ръце, та чак хвърчи пяна.
	Изплаква ги, Чарло й подава кърпа да ги подсуши.
	— Юлие, разбрахме се за един час седмично. За повече нямаме пари.
	— Ще ходя да го реша — упорства тя. — Ще го галя, ще му вчесвам опашката, ей такива работи. Ще му давам хляб и моркови.
	Връщат се при Инга-Лил. Тя вече е седнала до масата.
	— Ами екипировка? — подхваща притеснено. — За езда са нужни много неща: ботуши, каска, предпазна жилетка и какво ли още не.
	— Не е проблем — успокоява я Чарло. — Дават всичко необходимо под наем. А и нищо не пречи да язди с нейните си ботуши, имат здрави подметки. Каска ще наемем. Е, най-много да се наложи да купим нагайка — струва трийсет крони, нищо работа. И чифт хубави ръкавици. И толкова.
	Инга-Лил мълчи. Започва да се храни. Юлие я наблюдава внимателно. Хвърля по някой бърз поглед и на баща си. Струва й се, че обработката на майка й върви бавно. Чарло обаче действа планомерно. Познава Инга-Лил, знае, че й е нужно време.
	— Не е честно Юлие да страда заради твоята тревожност — отбелязва той, докато дъвче. — Ами ако реши да се занимава с алпинизъм? Там травмите са още по-чести. При хандбала пък например състезателките непрекъснато се удрят. Я си представи, че един ден изяви желание да се гмурка?
	— Добре де. — Инга-Лил го поглежда изкосо. — Стига да не прескача препятствия, може. Щом ще язди в закрито помещение в присъствието на инструктор, сигурно не е чак толкова опасно.
	Чарло хапе долната си устна.
	— Е, ще скача, разбира се. Именно препятствията са забавната част. Но спокойно: начинаещите започват със съвсем ниски препятствия. Обучават ги от нулата.
	— Не искам да присъствам — отсича майката. — Не искам да гледам. Просто нямам нерви.
	Чарло се усмихва.
	— Аз пък имам. Инга-Лил, дъщеря ти е момиче с характер. Позволи й да бъде каквато е. Тя никога няма да танцува балет.
	Чарло придружава думите си с усмивка.
	— Между другото, танците са много тежка професия. Непрекъснато изискват да превъзмогваш травми и болка. Боже, как се радвам, че няма да ставаш балерина, Юлие.
	Тя яде риба и се подхилва. Доволна е, защото баща й е на път да сломи съпротивата на майка й.
	— Непременно трябва да я регистрираме в Жокейския клуб. Задължително е заради застраховката.
	Инга-Лил въздъхва.
	— Радвай се — настоява Чарло. — Дъщеря ти си поставя цели и ги преследва. Нали виждаш какви започват да ги вършат другите момичета, като навлязат в пубертета. Вечер висят пред бензиностанцията и се оглеждат за момчета. По-добре да е в конюшнята. Там ще се занимава с нещо сериозно.
	В крайна сметка Инга-Лил намира сили да се усмихне храбро и капитулира. Юлие излапва двойна порция. Започва да подготвя бъдещето си на ездачка.
	— Ще се наложи да ринеш конски фъшкии — предупреждава я сериозно Чарло. — Това си е доста тежка работа.
	Юлие кима енергично. Изгаря от нетърпение да чисти конски тор. Тръпне в очакване какво ще й поднесе животът. Приключението тепърва започва.
	Чарло се усмихва благодарно на Инга-Лил. Изглежда много изморена. Още тогава е била болна, но никой от тях не го е знаел.


	Именно часовете в конюшнята го сближава толкова с Юлие. Заедно споделят всичко: и радостта, и изтощителния труд, и сълзите, и смеха. Излизат вечер при всякакво време: и в лятна жега, и в есенни бури, и в зима, и в кучи студ. Когато е особено мразовито, амунициите са толкова вкоравени, че ремъците не се огъват. На Юлие обаче винаги й е топло. След три обиколки в закрития манеж захвърля якето. Тя расте и трупа опит, започва и скокове. Препятствията стават все по-високи. При всяко прелитане над поредното препятствие сърцето на Чарло блъска до пръсване. Изпитва едновременно страх и тържество. Шейсет сантиметра, метър, метър и двайсет. Сбогом на понито Сноубол. Качва се на голям кон — кастрата Мефисто. Нещата вече са много сериозни. Страстта е неизлечима. Обсебва и дните, и нощите. Зелените й очи са постоянно впити настойчиво в него:
	— Искам мой кон.
	— Нямаме пари, Юлие.
	— Тогава ще спестявам. Ще си намеря работа.
	Той кима окуражително. Харесва му, че тя има стремежи, че притежава силен характер.
	— А може да ми дадат пари и по случай конфирмацията. С тях ще купим кон.
	— Все нещо ще измислим.
	Тя сграбчва якето му и го стисва:
	— Обещаваш ли, тате?
	— Обещавам — предава се той.
	При спомена го полазват тръпки. Тя спести двайсет хиляди, а той ги проигра зад гърба й. Изниква още един спомен. Инга-Лил ги е пратила с Юлие да напазаруват продукти. На излизане от магазина Чарло спира до игрален автомат, започва да рови из джобовете си и намира монета от десет крони. Пуска я в машината. Юлие го наблюдава скептично, проследява как символите се въртят зад прозорчетата. В купичката долу изтракват няколко монети. Хората се обръщат след тях. Надават ухо на разговора им.
	— Забавно, а? — пита той с усмивка и пуска нова десетачка.
	Машината забръмчава. Чарло се радва като дете. В купичката издрънчават още монети.
	— Мама няма да е очарована — напомня колебливо Юлие. — Видиш ли такъв автомат, все спираш.
	— Отиват за благородни цели — и пъхва нова монета. — Пък и се случва да спечеля.
	— Искам вече да се прибираме. Гладна съм.
	— Ей сега приключвам. Останаха ми още малко пари. Тя въздъхва отчаяно, слага ръце на кръста. Юлие е най-прекрасното същество на света, но разсърди ли се, да не си й насреща. Той изгубва всички спечелени монети, свива рамене и тръгва след нея. Ето това си спомня сега. Как обръща гръб на автомата и тръгва, усещайки как машината го тегли към себе си, все едно го е вързала с въже. Иска да се върне, да стои под светлината и да играе, докато падне нощта. Гложди го неистов порив, глад. Около машината светът се смалява, стеснява се до тунел. Съществуват само той, звуците, светлината. Забравя, че Инга-Лил е болна, а дрънченето на монетите го увлича със силата на стремителен поток.
	Обещал е на Юлие да я заведе в „Йовревол“.
	— Най-красивият хиподрум в Европа. — Чарло я гледа въодушевено.
	Инга-Лил обаче слуша с изопната физиономия.
	— Няма да залагаш — предупреждава го строго тя. Чарло се разсмива гръмко. Няма да залага, разбира се, просто ще се полюбуват на хубави коне и ще позяпат хора, нищо повече. Ще изпият по едно безалкохолно на слънце, ще разпуснат. Говори така, защото си мисли, че държи положението под контрол.
	Ротативките бяха първото леко повишаване на температурата, което впоследствие се разви в треска. Тя го изгаряше ден и нощ. Правеше го щастлив и го докарваше до отчаяние. Радва се, че Инга-Лил не е свидетел какво се случва сега; че почина, докато той все още беше почтен човек. Всъщност някога изобщо бил ли е почтен? Или от самото начало коренът е бил прогнил и затова сега всичко започва да линее? Оттам ли е слабостта в коленете? Пак се връща в кухнята на Хариет. Вижда гърба й до кухненския плот. Край ушите стърчат кичури посивели коси. Той удря с всичка сила, удря, а в главата му отеква гръм. Объркан, притичва до прозореца, вкопчва се в рамката и се втренчва навън. Отново го обзема чувство на изнемога. Продължава едва няколко секунди, после пак си възвръща силата. Откъсва се от прозореца и сяда до бюрото. Изважда телефонния указател и започва да прелиства жълтите страници в търсене на ветеринар.


	Лекарката е слаба жена с момчешко излъчване, гъст бретон и лунички по носа. Облечена е в протрити дънки и винтяга с връв на кръста. Докато говори, непрекъснато си движи главата. Прави впечатление на дейна и енергична. Косата й подскача около ушите. Пристига в комби, измъква тежък куфар и влиза в конюшнята. Чарло я следва. Върху капака на куфара прочита надпис: A horse is the ladyʼs best friend.*
	[* A horse is the ladyʼs best friend (англ.). — Конят е най-добрият приятел на жената. — Б.пр.]
	— Охо! — Тя оглежда дорестия кон. — Голям е хубавец.
	Чарло кима гордо. И Мьолер е съгласен. Стои със скръстени ръце и следи всичко с ястребов поглед. Добре подготвен е, гарантира за качествата на коня, но сега експертката е поела нещата в свои ръце и Мьолер няма друг избор, освен да й преотстъпи инициативата. Слага оглавник на Крейзи и го извежда от бокса. При стъпките по цимента се чува глухо ехо от копитата. Ветеринарката ще направи обстоен преглед на коня. Със сгъване и разтягане проверява всички стави, всички мускулни групи; симетрията, очите, ушите, устата, зъбите. Опипва меките тъкани между копитото и копитната кост и се натъква на удебеляване. Мьолер твърди, че му е по рождение; не е симптом на заболяване. Ветеринарката извежда коня навън и тича с него в снега. После моли Мьолер да направи същото. Лекарката определя, че конят има равномерен тръс. Иска да види паспорта с ваксинациите. Мьолер го вади от джоба си. Лекарката дава на коня обезпаразитяваща паста против тении и глисти. Отваря голямата му уста, изстисква вътре малко жълтеникава паста, събира челюстите и ги задържа, докато той преглътне. Задава въпроси за хранителния режим, за претърпени травми и прекарани заболявания. Иска да види родословието му. Отлично е. Бащата и майката на Крейзи са Перикъл и Адора 3. Роден е в конен развъдник в Холандия, после е изпратен в Дания, а през 2001 година пристига с кораб в Норвегия. Пътува без проблеми, свикнал е да участва в състезания и е послушен като дете. Не се съпротивлява при извеждане и въвеждане в бокса. Лесно се подковава. Накрая лекарката се усмихва широко и погалва коня по тила.
	— Колко ти искат? — прошепва на Чарло.
	— Четирийсет хиляди.
	Тя се усмихва още по-широко. Между предните й зъби има разстояние.
	— Изцяло си струва парите.
	Чарло ги държи във вътрешния си джоб. Кървави пари, стрелва се през ума му, но никой не знае. Никой не знае, никой не го е видял, онази вечер на седми ноември беше тъмно, хората са си стояли по домовете. Плаща седемстотин крони на ветеринарката за посещението, благодари й за помощта и тръгва след Мьолер към кабинета на етажа над боксовете.
	Таванът е скосен. Вътре е тъмно и приятно топло. Носи се характерна миризма на коне и на байцвана дървесина. Предстои да подпишат договор за покупко-продажба. Моментът е тържествен. Чарло изпитва детинско въодушевление. Сяда на близкия стол. Мьолер изважда купчина документи. Предишните собственици на коня са двама. Връчва всичко на купувача да го прочете. Чарло изважда парите от портфейла си и моли Мьолер да ги преброи, докато той преглежда книжата. В уютния кабинет са изложени купи, трофеи и снимки на коне. На Чарло му хрумва идея. Поглежда крадешком Мьолер, който съставя договора. Да се престраши ли? Какво толкова може да стане? Най-много да му откажат.
	— Случайно да имате свободно работно място? — пита Чарло и мигом съжалява, защото Мьолер го поглежда изненадан и изведнъж Чарло се чувства като просяк.
	— Да ви кажа… — подхваща провлечено Мьолер — от дълги години стопанисвам това място почти без чужда помощ. Та, на вашия въпрос, за работата… — Прави пауза. — Трудно ми е да отговоря. Бих наел човек, но не на пълен работен ден.
	— А на половин сте склонен, така ли? — Чарло се усмихва, опитва се да поддържа неангажиращия тон.
	— Случвало се е да ми се прииска да имам общ работник — признава Мьолер. — При двайсет коня има много чистене. Освен това все изниква нещо за ремонт в закрития манеж. Сръчен ли сте в ръцете?
	Чарло кима енергично.
	— Имам шофьорска книжка, категория Б — добавя. — Ако това е от значение. Отдавна съм безработен и, нали знаете, започвам да скучая.
	Мьолер кима с разбиране и плъзва договора към Чарло.
	— Може и да измислим нещо. Дайте ми малко време. Ако в началото се задоволите с по-ниско заплащане… Ето, попълнете празните полета: новия собственик на коня и вашия подпис.
	Чарло взема химикалката и подписва. Върху пунктираната линия за името на новия собственик написва „Юлие Торп“.


	Седи на стола с бира в ръка и разглежда договора. Лежи на масата отпред — златен къс хартия. Вдига го, за да го прочете. Пръстите му се разтреперват. Направо не може да повярва, че най-после ще успее да се реваншира на дъщеря си. Докато пие, се размечтава. Въображението му рисува красиви картини на Юлие върху коня. Същевременно усеща как неувереността стяга вътрешностите му на възел. Страхува се, че Юлие ще му затръшне вратата в лицето. Ще го отпрати, преди да е успял да продума. Цената беше висока, но всичко си има цена. Понякога се измерва в кръв. Това отвежда мислите му към дамгата в неговото сърце. Сега е покрита с грапава сива тъкан. Всички хора имат белези, мисли си, и външни, и вътрешни. Обляга се удобно на стола. Не пуска нито телевизията, нито радиото, защото тишината му допада. Стеле се из стаята и го успокоява. Но спокойствието му е много крехко. Полага усилия, за да седи кротко, да диша дълбоко и равномерно. Пак си представя Юлие и образът й го дръпва рязко назад в миналото. Тя пъхва левия си крак в стремето и прехвърля десния над седлото на Мефисто. Чарло държи якето й. Юлие бързо се сгорещява. Треньорката се приближава и протяга нещо към Чарло.
	— Последните четири часа не са платени — връчва му фактура.
	Той се плясва по челото — ох, вярно, съвсем съм забравил. Юлие го държи под око, вижда какво се случва. Отклонява коня и се отдалечава. Чарло вади портфейла си — празен е. Най-ясно от всичко си спомня срама, защото го изпитваше непрекъснато — парите изтичат от портфейла му в безспирен поток и се вливат в ротативките. Все едно кърви, но капят пари. Чарло изблъсква настрани болезнените спомени. Иска да си представи нещо друго, нещо приятно.
	Пред вътрешния му взор изниква погребението на Инга-Лил. Траурната музика, шепнещите гласове, Юлие стиска ръката му силно, силно — още малко и ще я смачка. Как ще се оправяме оттук нататък? — пита се той. Инга-Лил беше мой коректив. Сега я няма и той полита в безтегловност: скъсва се и последната, бездруго изтъняла нишка, свързваща го със света.
	Опомня се. Оглежда се. Ето, започна да влиза в релси. Намери си работа. Ще се труди. През годините, които му остават, ще вложи всичките си сили, ще си изкупи греха посвоему. Взира се в улицата. Покрай тротоара има няколко паркирани коли. Чарло ги оглежда най-внимателно. Втълпил си е, че го преследва сиво волво. Сега не го вижда. В автомобилите няма никого. До края на живота си все ще съм като на тръни, дава си сметка той. Или поне докато изтече давността на престъплението. Това ще стане чак след двайсет и пет години. Тогава може вече да съм мъртъв. Но би било хубаво да доживея този ден. За него погасяването по давност е почти равнозначно на опрощение. Да, извършил си ужасно деяние, но повече няма да те мъчим. Чакат ни други важни случаи. Ето така си представя нещата. Поглежда ръчния си часовник. Дали Юлие вече си е легнала? Навярно чете книга в леглото. Дори не подозира каква изненада я очаква.


>
	* * *

	На следващия ден той брои часовете, минутите, секундите.
	В единайсет започва голямото междучасие. Юлие сигурно си хапва закуската, приготвена вкъщи, и смята деня за съвсем обикновен — математика, английски, физическо. Няма представа, че най-после съм проявил предприемчивост, мисли си той — заради нея, заради нас. Не подозира на какво съм се подложил в името на нашето бъдеще. Крачи от стая в стая и чака. През цялото време пуши. Малко е нервен и нетърпелив. Навън грее бледо слънце. Най-сетне моментът е настъпил. Излиза, тръгва към колата. Гази по заскрежени листа и хрускането им разцепва тишината. Всичко е толкова светло, остро, студено. Започва да свиква с новото си аз — след продължителното усещане, че от огледалото го гледа непознат. Вече се чувства по-спокоен. Отне време, но у него започва да покълва надежда за вероятността да се измъкне. Нали не всички ги хващат. Такива неща му минават през ума, докато шофира към квартирата на Юлие. Чувства се влюбен тийнейджър, комуто предстои да изведе момиче на първа среща. Юлие живее на улица „Оскар“. Там има общежитие за гимназисти. Всеки си има стая, само кухнята и банята са общи. Юлие получава стипендия и може да си плаща наема. Чарло паркира до тротоара и стои известно време в колата. Поглежда към прозореца й: свети. Ще намери ли смелост да се качи? Юлие е толкова силна, толкова безкомпромисна. Толкова огорчена от неговите „изпълнения“. Слиза от колата и заключва. Тръгва нагоре по стълбите и ги брои. Отвътре се чува слаба музика, но никакви гласове. Чарло застава на площадката с безсилно отпуснати ръце и разбито сърце, облечен в стари джинси и дебела карирана фланелена риза. Най-сетне дава команда на дясната си ръка да почука на вратата. Музиката мигом затихва. Вратата се открехва. Подава се Юлие. Зелените й очи потъмняват, неприятно изненадани. Тя рязко се извръща настрани. Но не затръшва вратата. Продължава да стои — мълчалива, с настръхнали рамене.
	— Може ли да вляза, Юлие? — умолително подхваща той. — Имам да ти покажа нещо важно.
	Каква е слабичка, минава му през ума. Добре че Инга-Лил не вижда колко се е стопила.
	В поведението на Юлие не се долавят никакви признаци на любопитство. Той не вижда лицето й, само рижавата коса.
	— Нещо важно — повтаря той и пристъпва напред.
	Разперва непохватно ръце. Силно е развълнуван. Отдавна не е бил толкова близо до нея. Да протегне ръка — ще я докосне. Не го прави. Стои и чака.
	— Какво? — пита накрая тя. Гласът й е резервиран.
	Чарло затаява дъх. Подготвен е да изтърпи поредното унижение, подготвен е и за възможността тя да хвърли горчиви обвинения в лицето му. Юлие тръгва навътре към стаята, той колебливо я следва. Оглежда се. Вижда легло, бюро и телевизор. По стените са закачени снимки на Сноубол, Мефисто и Джони Деп. Лампион с розов абажур разпръсква топла романтична светлина. По пода се валят разхвърляни дрехи. Юлие започва да ги събира — някак машинално, със суров поглед. Чарло я наблюдава: езикът на тялото й говори за неумолима студенина. Челюстите й потръпват ядно. И въпреки това той усеща нишката, която ги свързва. Още съществува, затова Юлие трепери така. Иска му се да я попита може ли да седне, но не знае откъде да започне. След малко, надява се той, като й каже за какво е дошъл, очите й пак ще грейнат както преди, ще станат зелени и блестящи, каквито ги помни.
	— Отдавна не сме се виждали — подхвърля плахо.
	Тя продължава да подрежда безмълвно. Мести вещи, ръцете й се движат припряно. На Чарло му става неловко, отива до леглото и сяда. Намира се на нейна територия и е длъжен да стъпва предпазливо. Същевременно се чувства силен. Идва с добри намерения — да й се реваншира за предателството. Тя се приближава до бюрото, сяда и вперва поглед в него. После заравя лице в шепите си. В стаята цари гробовна тишина. Чарло не смее да продума: Юлие е наложила мълчанието и тя определя колко ще продължи. Чарло седи и се измъчва в очакване на сигнал, дума, поглед — позволение да продължи. Не получава нищо подобно. По едно време преценява за себе си: аз съм мъж с опит, не ми прилича да се държа толкова неуверено. Събира кураж и подхваща:
	— Ти не искаше да ме виждаш и аз уважих желанието ти. Можех да ти предложа само живот в мизерия.
	Юлие продължава да мълчи.
	— Но сега всичко е различно — поглежда я настойчиво. — Живея по съвсем друг начин. Най-сетне скъсах с хазарта.
	Тя снема длани от лицето си и го поглежда.
	— Това съм го чувала много пъти.
	Гласът й е беззвучен.
	— Къде си се ожулил? — пита неочаквано тя.
	Той докосва брадичката си и вдига сконфузено рамене.
	— А, ударих се — отвръща нехайно. — Драскотина.
	Тя става и се приближава. Неумолимият й поглед го изгаря.
	— Защо си дошъл?
	Той прави опит да я умилостиви с усмивка: ще й обясни, нека само…
	— Пак ли си пил? — пита тя. — И после си паднал? От това ли е раната?
	Чарло клати енергично глава.
	— Не се притеснявай за мен. — Гледа я, а сърцето му прелива от нежност. Юлие е толкова красива с тези зелени очи. — Вече не пия. Приключих с пороците.
	Тя не му вярва. Гледа го изкосо с присвити очи.
	— Разкажи ми как я караш — подканва я той. — Училището върви ли?
	Тя обръща глава към прозореца. Брадичката й е силно издадена напред. У него се надига неописуема обич. Пълничките сочни устни е наследила от майка си. Тесни рамене, лебедова шия. Как му се иска да са заедно.
	— След всичко, което се случи, идваш при мен и ми задаваш такива въпроси? Как върви в училище?
	Стомахът му се стяга на възел. Тонът й не му харесва.
	— Прощавай, държа се малко недодялано. Не ме бива в приказките, но съм тук по конкретен повод. Не съм дошъл с празни ръце.
	Тя неволно поглежда ръцете му.
	— Училището върви добре. Мисля да запиша ветеринарна медицина.
	Гласът й издава гордост и непокорство. Бузите на Чарло се сгряват. Дъщеря ми — ветеринарна лекарка, възторгва се вътрешно той. Благословен съм с това умно, красиво момиче, което най-вероятно ще ме приеме обратно. Просто няма начин!
	— А през свободното си време какво правиш? — интересува се Чарло. Тайната напира да излезе. — Остава ли ти време за друго, освен за учене?
	Тя цупи устни и започва да си чопли ноктите — къси, без лак.
	— Да — отговаря неохотно. — Чета. От време на време ходя на кино с приятели. Голяма компания сме.
	Той се навежда напред, търси да улови погледа й, да види как зениците й ще се разширят, когато й съобщи.
	— Значи, остава ти време за развлечения?
	Тя не разбира накъде бие той. Измерва го с поглед — колкото предпазливо, толкова и недоверчиво.
	— Да — отговаря малко несигурно. — Остава ми.
	Гласът вече не е неприязнен, но не е и нежен, какъвто беше по времето на тяхната близост.
	— А сили? Имаш ли сили?
	Тя недоумява, но той вече е привлякъл вниманието й. Устата й е леко отворена.
	— Много си отслабнала. Преди беше по-яка.
	— Това е защото вече не яздя.
	— Но ако подновиш тренировките, бързо ще стегнеш мускулите, нали?
	Разтреперан от възбуда, той бърка в джоба на якето. Напипва снимката.
	— Защото този младеж е силен. — Изважда снимката и я показва на Юлие.
	В продължение на няколко минути тя се взира объркана. После прави няколко крачки и се озовава до баща си. Взема снимката, разглежда я и клати глава. Не схваща какво всъщност иска да й каже.
	— Кое е това момиче? — Юлие сочи дъщерята на Мьолер.
	— Предишната собственичка. Конят вече е продаден. Случи се вчера. След обстоен медицински преглед.
	Чарло си поема дълбоко дъх и пуска бомбата:
	— Познавам новата собственичка. Казва се Юлие Торп.
	Тя пак поглежда снимката. Все още недоумява какво става. По лицето й е изписана погребална сериозност.
	— Шегуваш се — прошепва, но той вижда как в очите й припламват искри. И все пак тя сдържа ентусиазма си, защото добре познава баща си.
	— Не се шегувам. — За да се закълне, Чарло вдига длан. Ала клетвата, съобразява в същия миг той, изисква чиста десница. А неговата изобщо не е чиста. Омърсена е с кръв — кръвта на невинна жена.
	— Напълно те разбирам: нуждаеш се от доказателство. — Посяга към вътрешния си джоб и изважда договора. Подава го на Юлие.
	Тя взема листа и го изчита няколко пъти с окръглени очи. Взира се в снимката.
	— Крейзи? — пита с тъничък гласец. — Наистина ли си го купил?
	Чарло се смее: да, наистина, потвърждава. Платен е. В момента се намира в конна база „Мьолер“. Порода холщайнер, шестстотин килограма.
	— Да знаеш, че с него ще ти се отвори повечко работа!
	Тя се свлича на стола до бюрото, ляга отгоре, стиснала снимката в ръка, и клати глава. Дълго остава в тази поза. Все още не се оставя радостта да я завладее. Не смее. Съмнява се.
	— Как успя? — гледа го невярващо.
	Чарло изопва гръб и се мобилизира. Разказва старателно съчинена, предварително подготвена изключително правдоподобна история.
	— Баба ти имаше много наследствено сребро и реши да ми го даде още сега. Нали знаеш как възрастните хора започват да разпределят имуществото си, защото предчувстват края. В старческия дом не й трябвало сребро, така каза. Е, редно беше да го запазя за теб и за твоите деца, но ти живееш днес, а аз много исках да ти се реванширам. И го продадох на изгодна цена. Изплатих си дълговете. Приключих с глупостите. Намерих си работа: ще помагам в конната база.
	— И купи коня с парите от среброто?
	— Да. Беше много скъп старинен сервиз. Този модел вече не се произвежда. Никак не се затрудних да намеря купувач. Ти обаче не споменавай за това пред баба ти, като ходиш да я виждаш. Нали знаеш колко е объркана на моменти. Опасявам се да не се разкае и да си поиска всичко обратно.
	Юлие кимва и пак поглежда снимката.
	— Но ти дължеше двеста хиляди. Да не би да си получил толкова много пари за среброто?
	— Да. Имаше и златен часовник. Също свещници и други антики. Оказаха се предостатъчни.
	— Крейзи, а?
	— Страшна душичка е. Не се плаши от името.
	Тя стиска снимката. Все още е смаяна. Хвърля му изпитателни погледи — да провери дали не я лъже.
	— Юлие, нямаш представа колко е великолепен. На снимката цветът не се вижда достатъчно добре, защото я направих в закрития манеж, а там не влиза много светлина.
	Съмненията и недоверието й най-сетне изчезват.
	— Ти язди ли го? — няма търпение да разбере.
	— Може да се каже. — Чарло се усмихва при спомена.
	— Минахте ли в галоп?
	— Да. Яздих го в кръг. Но не посмях да сложа препятствия.
	— Пъзльо! — подкача го тя, става от стола и сяда до него на леглото.
	Най-после двамата са съвсем близо един до друг. Чарло вдъхва ухание на шампоан от косите й. Приисква му се да я стисне силно в прегръдките си, но се възпира.
	— Кога ще отидем да го видим? — пита Юлие.
	— Щом приключиш с домашните.


	— Четеш ли писмата ми?
	— Да.
	Той седи на леглото със скръстени ръце и наблюдава как Юлие обръща шкафовете с главата надолу. Обзета е от силен прилив на енергия. Чарло отдавна не я е виждал такава. Юлие търси жокейския си брич — онзи, карирания, нали се сещаш? Чарло не може да се нарадва, докато я гледа. Пуловери, блузи, бельо хвърчат от гардероба. Накрая тя намира брича — с кожена платка на дупето. Изхлузва си дънките и го обува.
	— Малко ми е широк, ама нямам друг.
	— Търпение, миличка. Пак ще го изпълниш. Купил съм ти не кон, а звяр.
	Тя се засмива и изважда чифт ботуши за езда.
	— Поизносени са и кожата се е напукала. Плачат за смазка, но ще ги намажа после.
	Обува и тях. Оглежда ботушите.
	— Откога не съм ги обувала.
	Чарло онемява от възхищение. Ето това е неговата Юлие. Вече не е сам. Има си семейство като другите хора. Дъщеря му е готова да тръгват. Излизат заедно и поемат по тротоара.
	— Тате, блъснал си колата.
	За миг Чарло забожда поглед в асфалта. Бързо преценява колко много теми трябва да избягва.
	— Да. Един тъпак ми отне предимството.
	— И си се опитал да я поправиш — установява Юлие. — Не съм виждала по-нескопосан ремонт. Защо не я закара в сервиз? Щом другият е бил виновен, длъжен е да ти поеме разноските, нали?
	Чарло се качва отпред, мислейки напрегнато.
	— Изплатиха ми обезщетение, но похарчих парите за друго — лъже отчаяно. — За нещо по-важно.
	Тя се качва. Не разпитва повече. Вади ластик от джоба си и си връзва косата на опашка. В тъмното купе топлият й дъх се вие на струйка. Ето, върнах си я, мисли си той. Сега в никакъв случай не бива да я губя. Не бива да допускам грешки.
	— Тате — внезапно се обажда Юлие — знаеш ли какво ми се прави? Преди да отидем в конната база.
	Чарло потегля по улицата в очакване да му съобщи желанието си. Той, разбира се, ще го изпълни. На това ще се посвети оттук нататък. Да сбъдва нейните желания, ще бъде основната му житейска мисия.
	— Ще ми се да се отбием при мама.
	Той кимва в знак на съгласие.
	— Отиваме — отсича категорично. — Веднага. Отдавна ли не си ходила?
	— Там ми е тежко — отвръща тихо тя.
	Така е, мисли си Чарло, да посещаваш мъртъвци не носи радост. Застане ли до надгробния паметник на Инга-Лил, се чувства неловко, някак излишен. Но сега ще бъдат двама. Завива и спира пред църквата. Тръгват между гробовете. Мълчат. Помежду им се е настанила стеснителност. Пристигат. Спират. Стоят известно време със сведени глави. Четат наум името — Инга-Лил Торп — всеки за себе си. Няма какво толкова да правиш на гроб в началото на декември. Чарло вижда, че пиренът е замръзнал. Лилавите цветове са покафенели.
	— Паметникът е хубав — прошепва Юлие.
	Той кимва — наистина направи много сполучлив избор.
	— Следващия път ще донесем свещи.
	Продължават да стоят умислени. В един момент сериозността ги напуска и те се връщат в колата.
	— Вълнуваш ли се?
	Тя кимва, духва в шепите си и закачливо се ощипва по ръката. Чарло се разсмива от сърце. Смехът извира от глъбините на душата му. Чувства се леко зашеметен. Потеглят. Излизат на главния път. Все още малко се смущават един от друг. Нищо, окуражава се наум Чарло, ще премине. Трябва ни време.
	— Да бяхме взели моркови — обажда се Юлие.
	— Близо до базата има магазин. Ще купим оттам.
	Спират, купуват моркови и две бутилки кока-кола. По навик Чарло чете заглавията на вестниците до касата, но Хариет Крун вече е забравена. Сигурно папката с делото й лежи на дъното на някое чекмедже, защото непрекъснато стават убийства. Следователите са затрупани с твърде много работа, та да тръгнат да се занимават с някаква старица от Хамсюн. Чарло знае, че не е така. Следствената машина продължава да работи. Просто не вдига шум.
	Чарло отблъсква неприятните мисли. Стигат до конюшнята и слизат от колата. Въздухът хладнее. Юлие се е умълчала.
	— Ето, пристигнахме. Да влизаме на топло — подканя я той.
	Престрашава се и със сърце в гърлото я прегръща през рамо. Отваря тежката врата. Оттам мигом се шмугва черна котка. Чарло подскача. Котката му напомня за онази фатална нощ. В пристъп на паника решава, че това е същата котка, че тя го преследва. Отърсва се от натрапчивата мисъл и посочва пътеката между боксовете:
	— В самото дъно, вляво.
	Юлие отива до решетката. Чарло стои по-встрани и я наблюдава. Косъмчетата по тила му настръхват.


	Тя току-що е дошла на бял свят.
	Лежи и потреперва върху корема на Инга-Лил — голичка, сбръчкана, прилича на розово жабче. Пухест мъх покрива главата й. Никога няма да забравя този миг, мисли си Чарло. Той се запечатва във всяка негова фибра, просмуква се във всяка негова клетка. Същото става и сега. Юлие стои до Крейзи, прегръща голямата тежка глава и нежно го гали по муцуната. Конят охотно приема ласките й. Клепа с очи. Изглежда сънлив. Юлие няма търпение да го опипа целия: ушите, гривата… Милва краката му, любува се на мощните копита. Изправя се и го поглежда в очите.
	— Ще потичаме ли малко, а, момче? — пита ласкаво тя.
	Спомените връщат Чарло рязко назад, към първия път, когато Юлие, възседнала Сноубол, отказваше да мръдне от седлото. Чарло й припомня онази случка, Юлие се усмихва широко. Помага й да оседлаят Крейзи и заедно поемат към закрития манеж. Чарло мята одеяло върху задницата на коня. Юлие се качва на седлото, подкарва го ходом и се изгубва надолу.
	— Чао, тате! — подвиква. — Ще се видим след няколко часа!
	Задъхан от силно вълнение, Чарло се взира след нея. Буйна радост напира неудържимо в гърдите му. Това е негова заслуга. Жертва се, за да го постигне. Изумен, клати глава и се оглежда за стол. Намира, сяда и започва да си свива цигара. Запалва я и смуква жадно. Следи Юлие с поглед. Мислите му отново хвърчат в различни посоки. Проклятие! Вече издирват червена хонда. Навярно е глупаво да отдава особено значение на този факт, но все пак е обезпокоително. Кръстосва крака и потреперва зиморничаво. В закрития манеж е доста студено, а той не е облечен дебело. Ох, и това поддаващо коляно. Има нещо съмнително в тази работа. Не успява да се успокои и да се съсредоточи върху картината пред очите му. Бъди щастлив, бъди доволен, нали постигна заветната цел. Конят пристъпва кротко с обтегнат врат и отпуснати поводи. Искам в продължение на години да седя тук и да се любувам на Юлие и на Крейзи. Друго не ми трябва на този свят. Но да можех, само да можех да намеря малко покой. Не съм ли го заслужил? Толкова много се блъсках, толкова много пожертвах. За да не замръзне, потропва с крака. Вижда, че Юлие подкарва коня към него. Вдига одеялото и го подава на баща си.
	— Ето — да се стоплиш, клето старче — засмива се тя.
	От възторг сияе като слънце. Косите й са с цвета на коня. Двамата са си лика-прилика.
	Чарло се загръща плътно с одеялото. Юлие пуска Крейзи в тръс. Боже, това е дъщеря ми, мисли си той, язди собствен кон. Вярно, доста е едър, но е много добре сложен и съразмерен, така да се каже. Юлие се вълнува от конен спорт. Всъщност е много добра. Сега, след като се сдоби със собствен кон, очаквам да напредне много. Умее и да скача. Преодолява метър и двайсет сантиметра на конкур-ипик — страхотно постижение за шестнайсетгодишно момиче. Конят й е порода холщайнер. Винаги съм имал слабост към дорести коне. Тези двамата ще пожънат големи успехи, сигурен съм.
	В закрития манеж влиза Мьолер. Спира до Чарло и с ръце в джобовете кимва красноречиво: ездачка и кон нямат грешка.
	— Хубава двойка — хвали ги той. — Добре ли върви?
	— Намериха точния ритъм. Ако знаеш колко бързо се сработиха! Конят й се подчинява — няма никакво съмнение. Изпълнява великолепно „крупата вътре“. Изключително прецизно, отчитайки размерите му. Момъкът си е доста дългокрак. Многообещаващо начало.
	Чарло млъква за малко.
	— Появи ли се работа за мен?
	— Да. — Мьолер подритва небрежно стърготините. — Сега, след като най-неочаквано се сдобих с работник, си дадох сметка колко се е струпало за вършене. Купих нови ясли и трябва да се монтират. Изолацията на прозорците в конюшнята плаче за подновяване. Зиме водата замръзва и се налага да носим с кофи. А налято мисля да боядисаш оградата около открития манеж и конюшните. А защо не и гаражите. Всички повърхности са се напукали — особено от западната страна.
	Чарло кима оживено.
	— Да започнем, пък ще видим колко часа ще се съберат — предлага Мьолер. — Отсега ми е трудно да определя колко ще ти плащам, но ще се споразумеем, сигурен съм.
	Остава още малко да погледа Юлие. Тя кара коня да отстъпва. Той изпълнява упражнението правилно и много елегантно, с изпънати крака и наведена глава.
	— Брей! — поклаща глава Мьолер.
	Чарло се е сгрял под одеялото. Юлие язди вече два часа. Бретонът й е мокър от пот, а от коня се вие пара.


>
	* * *

	На сутринта Чарло става рано.
	Кухненската маса вече се е превърнала в негов наблюдателен пост. Сяда до прозореца, закусва и следи какви автомобили минават. Форд. После фолксваген „Бийтъл“. Сипва две лъжици захар в кафето. Новият навик, придобит сравнително неотдавна, го озадачава, но вкусът му харесва. Задава се такси — свободно. Хлябът не е пресен. Отделя кората настрана — прекалено е твърда и се врязва болезнено във венците му. Живее ли човек сам, хлябът изсъхва. Инга-Лил беше толкова предвидлива. Нарязваше хляба на филийки и ги увиваше във фолио една по една. После ги прибираше в пластмасова кутия и ги замразяваше във фризера. За закуска ги затопляше в тостера и така винаги хапваха мек хляб. Инга-Лил, скъпа. Не е лесно. И все пак положението се пооправи. Имам известен напредък. Живея по правилата; постъпвам както е редно. От сега нататък, обещавам, ще се поправя. Искам Юлие да се гордее. Искам да се хвали с мен на приятелите си: баща ми е голям пич.
	След скромната закуска Чарло разтребва. После застава пред огледалото и се наперва. Изопва рамене, вирва брадичка. Преценява, че е отслабнал с три-четири килограма. Чертите на лицето му изпъкват по-отчетливо. Отива му. Широката брадичка и дългия прав нос е наследил от баща си. Ризата му е в синьо и сиво — да подхожда на цвета на очите му. Отхвърляй нещата едно по едно, наставлява се той наум. Живей минута за минута. Прави всички дребни неща, характерни за почтените хора. Детайлите са същността на живота. Приготви си питателна закуска, хапни филийка с „Гауда“ или с портокалов мармалад. Вземи си душ, избръсни се, облечи си чисти дрехи. Тегли си един гребен. Излез навън, сред хора, и тръгвай по задачи. Облича си пухеното яке и тръгва към колата. Избягва да поглежда към вдлъбнатината, защото щом погледът му спре върху нея, го изпълва дълбоко отчаяние. Подкарва по улица „Блум“, пресича моста и се озовава от източната страна. Паркира пред Бюрото по трудова заетост. Тази част от града е пълен безпорядък в строително отношение. Нови офис сгради убиват чара на красиви стари дървени къщи. По нищо не личи да има план или система. Но това е неговата част от града — тук е израснал. Хаотично застроена или не — има сантименти към нея. Пуска двайсет крони в паркинг — автомата, влиза в сградата и изтегля номерче: 58. В момента на гишето обслужват номер 49. Чарло оглежда чакащите. От пръв поглед личи, че са хора свободни и се издържат от помощи. Изгубили са достойнството си. В очите им не просветва и искрица надежда. Погледите им шарят безцелно по пръснатите наоколо брошури. Избягват да поглеждат другите. Край, зарича се Чарло, няма да бъда един от тях, искам да бъда част от обществото. Аз съм млад, със силни ръце и достатъчно ум в главата. Напоследък за него стана жизненоважно да постъпва както е редно. Намира си свободен стол и сяда с изправен гръб. Мисли си: ето ме, седя тук, аз, Чарлз Улав Торп, и нося престъплението си като дреха; зверското ми злодеяние ме покрива от глава до пети. Колко странно, че не го виждат, че то не излъчва нито зловоние, нито дразнеща светлина. Възможно ли е да изкупи греха си, като през остатъка от живота си върши добрини? Не в очите на правораздавателната система, а според мерките на голямата равносметка. Небесната. Ако такава изобщо се води. От време на време Чарло долавя намесата на висша сила. Почувства нещо подобно и докато стоеше в кухнята на Хариет: някой сякаш направляваше събитията отгоре, а той послушно изпълни отредената му роля. Чарло чака. Минава половин час. Идва редът на висок слаб мъж. Този не е убил човек, мисли си Чарло, ето колко естествено, небрежно увисва пред гишето, а Чарло е изгубил тази естественост. Както вината слага ясен отпечатък върху човешките лица, така и невинността се проявява в своеобразна непринуденост. Чарло мачка номерчето в шепа и мисли за Хариет Крун. И пред него мигом изниква картина. Старицата продължава да лежи на пода в кухнята с лице, потопено в локва кръв. Здравият разум се обажда: абсурд, вече е изнесена от кухнята. Някой се е погрижил да бъде погребана. Наследниците й. В главата му се заражда идея. Най-сетне на електронното табло светва числото 58. Той се отправя към гишето и се навежда напред. Жената отсреща е негова връстница, с късо подстригана коса, много слаба, с остра брадичка. Носи модерни очила — без рамки, със съвсем малки стъкла. Зад стъкълцата надничат тюркоазени очи. Гледат го напълно безучастно.
	— Идвам да декларирам важна промяна — подхваща той. Гласът му е силен и стабилен. Дано околните го чуват. Чарло е истински пример за подражание. — От две години получавам обезщетение за безработица.
	Служителката чака продължението. Той забелязва, че зениците й са съвършено кръгли. Животът не я е щадил: ирисите й са осеяни с петънца. Чарло вярва, че житейските несгоди и перипетии се отпечатват в очите. Само децата имат напълно бистри очи без никаква мътилка и точици.
	— Намерих си работа в конна база като общ работник. Засега съм на изпитателен срок. Първо трябва да заслужа доверието им и да се докажа като съвестен служител, пък после ще видим. Поне такъв е планът. Как ви се струва? — усмихва й се той.
	— Разумна стратегия. — Тя също се усмихва, но за кратко. Иска име и ЕГН.
	Тази жена несъмнено има нужда от известно предразполагане. Някои не се отпускат, не ги ли поухажваш малко, а в това го бива. Или поне преди го биваше. Опира лакти на гишето, отпуска брадичка в ръцете си, старае се да установи зрителен контакт.
	— Наемат ме само почасово и парите няма да ми стигат доникъде. А вие, предполагам, ще ми намалите обезщетението, но още не мога да кажа колко ще изкарвам, защото току-що започнах. Всъщност, днес ще бъде първият ми работен ден.
	— В такъв случай се обадете, след като получите малко повече яснота — отвръща служителката, докато прехвърля информация в компютъра.
	От институциите няма начин да се скриеш. Едно кликване — и излизат всичките ти лични данни. Роден 1963, адрес улица „Блум“ 20.
	— Знаете ли поне ориентировъчно колко ще е възнаграждението ви?
	— Най-вероятно ще ме наемат на половин работен ден. Но не сме обсъждали почасово заплащане.
	Тя продължава да натиска клавишите, присвива очи зад очилата.
	— Трябва да съобщите в осигурителната служба. Не виждам друг начин, освен да донесете фиша от първата заплата.
	— Може ли да го изпратя по пощата?
	— Да.
	Служителката отбелязва необходимото в досието му. Чарло чака търпеливо.
	— Реших незабавно да ви известя за промяната — казва той. — Не ми се ще впоследствие да бера ядове с институциите заради злоупотреба с парични помощи.
	— Постъпили сте съвсем правилно. Ние така или иначе ще засечем нарушението. Не един или двама се опитват да ни измамят.
	— Как не ги е срам — спокойно изрича той и впива поглед в тюркоазените й очи.
	После прекосява помещението с изправен гръб и излиза.


	Приключил с належащото посещение, той се качва в колата и потегля без цел и посока. Шофира из градските улици. Гледа хора и сгради, та да убие времето, докато стане следобед и дойде моментът да вземе Юлие. Зяпа блестящия град, светлините, отраженията в реката, предните фарове в насрещното платно — бели, жълти, синкави. Реклама на шоколад „Фрея“, уличен часовник. Девет и половина е. Случайно се озовава на улица „Елве“ и стига до тунела. Минава през него и излиза на главен път 134. Продължава напред, без да мисли. Най-сетне му просветва. Ами да: пътува към Хамсюн. Реката тече от лявата му страна — черна, студена, придошла. Обезпокоява го с несломимата си сила. Стремглаво втурнала се напред, тя му напомня за неговия живот: и той точно така неумолимо си проправя път напред към мига, от който се бои най-много. Мига на истината, който неминуемо ще настъпи. Младите хора имат толкова буден ум. Наблюдателни са, гледат и слушат внимателно, забелязват всичко, дори най-дребните подробности. Едва ли прави изключение и продавачката на цветя — фина и грацилна в червения пуловер. Не може да я забрави. Навярно — и тя него. Мълчанието му, неговата необщителност, износената му зелена парка. Той изблъсква мислите надалече. Вдига взор към небето. Денят е хубав. Вече влезе в правия път, държи се прилично, никой няма да го уличи в каквото и да било — нито в убийство, нито в злоупотреба с обезщетения. Подкарва към църквата в Хамсюн. Сняг покрива живописно смълчаното, изоставено гробище. Бялата пелена му придава хладна, особена красота. Чарло слиза от колата и започва да се оглежда. Жадно поема с дробовете си свежия въздух. Всичко наоколо блещука като обшито с микроскопични диаманти под млечнобялата слънчева светлина. Чарло тръгва бавно между гробовете. Най-вероятно на нейния все още има само обикновен дървен кръст, разсъждава той, защото изборът на камък отнема време. Време отнема и изработката на самия паметник — камъкът трябва да се издяла, да се полира, да се гравира. Непрекъснато се озърта през рамо. Хора не се мяркат — прекалено рано е. Дълго обикаля и търси. От време на време спира да се полюбува на бялата църква. Построена е през Средновековието. Наскоро е реставрирана. Вероятно е най-хубавата в цялата околност. Търси много методично. Запомня имената на починалите, гадае каква ли е съдбата им. Попада на гроба на дете. Озадачен, спира за малко. При мисълта за този без време угаснал живот го обзема тъга. На четири години. На тринайсет години. Несъзнателно прави асоциации с Юлие; какво ли би било да я изгуби. Въображението му не стига да си го представи. Юлие е толкова здрава и жизнена. Нищо лошо не може да я сполети. След половин час обикаляне най-неочаквано се озовава при гроба й. Хариет Аста Крун. Лежи тук, точно пред него. Да бях взел едно цвете, порицава се мълчаливо той. Би било порядъчна постъпка, поредна точка в актива ми. Изобщо не ми хрумна. Бях съсредоточен единствено върху новата картина, която сега ще отнеса със себе си, та да залича старата. Възрастна жена, положена в красив ковчег, със скръстени на гърдите ръце. А не онзи противен образ от кухнята, който вече няколко седмици ме мъчи: сгърчено, изпотрошено тяло в проста зелена рокля. Опитва се да си даде сметка как се чувства. Не е очаквал, че животът му ще претърпи такъв обрат, че ще извърши такова злодеяние. Затруднява се да свърже картините, прелитащи през ума му: дръжката на револвера, забита в черепа й; тя се свлича на пода; сега е само дървен кръст. Това наистина ли се е случило? Дълго стои прав пред гроба й и премисля всичко. Полага усилия да скалъпи убедително оправдание. Ти застана на пътя ми, изплаши ме ужасно с крясъците си; пък и се потроши от съвсем малко. Била си вече развалина. По-чуплива от тръстика. После изпаднах в шок. Случилото се ме беляза за цял живот, да знаеш. Никога няма да го забравя. Но аз съм баща — длъжен съм да бъда опора на дъщеря ми, докато съм жив. По тази причина не мога да продължавам да предъвквам тази трагедия безкрай. Няма да й позволя да ме съсипе — и бездруго вече съм в достатъчно плачевно състояние. Отношенията ми с Юлие още са съвсем крехки. Предстои ни да изминем дълъг път. Затова, ако зависи изцяло от мен, Хариет, от сега нататък ще правя всичко по силите си да те изтласкам от моето съзнание. Виждам, че тук всичко е наред — спретнато и приятно е. А навярно съвсем скоро ще се сдобиеш и с красив паметник. Хариет Аста Крун — хубаво име. Звучи прекрасно. Момент да изчисля… Била си почти на седемдесет и шест. Достолепна възраст. Аз едва ли ще доживея до толкова. Мижава утеха, сигурно ще възразиш, но всъщност ти си стигнала до възраст, смятана за средната продължителност на живота у нас.
	Той се чувства доволен и свежда глава. Стои със сплетени ръце. Най-сетне го е обзело усещането за покой и сега му се любува. Дойде време да тегли чертата на тази злочестина и да я загърби и да продължи напред. Неочаквано чува пропукване зад гърба си.
	— Потресаващо, нали?
	При звука на човешкия глас Чарло се сепва, обръща се и какво да види? Непозната жена. Зяпва в смайване. Жената се намира на пътеката зад него. Държи книжен плик. Облечена е в кафяво манто, обута е в черни ботуши, а малката й, плетена на една кука шапка наподобява грейка за чайник. Отдолу се подават няколко снежнобели къдрици.
	В отговор той сконфузено промърморва нещо неразбираемо.
	— Докато не ги хванат, няма да се успокоя — продължава жената. — Живея в съседната къща на улица „Фредбу“ — номер шест. Роднина ли сте?
	Тя пристъпва напред.
	— Не ви помня от погребението. И как бих могла! Тогава просто не бях на себе си.
	Жената млъква и го оглежда внимателно. Чарло е онемял. Първата му мисъл е да избяга, но той не се поддава. Наложително е да прояви хладнокръвие. Затова слуша думите й, а в джобовете стиска ръцете си в пестници.
	— Казвам се Мосе Майер. — Жената протяга ръка, обвита в кафява ръкавица.
	Той я хваща машинално и внимателно я поклаща.
	— Аз я намерих. Видях, че у тях свети в три през нощта, и се изплаших. Бях станала и надникнах през прозореца. Първо реших да отида да проверя дали всичко е наред, но ме достраша. И сега се обвинявам за проявеното малодушие, но съм възрастна и живея сама. Не ми достигна смелост.
	Чарло слуша и кима. Словесният й поток го приковава и той не е в състояние да помръдне.
	— В седем сутринта пак погледнах през прозореца. У Хариет продължаваше да свети. Това вече сериозно ме притесни, защото тя не става преди девет. Сигурно знаете, че страдаше от артрит — много мъчително заболяване. Двоумих се, двоумих се, но накрая не издържах и отидох. Вратата зееше отворена. Намерих я в кухнята. Казвам ви: никога няма да забравя тази гледка. Не просто я бяха били. Бяха я смазали от бой.
	Тя размърдва книжния плик и той изпуква. Сигурно носи цвете, предположи Чарло.
	— Не я познавах — мънка той и се обръща към гроба. — Просто случайно минах оттук.
	— О, така ли? А аз ви помислих за нейния племенник — все ми говореше за него, живеел в чужбина. Потресаващо убийство…
	Чарло кима, търси начин да се изниже, но жената не е приключила. Продължава да го задържа с настойчивия си поглед и Чарло не може да се откопчи.
	— А най-лошото е, че човек започва да живее в страх. Тя пристъпва към гроба, бръква в плика и след известно суетене изважда малък зелен венец.
	— Преживяването буквално те съсипва. Вече не спя добре нощем. По една или друга причина ми се отразява добре да идвам тук. Успокоявам се. Сега поне Хариет почива в мир.
	Жената се навежда с известно затруднение и полага венеца пред кръста.
	— От полицията ми оказаха голяма подкрепа. Обаждат се да питат как съм. Отбиват се да ме проверят. При всички случаи няма да се откажат, докато не заловят виновниците.
	— Няколко ли са? — Чарло я поглежда настойчиво.
	— Не знам, но като имам предвид какво заварих в дома й, не бих се изненадал. Най-странното е, че, съдейки по следите, тя ги е пуснала доброволно. Хариет винаги слагаше веригата отвътре. В това отношение беше много предпазлива. Но навярно са я забаламосали умело — щом ги е пуснала. Ще ми се да разбера как е станало. Ще ми бъде за урок. Човек не бива да вярва никому.
	Той кима за пореден път, прави две-три крачки, иска да приключи разговора и да се махне оттук.
	— Прощавайте, че ви обремених с тази ужасна история, но — както казах — ви взех за роднина.
	— Просто минавах оттук — повтаря той. — Аз, естествено, знам за случая. Всички вестници писаха. Между другото, мястото е много красиво. Църквата, гробището… По-хубави не съм виждал.
	Бръщолеви, колкото да се намира на приказка. Не може да спре. Бузите му пламват като божури. Прокарва пръсти през косата си, накрая изпелтечва нещо за времето; колко приятно е да се разходиш из гробището.
	— Така е — съгласява се жената. — В крайна сметка един ден всички ще се озовем тук. Все едно се прибираш у дома. Но понякога животът е толкова непонятен. Как е възможно да се случват такива неща!
	— За всичко си има обяснение. — Чарло поглежда зеления венец.
	— Не и за това — поклаща тя беловласата си глава. — Това си е чиста лудост.
	Обзема го неудържим порив да й обясни: не е луд. Ни най-малко. Колкото тя е човек, толкова е и той. Желанието напира. Главата му бучи. Същевременно старицата започва да го изучава, погледът става по-проникновен. Сините й очи го измерват зорко. У нея определено се поражда известно недоверие. Срещата с тази жена всява в душата му смут — смут, не по-малък от обзелия го след катастрофата. Той й кимва делово и се оттегля възможно по-бързо. Втурва се към колата. Качва се и известно време седи, дълбоко угнетен. Терзанието, че тази жена го видя до гроба, го прониква до мозъка на костите.


	Ето я!
	Юлие тича към колата. Той я съзира на мига. Рижата й коса се откроява сред множеството ученици. В движенията й се е появил нов живец, ентусиазъм, какъвто отдавна не е виждал. Тя отваря вратата, мята раницата си отзад и се тръшва върху предната седалка. Колата се разклаща. Юлие е задъхана, сгорещена. Най-сетне Чарло се отпуска. Съсредоточава се върху нея. Все още се чувства несигурен в новата си роля: най-сетне пак му се удава възможност да е баща. Тя наистина ли иска да общуват? Момичето закопчава обезопасителния колан и го поглежда.
	— Взе ли моркови за Крейзи? — пита с бодър, весел глас.
	— Да — усмихва се той.
	Чарло пали и потегля. Ето, пътуваме двамата: аз и дъщеря ми, ликува възторжено той. Приятели сме. Винаги съм си мечтал за това. Прибягнах го крайност, но постигнах целта си. Не, поправя се наум, всъщност идеята не беше да се стига дотук. Стремях се само да оправя отношенията си с Юлие. Успях ли? — Чуди се. — Ще пожелае ли да остане завинаги при мен?
	— За какво мислиш? — пита го Юлие.
	Чарло иска да е честен. Да изгради здрава връзка с дъщеря си — край на лъжите и предателствата.
	— За неща, от които се страхувам. За онова, от което в момента се боя най-много.
	— И кое е то? — любопитства момичето. На устните й напира усмивка, нито едно облаче не засенчва небосклона на щастието й, тя не иска да обсъжда сериозни теми.
	— Здравето ми. — Думите сами се изплъзват от устата му.
	— Така ли? — поглежда го изненадана. — Но ти никога не си боледувал сериозно.
	— Така е — бърза да се съгласи той — но пуша. Нали знаеш, пушачите умират по-млади.
	Спира, защото отдясно идва кола.
	— Всяка изпушена цигара е поредният пирон в ковчега ми — драматично продължава той.
	Юлие прихва. Чуруликащият й смях оглася купето. Изважда ластик и връзва косата си на опашка. Той поглежда грациозната й шия, очарователно наклонената глава, красивата линия на носа й. Тя е негова плът и кръв. Има право да претендира за любовта й, нали? Заради нея дори се реши на убийство. Не, не се реши; просто не намери друг начин. Как ли ме е възприела онази старица на гробището? По дяволите, какво им става на коленете ми? Не, сега няма да им обръща внимание. За момента го преследват предостатъчно други грижи. Докато държи волана, мислите му се завъртат в омагьосан кръг, а сърцето изпомпва кръв. Преобърна съдбата си. Гледа на извършеното от него злодеяние колкото като проява на смелост, толкова и на малодушие. Но престъплението е израз и на неговата самопожертвователност, на готовността му да прекрачва граници в името на друго човешко същество.
	— От време на време виждам звездички — признава той.
	— Звездички ли?
	Поглежда го отстрани. Той се извръща към нея.
	— Забелязваш ли нещо в очите ми? Понякога ми се струват особени.
	Той спира пред червен светофар и улавя погледа й. Юлия се взира озадачена.
	— В какъв смисъл особени?
	— Ами зениците са малко странни.
	Тя се навежда напред и го оглежда внимателно. После започва да се киска.
	— Стига де! Съвсем нормални са си.
	Облекчен, Чарло примигва няколко пъти.
	— Хубаво е да си свободен — констатира нехайно и пак потегля.
	— Свободен? Какво имаш предвид?
	— Вече нямам дългове, не играя хазарт. Преди няколко дни минах покрай ротативка и не пуснах нито една монета.
	— Трудно ли беше? — подкача го тя.
	— Да — сериозно отвръща той. — Едва ли го разбираш, но ми беше страшно трудно. Костваше ми огромни усилия. После обаче се почувствах добре. Един вид победа над самия себе си.
	— На прав път сме — установява Юлие и пак поглежда шосето. Зелените й очи греят.
	Чарло клати одобрително глава. Пуши му се, но не иска да одими дъщеря си и се въздържа.
	— А ти? — пита той. — От какво се страхуваш най-много?
	— Ама че глупав въпрос! Все едно не знаеш. Страх ме е да не изгубя Крейзи. Искам всичко да си остане завинаги, както е сега.
	Чарло сумти в знак на съгласие.
	— Ами в такъв случай ще се постараем да изпълним желанието ти — отвръща доволно.
	Настроението му се повишава — и как не? Юлие седи до него, чувства се защитен. Не допуска никаква възможност щастието им да бъде провалено. Това, което имат двамата, е толкова хубаво. Аз съм човек със състрадателно сърце, разсъждава той, а помежду ни избуява нещо прекрасно. Престъплението му изобщо не се вписва в картината. То е трагична грешка.
	— Какво ще правиш, докато яздя? — интересува се Юлие.
	— Ще монтирам ясли. Сини са. Ето това много ме дразни.
	— Защо? — избухва в смях тя.
	— Конюшнята е червена, вратите на боксовете — кафяви. По-добре е яслите да са черни или, да речем, зелени. Въпрос на естетически усет е. Но Мьолер не умее да съобразява такива неща. От коне разбира, но от цветове си няма понятие.
	— Сигурно е купил ясли, каквито са му били по джоба — предполага напълно логично Юлие. — На бас, че сините са най-евтини.
	— Сигурно — въздъхва тежко Чарло. — М-да, парите са определящи. Аз ли не знам.
	Възцарява се мълчание. Чарло не се сеща с какво да го запълни. Съсредоточава се върху шофирането. Чува дишането на Юлие до себе си, усеща нежния аромат на сапун, изпълнил купето. Стига му да седи до нея. Приятно е да знаеш, че сте двама срещу останалия свят. Но сега непрекъснато му се налага да съобразява, преди да каже каквото и да било. Да преценява кое е безопасно да бъде изречено и кое — не. Опитва се да си спомни времето, когато говореше открито, бързо, без да му мисли; когато казваше каквото му дойде наум. Това беше времето, преди да се пристрасти към хазарта. Тогава всичко между него и Инга-Лил беше много лесно. Опитва се да си представи как протича един разпит. Гледал е по филмите. Вярва, че ще се справи. Просто няма друг избор — как така ще изгуби извоюваното най-сетне от него, за което дори проля кръв? Същевременно вижда в лицето на правосъдието месомелачка: неуморно поглъща хора и рано или късно ще погълне и него. Но това ще е по-нататък, казва си, сега съм с Юлие, тя седи безмълвна на съседната седалка, тръпне в радостно очакване. Изпълних най-горещото й желание. Повече не ми е нужно.
	— Как се чувстваше, когато положението беше най-зле? — пита той и хвърля поглед към нея. — Имам предвид, с хазарта.
	Умислена, тя свежда глава.
	— Срамувах се, че непрекъснато висиш край автоматите. И всички те виждат. Голям мъж да се вманиачи в някакви си игри. Не го разбирах. Съучениците ми също виждаха как непрекъснато пъхаш монети. Мама често ме пращаше да те прибирам, защото ти излизаше уж да напазаруваш, а не се връщаше с часове. А когато най-после все пак се появяваше, се оказваше с празни ръце, защото беше проиграл парите на хазарт.
	Той мълчи, изчаква думите й да попият добре в съзнанието му. Душата го боли от срам.
	— Но най-лошото беше, когато ходехме в „Йовревол“ — продължава Юлие. — Там започна да се мотаеш с едни типове… И профука спестяванията ми.
	Чарло си прочиства гърлото.
	— Може ли да кажа нещо много глупаво? — пита той.
	Тя мълчи. Чака.
	— Имах искреното желание да удвоя сумата. Онзи ден се чувствах голям късметлия, направо не мога да ти опиша. Беше ме обзела увереност, че печалбата ми е в кърпа вързана — само чака да я повикам. Често се случва на зависимите от хазарта. Когато изгубих всичко, бях като попарен. Юлие — настойчиво казва той — това е болест.
	Тя продължава да мълчи. Иска да приключат сериозния разговор. Поглежда го и се усмихва предпазливо:
	— Ами ако получиш рецидив?
	Той поклаща категорично глава.
	— Няма да се случи. Сто процента съм сигурен.
	— Откъде си толкова сигурен? — пита тя. Държи на повече гаранции, жадува за спокойствие.
	— Онзи период вече е в историята. Няма да се връщам назад.


	Най-много се безпокои конете да не се подплашат, когато включи дрелката. Колебливо оглежда едрите животни. Мисли си какво може да стане, ако цялата тази грамада от крака и мускули се задейства неудържимо. И колко тънки и чупливи са неговите крака.
	— Давай, Торп — подканва го Мьолер. — Случва се да се изправят на задните си крака или да буйстват; настава страшен хаос, но няма как да изпразня цялата конюшня. Ще действаме според случая.
	Чарло набира кураж. Отбелязал е къде точно ще монтира яслата. Вече е свалил старата. Преглъща възраженията си за цвета. В конюшнята е тихо, чува дъха си и ударите на сърцето си. Пуска дрелката. Тя не вдига много шум, докато работи, но когато я опира в стената, бученето отеква из цялата сграда. Конете слухтят с наострени уши. Не се случва нищо. Чарло спира, прави пауза, взира се надолу по пътеката. Мьолер стои разкрачен и му кимва да продължи.
	— Спокойни са, защото аз съм тук — обяснява. — Ще остана, докато приключиш. След като Юлие свърши с язденето, мини с трактора. Талашът е много мръсен. Тракторът е до бараката отвън. Ключът е в контакта.
	Чарло продължава работата си. Монтира и четирите ясли. Предположенията му се потвърждават: яркосиньото се „бие“ с другите цветове в помещението. Това го дразни. Ако бяха зелени, щеше да изглежда чудесно. После се хваща да изчисти бокса на Юлие. Иска да й бъде полезен. Намира ръчна количка и вила — пластмасова е, а два от зъбците са счупени — но с малко усилия се справя. Конският тор е тежък. Пресява талаша през зъбците, плувва в пот, пълни количката и я изпразва в ямата. Слиза долу да вземе чист талаш и донася две колички. Най-после боксът е сух и чист. Отива да види трактора. Марка „John Deere“. Качва се и завърта ключа. Чувства се като хлапе, впуснало се в приключение. Влиза в манежа при Юлие. Взема жълтото одеяло и сяда на един стол. Не може да се нагледа на дъщеря си и на коня. Инга-Лил, мисли си, нещата потръгват. Намерихме пътя един към друг и от сега нататък ще бъдем неразделни. Юлие тренира „отстъпване“. Повтаря упражнението многократно. Отпуска се тежко назад на седлото, дръпва леко юздите и внимателно притиска прасците си към хълбоците на коня. Никога няма да му омръзне да ги гледа.


	Иска ли да вечеря вкъщи при него?
	Юлие приема с усмивка. Мята чул върху Крейзи, дава му моркови, целува го по муцуната. После застава пред бокса и не й се мърда оттам. Не може да се откъсне от коня.
	— Хайде — подканва я Чарло. — Той ще е тук и утре.
	Тръгват към колата. По пътя спират до магазина да купят замразена лазаня. После отиват на улица „Блум“. Повече няма да понеса да остана сам, мисли си Чарло. Когато съм заедно с Юлие, забравям за всичко друго. За всички лоши неща. Все пак и аз съм заслужил малко безгрижие. В живота има някаква справедливост. Сам съм заникъде.
	На изтривалката изтупват снега от ботушите си. Юлие се събува, Чарло веднага се захваща с вечерята. И за двамата е непривично Юлие да си е вкъщи. Тя обикаля напред-назад, разглежда снимките по стените, застава пред прозореца и надниква навън.
	— Защо те изгониха от работа? — пита неочаквано.
	Чарло мигом прекъсва заниманието си.
	— Мама не ти ли е казала? — пита на свой ред той.
	— Не. Въпреки всичко тя се стремеше да те покрива — за твое сведение.
	Усеща как сърцето му се разтуптява ожесточено под ризата. Няма друг избор — налага се да се хвърли в дълбокото. Юлие го изучава с поглед. Тя е кажи-речи възрастен човек. Достатъчно голяма е да знае истината.
	— Заради присвояване на пари — признава най-сетне той. — Дребна сума, но забелязаха липсата.
	Дъщеря му не изглежда изненадана. Само изключително сериозна.
	— Извадих късмет — продължава Чарло и започва да реже хляб. — Не ме дадоха под съд. Но ме уволниха моментално. Беше унизително — като се има предвид, че вече бях изгубил голяма част от достойнството си. А за майка ти беше още по-тежко. Опасявах се да не се поболее тежко.
	— И точно така стана — сухо припомня Юлие и го поглежда настойчиво.
	Чарло пуска ножа и преглъща мъчително.
	— Майка ти почина от левкемия. Лекарите се оказаха безсилни.
	— Извинявай. — Юлие забожда поглед в пода и скръства ръце.
	— Нямам особено много поводи за гордост. — Чарло изважда две чинии от долапа. — Но се гордея с теб. Имаш пълното право да ме разпитваш и да се ровиш. Ще ти отговоря, доколкото мога.
	Отваря фурната да провери дали лазанята е готова. Хванала е златиста коричка.
	— Ти си единственото стойностно нещо, което съм направил в този живот. Как изобщо на мен, пълния неудачник, се е паднала такава прекрасна дъщеря.
	Тя се усмихва срамежливо.
	— Ще ми помогнеш ли? — поглежда я той. — Сложи прибори и салфетки. Лазанята е почти готова.
	Хранят се мълчаливо. Юлие пие кока-кола, Чарло — вода, защото после ще откара Юлие до квартирата й, а не би допуснал да шофира в нетрезво състояние. Повече няма да престъпва закона по какъвто и да било начин. Докато е жив. Тази твърда решимост му носи облекчение — смята го за своеобразен начин да изкупи греха си. Приключват с вечерята, измиват съдовете заедно. Чарло се наслаждава на тишината. Изважда шоколад, чупи го на парченца и ги сервира в купичка. Двамата сядат до масата и гледат как се сипе снегът. Юлие посяга, придърпва вестника и започва да го прелиства. Внезапно хрумване осенява Чарло: дъщеря му положително е прочела за убийството в Хамсюн и новината навярно е породила някакви размисли у нея. У него лумва неочаквано любопитство. Каква ли физиономия ще се появи на лицето й, ако той спомене престъплението? Уж случайно, разбира се, съвсем мимоходом. Чу ли, че в Хамсюн са убили възрастна жена? Стисва здраво зъби. Нито дума за това! — заповядва му вътрешният му глас. Но злодеянието напира отвътре, налягането в гърдите му се повишава и издува устната му кухина. Избутва навън езика — органа, с който се учленява речта. Юлие продължава да прелиства. Чарло я наблюдава. Страшно прилича на Инга-Лил, само чертите й са по-меки. И все пак е наследила острата проницателност на майка си — потребността да изучи нещата из основи. Внезапно вдига глава и го поглежда.
	— Това чете ли го? — вдига вестника пред него. — Полицаят, който оглавява разследването на убийството в Хамсюн, няма нито едно неразкрито убийство. А вече е прехвърлил петдесет. И знаеш ли как се казва? Сейер*. Забавно, нали?
	[* Победител. — Б.пр.]
	Кожата около устата на Чарло побелява. Не е видял тази статия. Недоумява как му е убягнала.
	— Сериозно? — подхвърля въпросително той и се взира в текста.
	Добре че Юлие не вижда лицето му, защото в момента е сковано в маска.
	— Много готино — продължава тя. — Само си представи как ще се паникьоса извергът, ако прочете вестника. Нито един неразкрит случай.
	Чарло се отпуска тежко върху стола. Търси думи, но те засядат в гърлото му. Внезапно Юлие го стрелва с поглед. Взема си парче шоколад, лапва го и дъвче с острите си зъби.
	— Виждаш ми се скапан — подкача го тя. — Не си навикнал на физически труд, тате.
	Чарло разтърква уморено лице. Да, скапан е. През цялото време се налага да внимава, да си мери приказките. Вкопчва се в дребната проява на загриженост от страна на Юлие: забелязала е умората му. О, определено е скапан. Чувства се много по-възрастен от годините си. Все едно върви по тънък лед, с огромна боязън движи краката си, не смее да прави резки движения, нито да повиши глас от страх, че ще се набие в нечии очи, ще се открои сред тълпата. Нито един неразкрит случай. Това е много обезпокоително. Юлие оставя вестника настрана.
	— Време е да се прибирам. Имам да уча.
	Чарло поглежда вестника крадешком. Става да се приготви. Юлие си донася ботушите за езда от коридора.
	— Преди в кухнята държеше вакса за обувки. Искам да си намажа ботушите, та да ми е мирна главата. В сандъка ли е?
	Той кимва машинално и чува как Юлие влиза в кухнята и вдига капака на сандъка. Чарло се надига тежко от стола, но цялото му същество е сковано от паника — съобразява за надвисналата опасност, ала е неспособен да се помести. Незнайно как, съумява да се добере до кухнята. Юлие го поглежда озадачена.
	— Това не е ли торбата ми за физкултура? Какво държиш вътре?
	Той мълчи. Напъва се да разсъждава трезво, ала всичко е забулено в мъгла. Юлие отваря торбата и надниква.
	— А! Бижута! — изненадано възкликва тя.
	Чарло ръкомаха енергично и продължава да търси думи, някакво обяснение. От устата му обаче не излизат думи. Само сърцето му думка. Обзема го чувството, че всичко това е нереално, че участва едва ли не във филм. Юлие изважда накитите на Хариет един по един: гривна, брошки, перлена огърлица. Подрежда ги върху масата. Пак поглежда колебливо баща си. Внезапно породило се подозрение помрачава лицето й. Чарло сгърчва уста в скована усмивка. Междувременно паниката бие тревога в главата му.
	— От баба ти са — обяснява той и някак отстрани се вижда как тежко клати глава нагоре-надолу.
	— Но баба е още жива? — все така озадачена е Юлие. Изважда най-голямата брошка, камеята. Вдига я срещу светлината и я оглежда от всички страни.
	— Да, разбира се. И въпреки това ми ги даде. Плюс сребърния сервиз, за който ти споменах. Него продадох, а бижутата останаха.
	— Никога не съм ги виждала — инатливо напомня Юлие.
	Чарло се изчервява и проклина особеностите на човешката физиология.
	— Не ги е слагала — обяснява припряно той. — Затова не си ги виждала. Даде ми ги като един вид наследство в аванс. Не са някакви скъпоценности — добавя бързо той.
	— Ама защо ги държиш в сандъка? В торбата ми за екипа по физическо?
	Чарло клати объркано глава. Не може да измисли обяснение. Има чувството, че чува пукането от трошащ се лед. Кракът му пропада. Пораженията трябва да се ограничат, само дето не се сеща как.
	— Нали ме знаеш какъв съм разхвърлян — прикрива самокритичността си със смях, който обаче прогърмява из стаята.
	Юлие се съгласява мълчаливо, но личи, че нещо я смущава. Чарло се чуди как да замаже положението — нужно е да смени темата, да я разсее с нещо.
	— Ето. — Бръква припряно в сандъка и вади кутийка с вакса. — Ей сега ще ти дам парцал.
	Юлие сяда на пода. Продължава да мълчи. Бижутата лежат върху масата — изцяло на показ. Чарло не смее да ги докосне. Иска му се да бъбри, да бръщолеви, само и само да сложи край на неловкото положение. Опипом търси в шкафа подходящо парче плат. Намира изпокъсани боксерки и ги раздира на две. Подава й едното парче. Тя го поема колебливо.
	— Отдавна не съм ходила да я видя в старческия дом. Малко ми е гузно. Тези дни ще гледам да се отбия.
	— Само не отваряй дума за бижутата — бърза да я предупреди Чарло. — Ще я объркаш още повече.
	— Така ли?
	Юлие топва парцалчето във ваксата.
	— Ами да. Тя не помни какво е направила или казала преди една минута.
	Юлие мълчи. Излъсква ботушите за езда до блясък. Между очите й се е врязала бръчка. Нещо я тревожи. Чарло се опитва да разведри атмосферата с някоя и друга шега, но не му се удава много-много. И все пак Юлие го слуша и следи мисълта му. Оттук нататък всичко ще бъде наред. Край на тъжните разговори, край на подозренията, край на излъганото доверие.


>
	* * *

	Предугажда желанията и потребностите на Юлие още преди да ги е изрекла. През цялото време е крачка напред, нащрек, в готовност. Докато тя язди, той тутакси забелязва кога тя започва да се сгорещява и още неуспяла да му извика, притичва и взема якето й. Не му убягват и моментите, когато Крейзи се противи, защото е изморен. Тогава Чарло се спуска да подаде на дъщеря си нагайка, та да си помага при ездата. Усеща кога е ожадняла и й носи нещо за пиене. Седи в дъното на закрития манеж, увил жълтото одеяло около коленете си. Седи като предан слуга. Първо обаче си свършва работата. Поправя, потяга, боядисва, подменя счупени стъкла, кара фураж в бараката, изнася конски изпражнения. Насипва зоб на конете, проверява коритата и осветлението, сменя изгорели крушки, поставя капани за мишки. Мете пътеката между боксовете и разчиства снега пред закрития манеж. Ръси чакъл по пътеката от конюшнята до манежа — да не би някой кон да се подхлъзне и да счупи крак. Всеки божи ден в три часа следобед чака Юлие пред училище. Тя иска да язди, независимо какво е времето навън. Хвърля се с жар в тренировките, за да научи Крейзи да се справя с най-трудните упражнения. Да обучи това огромно мускулесто тяло да се подчинява и на най-лекото й движение. Чарло поставя препятствия и със затаен дъх следи как конят галопира към целта. Несъзнателно се стяга целият в стремежа си да помогне на Юлие да преодолее препятствието. Приземяването е направо страховито, Юлие притиска прасци към хълбоците на коня. После пак повтаря същото. Бясно прелита отново и отново. Чарло се наслаждава на мига. Не се връща към миналото. Изпълва го неистова радост, че изживява щастливи дни.
	Януари е. Студено е. Юлие язди, обута в термогащеризон. Крейзи обаче не може да се стопли, скован е и не се подчинява на командите й. Това я изтощава. Чарло се опитва да я усмири.
	— Върни го в бокса — съветва я той. — Днес ще почистим. Няма да яздиш. Тъкмо един ден ще си починеш. Нищо няма да му стане, ако един ден не го извеждаш.
	Тя клати яростно глава.
	— И дума да не става. Конете трябва да се движат — отсича категорично. — И то всеки ден.
	Той я хвали и я окуражава. Утешава я, когато тя се оплаква. Така изкупва греховете си. А Юлие се притиска към него, както правеше като малка. Моята дъщеря, мисли си той, красивата червенокоска. Бъдещата ветеринарна лекарка.
	В такъв мразовит януарски ден му се случва странен инцидент. Плашещ и непонятен. Чарло помага на Юлие да почистят бокса на Крейзи. Работи енергично с вилата. Усеща мускулите на ръцете си. Така и така е почнал — минава да изчисти и съседния бокс. После и следващия по редицата. Труди се здраво — чак хвърчи талаш. Количката е пълна с тор и тежи много. Той бърше потта от челото си, усеща как мократа риза лепне по гърба му. Отваря капака на ямата под пода, където ще изсипе боклука. Връща се за количката, хваща дръжките и започва да я бута по пътеката между боксовете. Най-неочаквано единият му крак се подкосява, той полита неудържимо напред и забива лице в пресните изпражнения. Количката се прекатурва странично, товарът й се изсипва върху него. Сконфузен, Чарло лежи и безрезултатно се мъчи да се измъкне. Остра смрад боде ноздрите му. Объркано бърше лицето си. Целият е във фъшкии: очите, устата, тила. Отчаяно се опитва да се справи с положението. И не щеш ли, еква смехът на Юлие. Не я е чувал да се смее така високо и от сърце. Кикотът й кънти над главата му и той се пита какво ли посмешище представлява, затънал в лайна. Юлие се залива в неудържим смях. Чарло е онемял. Продължава отчаяните опити да се надигне, да избута количката. Юлие не може да му помогне; стиска здраво метла и смехът й звънти из цялата конюшня. Най-сетне спира. От устата й се изтръгват още няколко сподавени хълцания. Спира, защото баща й мълчи. Напразно се опитва да се изправи. Тя отива до него, хваща количката с две ръце и я отмества.
	— Ама какво правиш, тате!
	В гласа й още се долавят остатъци от смеха, но и нещо друго, леко безпокойство, породено от нежеланието му да се включи във веселбата.
	— Какво стана? — пита Юлие и бърше потеклите от смях сълзи.
	Най-после Чарло е застанал прав, поглежда надолу, избягва очите й.
	— Ами знам ли… Единият ми крак поддаде. Много странно.
	Юлие пак се кикоти, приближава се и започва да тупа якето му. Държи се любвеобилно и утешително.
	— Ще трябва да те опухам с метлата — обяснява. — Дрехите ти са потънали в мръсотия. Ще се наложи да вземеш душ, като се прибереш. Боже господи, как само се подреди! Препъна ли се, или се подхлъзна?
	Чарло не отговаря. Острата смрад дразни ноздрите му. Отново го спохожда чувството, че пред очите му танцуват звездички. Не казва обаче нищо на Юлие. Тя внимателно отупва гърба му с метлата и бърше последната влага от бузите си.
	— Как така поддаде? — Безпокойството в гласа й се засилва.
	— И аз не знам. Сигурно нещо съм се разсеял. Нали ме знаеш какъв съм заплес.
	Дълбоко в себе си съзнава, че причината е друга. Онова усещане за слабост в ставите: първо сякаш се съпротивляват, после напълно се обезсилват. В гърдите му се загнездва гадна тревога и започва да расте: има му нещо. Тази мисъл му е странна. Та той никога не е боледувал. Откакто се помни, не се е разболявал тежко. Е, с изключение на шарките и разните там детски болести. Но после, като зрял човек, винаги е бил с желязно здраве. Излиза от конюшнята, съблича изцапаното яке и енергично го тръска, но без резултат. Стои навън на студа, в тъмното, и оглежда тялото си. Полазва го страх. Нещо е на път да го застигне. Наказание заради големия му грях. Няма как да се измъкне. Чарло зъзне под звездите. Беше прекалено хубаво, за да продължи дълго, преценява той. Онова, което изградихме с Юлие. Мили Боже, не ми го отнемай! Объркан, клати глава. Издиша и се опитва да се окопити. Пак се чувства напълно нормален. Сякаш онова с коляното изобщо не се е случвало. Ами да. Здрав е като бик. Количката беше много натоварена и навярно е прекалил с тежестта отдясно. Така неуравновесена, става невъзможна за управление. Ето го обяснението. Или е стъпил върху лед по пътеката. Все пак днес е кучи студ. Възможните варианти са много. Трябва да се върне в конюшнята, но не знае какво да каже на Юлие. Случката го е хвърлила в дълбок смут. Юлие тимари Крейзи. Чарло поклаща унило глава:
	— Остарявам.
	И отива до умивалника. Развърта кранчето и си наплисква лицето с леденостудена вода.
	Юлие не е съгласна. Продължава да се занимава с коня. Прокарва чесалото с продължителни, плавни движения. На светлината червената козина на Крейзи лъщи, а той дъвче с непоклатимо спокойствие.
	— Случвало ли ти се е и преди? — Внезапно Юлие го поглежда изпитателно.
	Няма желание да й отговаря. Но нали се сближиха. Вече не бива да крият нищо един от друг — освен ако не е крайно наложително.
	— Да — признава. — Няколко пъти. Не обърнах внимание. Обяснявам си го с това, че не гледам къде стъпвам.
	Тя оставя чесалото и мята чул върху гърба на коня.
	— Най-добре върви на лекар.
	Той се замисля над съвета й. От дете не е стъпвал в лекарски кабинет, защото не боледува. И какво да каже, като отиде? Понякога се спъвам и падам. Че това се случва на всекиго. Да, ама има и друг симптом: звездичките пред очите. Дали между двете има връзка? Възможно ли е в организма му да текат болестни процеси, за които дори не подозира? Пак плъзга поглед по тялото си. Не си представя, че ще живее, без това тяло да му се подчинява напълно. Перспективата поражда силното му негодувание. Чак бузите му пламват.
	— Добре. Утре ще се обадя.
	И кимва, за да подчертае колко твърдо е намерението му.
	Затварят бокса и тръгват към изхода. Изгасят осветлението. Юлие отваря вратата. Чарло усеща как мразовитият въздух се провира под дрехите му и прониква чак до мозъка на костите. Неизброимо много болести грозят човешките същества. Дълбоко в себе си той се бои да разбере какво му е. Иска да си живее живота, да не се занимава с дреболии. Въпреки това на следващия ден си записва час за преглед.


>
	* * *

	Доктор Граф мери кръвното му и установява, че е идеално. Чарло, по потник, седи на стол. Чувства се ужасно разголен. Мъж канара идва на лекар, защото се е препънал! Излагация. Лекарят трака по клавиатурата — попълва здравното му досие. Пуши ли; колко цигари на ден; добре ли спи; здравословно ли се храни; има ли алергии; в рода му има ли случаи на заболявания, които обикновено се предават по наследство, и прочее, и прочее. Чарло отговаря най-добросъвестно.
	— Значи, не си сигурен дали си се спънал, или коляното ти е поддало?
	— Май стъпих върху лед — допуска Чарло, защото се надява да е било именно така. — От известно време пред очите ми се появяват звездички. Може би ми трябват очила. Нали навлязох в такава възраст…
	— Ще пуснем кръвни изследвания — отвръща лекарят с неутрален, успокояващ глас. — За да изключим някои неща.
	Чарло е съгласен. Посяга да си вземе ризата. Чуди се относно съмненията на лекаря и какво ли ще изключва, но не смее да пита. Връчват му талон, упътват го към лабораторията и му записват час за вторичен преглед.
	Медицинска сестра му взема кръв. Чарло наблюдава озадачен тънката червена струйка: от това тук ли ще извлекат данни какво е в излишък и какво не достига в организма му? Иска да се махне оттук, да се върне в конната база. Да се престори, че това не се случва. Е, стига де, какво съм се паникьосал, мъмри се той. Човешкият организъм не е съвършена машина. И в него понякога възникват аварии — случва се на всекиго. Медицинската сестра приключва — източи му няколко епруветки. Той става от стола, изпъва гръб, смъква навития ръкав на ризата си, изопва широките си рамене, гълта корема. Демонстрира отлична физическа форма. Сестрата изобщо не го удостоява с внимание.
	Да не би престъплението му да го „яде“ отвътре? Въдворил е известен ред в главата си, опитва се да загърби миналото, но навярно страшният спомен все пак прониква в организма му и го трови? Разкаяние, вина и паника, преобразувани в парализираща субстанция, която се просмуква в ставите, мускулите и нервите му? Опитва се да отхвърли тези смехотворни фантасмагории. Ако наистина се е разболял, заболяването му най-вероятно е било закодирано в гените му още от самото му раждане. Всичко е заложено изначално — така смята той — а времето просто отключва едно или друго; болести, бедствия. И престъпленията ли са генетично заложени? С наследствено предразположение ли е роден, или обстоятелствата го превърнаха в убиец? Измъчва се от липсата на яснота по въпроса. Изпитва потребност да се отърси от вината си, а за целта е нужно да я изхвърли от себе си. Не обвинява нито майка си, нито баща си, нито Инга-Лил, нито Юлие. И характерът му не е виновен, защото по природа Чарло не е агресивен. Никога не избухва. Почти никога. Алкохолът не събужда у него склонност към насилие. В училище изкарваше прилични оценки; спретваше номера, обичайни за момчетата на тази възраст. Сега е почтен човек. Не паркира непозволено, не укрива данъци. Декларира пред социалните всяко свое възнаграждение от Мьолер. Грижи се за Юлие. Може да се нарече внимателен, пожертвователен баща. Само един-единствен път си изпусна нервите — в дома на Хариет Крун. Ама и тя не биваше да му се нахвърля. Трябваше да си мирува и да го остави да си свърши работата на спокойствие. Ако беше постъпила така, щеше да си спаси живота, мисли си той. И сега щеше да се разхожда из къщи в грозната си зелена рокля и да дъвче желирани бонбони.


>
	* * *

	Чака резултатите от изследванията, но дните се нижат бавно.
	Гледа календара и отброява на обратно. Люшка се между надежда и тревога. Кога най-сетне ще дойде този ден? Иска да продължи напред, да загърби всички проблеми. Юлие ще е щастлива, а той ще й бъде в услуга, докато й е нужен. И ето, денят настъпва — мрачен и дъждовен. Чарло се е настроил предварително, че слънчево утро ще бъде добро предзнаменование. Но слънце не грее. Напротив — духа бурен вятър. Вилнее по улиците и развява малкото останала му коса. Има час за три следобед. Юлие настоява да го придружи: щяла да си тръгне малко по-рано от училище. Нека идат заедно в клиниката. Чарло е трогнат, но и обезпокоен: ако новините са лоши, няма да успее да го скрие. А не иска да тревожи Юлие. Стига! Откъде тия черни мисли! Та той е напълно здрав. Как така ще го е връхлетяла болест! Момент. Как така ли? Та нали рано или късно всеки се разболява от нещо — въпрос на време, нищо повече. Но на мен сега ли ще ми се случи, пита се той, настъпи ли моят час? Във въздуха усеща ли се нещо особено? Да не би режещият леден вихър да предвещава опасност?
	С Юлие седят в чакалнята. Неочаквано тя хваща ръката му.
	— Притеснен ли си? — прошепва.
	— Не — усмихва се той. — Не се безпокой, миличка. Просто профилактични изследвания. Малко се срамувам, че ти го представих толкова драматично.
	— И се чувстваш добре?
	Той плъзва поглед по тялото си, към ботушите с кафяви връзки. Краката му са здраво стъпили. Изцяло под негов контрол са.
	— Да — уверява я категорично. — Дори ми е малко неловко. Ходя на лекар, защото съм се препънал в работна количка. Какво ли си мисли докторът? Юлие, на теб случвало ли ти се е да се препънеш в количката?
	— О, да — усмихва се тя. — При мен нещата бяха още по-зле. Бях напълнила количката догоре. Отварям аз капака и повдигам количката да изсипя фъшкиите. Да, но тя пропада в ямата и се заклещва. Тези колички са адски тежки. Трима души едва я измъкнахме.
	— Ето, и на теб се е случило, ама ти не си хукнала на лекар да ти пускат изследвания, нали? Почвам да остарявам — усмихна се горчиво той. — Затова и ме хваща страх. Е, мой ред е. Благодаря за всичко. — Засмива се и става.
	Доктор Граф — висок, слаб — чака на вратата. Подава му ръка — суха и бяла. Същата церемония като миналия път. Здрависват се и влизат в кабинета. Лекарят затваря вратата, посочва стол на Чарло, а сам той сяда зад бюрото. Чарло го гледа с надежда да прочете нещо по лицето му, но то е безизразно — застинало е в спокойна неутрална маска. Лекарят отваря резултатите му в компютъра. Ето там, тръпне Чарло, там са отговорите. Секунди ме делят от произнасянето на присъдата. Левкемия или диабет…
	— Е, Чарло. — Доктор Граф го поглежда. — Как се чувстваш тези дни?
	— В отлична форма. И да ми има нещо, едва ли е сериозно. Не изпитвам никакво неразположение. Зрението ми е наред. Краката — също — добавя той, млъква и чака.
	Лекарят преглежда резултатите от кръвните изследвания и се почесва по брадичката.
	— Значи, да разбирам, че симптомите, които ми описа миналия път, не са се появявали?
	Чарло кима енергично. Иска час по-скоро да излезе оттук, да отиде при Юлие, да приключи веднъж завинаги с тези прегледи.
	— Сигурно е било просто инцидент. Все си преплитам краката, много съм непохватен. Пък и сега, през зимата, доста се хлъзга. Ботушите ми са с равна подметка, ще трябва да си купя с грайфери. Съжалявам, навярно ви обърквам с обясненията си, но се бях притеснил. Човек никога не знае. Сега обаче се чувствам здрав.
	Лекарят слуша спокойно.
	— Показателите ти са в норма. Но ако пак изпиташ слабост в коленете, ела да назначим допълнителни изследвания. Добре се чувстваш, казваш?
	— Абсолютно — уверява го щастлив Чарло.
	— А зрението? Някакви оплаквания?
	— Дребни смущения. Сигурно ми трябват очила.
	— Ще те пратя на офталмолог. Роднини с очни болести?
	— Майка имаше старческо перде. Не съм ли прекалено млад за такава диагноза?
	— Колегата ще прецени най-добре. При тези резултати не виждам причина да назначавам още изследвания. Ще поизчакаме. Ако нещо те притеснява, не се колебай да се обадиш.
	Чарло скоква от стола и си грабва якето. Никога не се е чувствал по-добре.


>
	* * *

	Всичко е наред.
	Но въпреки това усещането за дебнеща заплаха не го напуска. Чарло ходи по тънка корица. По цял ден внимава да не я пропука, озърта се през рамо, подскача при всеки телефонен звън. Никой не идва, никой не пита за него, по улицата не се забелязват съмнителни автомобили.
	Зимата върви към края си. Всичко е по-светло, по-леко, по-меко. Снегът в канавки и по склонове се размеква, под слънцето блещукат локви от разтопен лед. Тихо ромолят вади. По синьото небе с бял, безшумен грохот се трупат грамадни облачни формации, сякаш от памук. Юлие и Крейзи се трудят усилено и целеустремено. Вече се познават добре. Конят не изненадва Юлие с лоши навици, освен един: не обича вятър. Вятърът люлее дърветата и храстите в зловещи движения, около ъглите на сградите се разнася плашещ вой. Найлонови торбички се заплитат в копитата му, той се стряска, изправя се на задните си крака и буйно размахва предните. Юлие се вкопчва в тила му като магарешки бодил. Но при всички други обстоятелства Крейзи е добродушен медночервен великан.
	Чарло почиства открития манеж. Бавно обикаля с трактора в кръг и пресява пясъка, докато той става равен и заприличва на килим. Харесва му да кара трактора. Възприема го като играчка. Не го смята за работа. В голямата зелена машина се чувства у дома си. В конната база постоянно има какво да се прави. Боядисва оградите в бяло, събира боклуци, гори ги в пещта на плаца. Опъва нови въжета около ливадите, отстранява по-едрите камъни и някоя и друга ръждясала подкова. Изхвърля бутилки, останали от девойките, които идват да яздят, събира дрехи, забравени в закрития манеж и ги прибира в склада с амуниции.
	На слънце Юлие язди по тениска с къс ръкав. Под каската косата й е мокра, а бузите — зачервени. Чарло търчи напред-назад. Я ще й донесе вода, я ще се пробва като инструктор. Застава в дъното, обляга се на оградата. Облива го ярка слънчева светлина, ромони вода.
	— Скъси малко поводите! — провиква се той. — Задавай ясни команди и гледай непрекъснато да предугаждаш! Не забравяй задницата. Конят трябва да се движи и с четирите си крака. Вратът му е много изпънат. Опитай леко да го притеглиш назад. Точно така! Браво! Ще се пробваш ли с препятствие?
	Той прави няколко крачки навътре в манежа.
	— Метър и трийсет? Какво ще кажеш?
	Юлие подкарва коня в кръг. Движат се стегнато и красиво. И четирите крака участват. Кон и ездачка се сливат и приличат на един организъм, на митично животно.
	— Какво пък! Ще рискувам! — отвръща тя.
	Чарло отива до препятствието в средата на манежа и го повдига. Отдръпва се няколко крачки. Изтръпва: много е високо. Хвърля бърз поглед към Крейзи. С тези дълги крака и с тази яка мускулатура най-вероятно ще преодолее препятствието. Но само ако Юлие е уверена и категорична, ако му вдъхва доверие. Синхронът трябва да е безупречен, приземяването — меко. След скока предстои Юлие да завие надясно, към следващото препятствие, но то е само един метър — нищо работа за Крейзи. Дали ще успеят? Безопасно ли е? Но нали Юлие се стреми да напредва. В такъв случай е необходимо да впрегне силите си; да изисква от Крейзи да й се подчинява, а самата тя да проявява смелост. Чарло се връща на мястото си, съблича си якето и го мята над оградата. Чака. Нервите му са изопнати до краен предел. Не издържа да мълчи повече и започва да вика:
	— Не се напрягай! Веднага ще те усети! Гледай препятствието, бъди с коня, не го изпускай прекалено напред!
	Тя подкарва в спокоен галоп. Завива, поема към препятствието. Седи свита на седлото и напрегнато се взира в препятствието. Трябва да прелети над него заедно с коня — екипаж от шестстотин и петдесет килограма — при това със стил и изящество. Чарло стяга мускулите на корема си, вдишва дълбоко, трепери. Юлие не е преодолявала такава височина. Крейзи обаче е — мисли си той и чува как копитата тропат по земята, вижда как изпод тях се вдига гъст прахоляк, а устата на коня е разпенена в жълто-бяло. Юлие приближава и скъсява крачките, брои, отмерва разстоянието и се засилва. Чарло затаява дъх. Кон и ездачка политат в огромен скок. Крейзи се приземява с предните си крака. Юлие е залегнала над тила му. Ето, вече са долу. Тя мигом го повежда надясно, завоят е прекалено остър и тя леко изостава, но веднага наваксва. Привежда го в тръс и преодолява следващото препятствие с почти равнодушна физиономия. Чарло хуква. Пешовете на ризата му се развяват около него.
	— Великолепно! — вика той и тича към нея.
	Юлие си поема дълбоко дъх и погалва коня по тила.
	— Ами! — отрича тя, но лицето й сияе. — Хвана ме шубето и той го усети, но ми се подчини.
	— Божичко, Юлие! Да можеше майка ти да те види! Метър и трийсет!
	Тя пуска коня ходом. От гордост лицето й червенее като божур.
	— За завършек ще поработим от земя — кокетно съобщава през рамо.
	Чарло пак се връща до оградата и се обляга. Затваря очи. Дълго стои така. Усеща как слънцето сгрява тила му, долавя миризмата на треви и животни, на размекваща се от топлината смола. Нежен вятър гали лицето му. Стои съвършено спокоен, тялото му е крепко и непоклатимо, всичко му е наред — убеден е. Мислите му правят няколко завоя назад, избягват му без никакво предупреждение подобно на коне — през отворена порта, но той пак хлопва портата и ги отправя към бъдещето. Към хубавите изживявания, които го очакват. Отваря очи и поглежда Юлие. Упражнява пируети. Постига чудеса с това огромно животно.
	И сред цялата тази ведра, оптимистична атмосфера се появява сянка. Мярва я с крайчеца на дясното си око — плавна, сива сянка. Не го вълнува. Той гледа напред. Крейзи пристъпва върху неописуемо малка площ. Направо е невероятно как се събира — при неговото тегло! Сянката приближава, врязва се в зрителното му поле. Той хвърля поглед встрани, вижда автомобил. Сиво волво. Май го е виждал. Колата се движи съвсем бавно, колебливо се спуска по пътя. Проследява я с поглед, докато спре. Вътре в него не се случва нищо. Просто наблюдава. Не мисли за нищо, иска само да е в течение на случващото се наоколо. От колата не слиза никой. Чарло се обръща пак към Юлие. Тя тренира смени — кара коня да върви ту напред, ту назад. Животното се люлее над манежа: надясно, наляво, надясно, наляво. Грациозен балет. Затръшва се автомобилна врата. Хрумва му да се обърне и да провери кой идва, но не го прави. Предпочита да бъде глух и сляп за околния свят. Сигурно някой баща идва да посрещне дъщеря си. Все едно. Чарло се разкрачва широко в пясъка и се любува на гледката на манежа. След малко чува стъпки. Чакълът тихо хруска. Отвътре го пробожда лошо предчувствие. Ами ако го сполети беда? Глупости, казва си, тези неща не стават така. Идват в дома ти, застават на стълбите — обикновено двама. Многократно го е разигравал наум. И го е сънувал нощем. От колата е слязъл сам човек. Сигурно идва да се полюбува на конете. Мнозина го правят. Отдясно изниква изненадващо висока сянка. Не обръщай глава. Чарло се обляга тежко на оградата и скръства ръце. Какво го интересува, че в базата се отбиват любопитковци да позяпат? Обсебен е от Юлие, тя поглъща цялото му внимание. Чува се скимтене. А, човекът води и куче. По тялото на Чарло се разлива вълна на облекчение. Турист с четириног спътник — такива често се появяват в конната база. Чарло хвърля поглед крадешком. Кучето изглежда много странно — дребно, оловносиво създание, цялото набръчкано и нагънато. Късокрако, с големи лапи, хлътнали очи, малки, месести уши. Сигурно е още пале. Сяда до стопанина си в очакване на команда. Чарло гледа Юлие, ала усеща очите на непознатия върху себе си. Упорито обаче се взира право напред, а наум брои вдишванията си: три, четири, пет, шест. И той не знае защо.
	— Чарлз Улав Торп?
	Тембърът е много плътен.
	Чарло кимва утвърдително, някак машинално. На мястото, където е застанал, е твърде кално. Няма да е зле няколко дни да подуха вятър, та да изсуши, мисли си той. След обилното ръсене през зимата има и много чакъл. Ще трябва да го измете. В базата — работа да искаш. С времето Чарло се превърна в ценен помощник на Мьолер, а това е много важно. Чарло не съумява да контролира мислите си, те се разпръсват във всички посоки. Непознатият протяга ръка. Висок е близо два метра, широкоплещест, елегантно облечен в кожено яке и черен панталон.
	— Добър ден. Полицейски инспектор Сейер.
	Чарло се чувства като парцалена кукла, ушита прекалено стегнато. Сега шевовете започват да се пръскат един по един. О, не, не бива да се случва по този начин, сред хора. Не бива да е пред очите на Юлие. Пъха ръце в джобовете си. Чувства лицето си сковано.
	— Да? — отвръща дрезгаво. Гласът му го предава от самото начало.
	Околният свят мигом се отдръпва и се отдалечава. Миналото се завръща с пълна сила. Случилото се през последните месеци е само бегло надникване в бъдеще, което не му е съдено да преживее. Сейер мълчи. Чарло се взема в ръце. Трябва да се отърси от вцепенението и да се държи като нормален човек.
	— По какъв повод ме търсите? — прави опит да се усмихне.
	Налага се да си навлажни устните с език. Ябълковите фиданки на Мьолер трябва да се подрежат, мисли си. Клоните стърчат във всички посоки. От две-три години никой не ги е кастрил. И с косенето на тревата положението не е розово. Изобщо, тук има работа колкото искаш. Ако Мьолер иска, ще бачкам от сутрин до вечер. Нещо в главата му започва да щрака. Усеща леки пробождания в слепоочията.
	— Ще ви помоля да ме придружите до участъка за кратък разговор.
	Чарло си поема дъх. Главата му неволно се клати нагоре-надолу. И през ум не му минава да откаже — нали така ще се усъмнят. Негов граждански дълг е да съдейства на полицията.
	— Защо? — пита пискливо. Проклина изтънелия си глас.
	Сейер мълчи и обмисля отговора.
	— Работим по заплетен случай и някои обстоятелства ни отведоха до вас. Привикваме ви като свидетел. Касае се за стандартна процедура.
	Последното изрича с успокоителен тон. Чарло усеща, че стои с отворена уста, но не може и не може да я затвори. Не му достига въздух, очите му са пресъхнали, миглите му се слепват и той мига на парцали като пълен идиот. Кима и слуша какво му говорят, посяга към оградата. Нуждае се от опора.
	— Трябва да закарам дъщеря ми до вкъщи — обяснява той и сочи с глава манежа. — Но ще се отбия утре.
	Опитва се да набляга на думите, да се покаже услужлив, но и да вземе контрола в свои ръце, да отстоява правото си сам да реши. Ала истината е, че нищо не зависи от него. Безсилно отпуснат е и току-виж се разтекъл като мръсната вода под краката му.
	Лицето на Сейер все така не помръдва. Очертани скули, широка, волева брадичка. Остро изсечен нос. Тъмни, изпитателни очи.
	— Ще отнеме само няколко минути — обяснява спокойно той. — Ще ви докарам обратно.
	Звучи като команда. Интонацията му не търпи възражение. Евентуални протести ще бъдат сметнати за самопризнание. Ще се справи ли? Налага се да тръгне с инспектора и да му съдейства. Чарло пак кима. Чувства се същинска кукла на конци.
	— Не може ли да поговорим в колата? — предлага той и отмята глава към сивата и очуканата хонда.
	Мигом се разкайва за думите си. Сейер се усмихва търпеливо. Има изключително изразителни черти, сивата му коса е съвсем късо подстригана, почти нула номер. Навярно е десетина години по-възрастен от Чарло. Облеклото му — хубаво кожено яке и черни, безупречно изгладени панталони — никак не подхожда на обстановката в базата, където всички носят бричове за езда и високи, кални ботуши.
	— За жалост сме длъжни да се придържаме към установения ред — поглежда той събеседника си.
	Чарло мигом отвръща очи, проклинайки и себе си, и безпокойството си. Та това е рутинна процедура. Пък и нали е подготвен. Или поне така си въобразяваше. Хвърля поглед към Юлие. Не е забелязала какво се случва.
	— Е, добре. — Чарло се опитва да се покаже широко скроен — ще ви отделя няколко минути.
	Повдига примирено рамене. В гърлото му набъбва буца. Никой ли няма да го спаси? Никой ли не вижда какво става? Сейер тръгва към волвото с дълги, твърди крачки. Чарло го следва. Краката пак не го слушат. Стъпалата му са някак странно нестабилни, сякаш придатъци, допълнително прикрепени към прасците, и безконтролно се мятат наляво-надясно.


	Всичко, което кажа, може и най-вероятно ще бъде използвано срещу мен, мисли си той. Всеки тик по лицето, и най-слабото трепване на мускулче около устните, блуждаещият ми поглед — ще ме издадат. Особеният пламък в очите, който свидетелства за бездънна вина. Но, за бога, той не вижда вината. Сега важат само думите — каквото изрека. Ще отричам: не, не е вярно, не помня, беше отдавна, дните ми се сливат, приличат си като капки вода. Постарай се да запазиш самоконтрол. Погрижи се да запомниш всичко, което той казва. Ще те кара да повтаряш някои неща до безкрай. Бъди дружелюбен и спокоен. Не бива да губиш самообладание. На глас обяснява:
	— Ще ви изцапам кабинета.
	Поглежда си ботушите и свива сконфузено рамене. Сейер отваря вратата. Чарло надниква в просторната стая.
	— О, не се безпокойте. Този кабинет е виждал и по-лоши неща! — Най-неочаквано инспекторът се усмихва чаровно.
	Отношението на Сейер отпуска Чарло. Просто ще си поговорим, окуражава се той, ще се справя. Трябва само да съм силен. Уверен, стабилен и категоричен. Влиза в кабинета и застава в средата. Помещението е светло и просторно, пълно с дребни лични вещи — снимки по стените, декоративни фигурки. Саксийните растения на прозореца изглеждат добре поддържани. Бюро, голям прозорец с изглед над реката. Зелен картотечен шкаф и хладилник — вероятно за студени напитки. Настолен компютър. Купчини книжа и библиотека с книги.
	— Сядайте, Торп — подканва го Сейер и прави широк жест с ръка.
	Отива до хладилника и изважда бутилка минерална вода. Чарло го наблюдава крадешком. Движенията на Сейер са спокойни, не се забелязва и следа от припряност. Притежава и времето, и пространството. Чарло е нащрек. Това не е разпит, повтаря си, просто разговор. Кучето е легнало по-нататък до стената. Прилича на захвърлено сиво кожено яке с черни копчета. Сейер поставя чаша пред посетителя, развива капачката на бутилката и му налива вода. Чарло се опитва да се поизправи на стола, мобилизира се, полага усилия да се съсредоточи. Няма да допусне нищо да го смути или разклати. Какво ли си мисли Юлие? Трябваше да й каже къде отива. Не, по-добре, че си замълча. За предпочитане е да й го спести. Юлие изобщо не бива да бъде въвличана в това. Нека живее в блажено неведение. Сейер се настанява на стола зад бюрото. Съблича си коженото яке и изключително старателно го окачва на облегалката. Върху бюрото има пластмасова подложка за писане — представлява карта на света. Чарло машинално търси къде е Норвегия — оцветена е в розово. Иска да се махне далеч-далеч оттук, затова поема на пътешествие към Южна Европа и „стига“ до Италия. От Италия тръгва към пристанищния град Пирея, продължава към един от гръцките острови. Двамата с инспектора мълчат. Дали не е по-добре да започне да бъбри, както правят невинните хора, дрънкат, без да мислят, за щяло и нещяло. Но не намира смелост да прекъсне тишината. Заговори ли, ще изгуби контрол. Думите сами ще се посипят от устата му и може да се озове в капан. Ако Сейер залага капани. Разбира се, че залага капани, та нали това му е работата. С времето се е научил да прилага хитри хватки. Чарло чака, а главата му бучи. Сейер го гледа сериозно, прелиства някакви книжа. Двамата са сами. Секундите се нижат. Чарло кръстосва крак, после го сваля. В тишината се разнася тихо шумене и постепенно се усилва. Дали това не е звукът от бушуването на кръвта в главата му?
	— Вие, естествено, имате право да знаете защо сте тук — подхваща Сейер, играейки си с химикалка. — Благодаря ви, че откликнахте незабавно.
	Пак този плътен, нисък глас. Приятният тембър смекчава тягостната обстановка. Дали пък не сбърка, като се съгласи веднага? Навярно трябваше да откаже. Такава ли била работата? Нима падна още в първия капан? Глупости! Невинен е и точно затова се отзовава услужливо. Чарло се чуди как е най-далновидно да постъпи. Дали да се престори на възмутен? Да възнегодува, задето го отвеждат най-безцеремонно? Та той е работещ човек. Има си задължения.
	— Няма нищо — размърдва се нервно на стола. — Но, моля, обяснете защо ме извикахте. Както споменах, дъщеря ми ме чака. След малко тренировката й приключва.
	Сейер хвърля поглед към ръчния си часовник.
	— Напълно ви разбирам, затова започвам веднага. Първо, само за да избегнем евентуални недоразумения: казвате се Чарлз Улав Торп, роден на втори април, 1963?
	— Точно така.
	— Живеете на улица „Блум“ 20?
	— Да.
	— Имате дъщеря — Юлие Торп, родена на 27 май 1988?
	Чарло се стъписва. Не му харесва, че споменават Юлие. Решен е да не я замесва — за нищо на света.
	— Точно така — потвърждава.
	Погледът му вече шари неспокойно из кабинета в търсене в коя неподвижна точка да се впери. Избира кучето до стената. Заспало е.
	— Тя живее в общежитие на улица „Оскар“ 2 и учи в гимназия „Алсакер“?
	— Да.
	Сейер отбелязва нещо и вдига глава:
	— Имате ли документ за самоличност? Чиста формалност.
	Чарло се колебае. Това пък защо, недоумява. Все пак изважда износения си кафяв портфейл и го слага на масата. Направо го хваща срам от плачевното състояние на портфейла. Ципът е развален, кожата е ужасно оръфана. Стикерът за кръводарител е пожълтят от времето. Впрочем, той вече не дарява кръв, защото престанаха да плащат. Изважда шофьорската си книжка и я плъзва по бюрото към инспектора. Сейер я оглежда щателно. Очите му се прехвърлят върху портфейла. Чарло се чувства неловко. Дрехите му смърдят на обор. Вонята се разпространява из кабинета. Сейер му връща книжката. Чарло я прибира във вътрешния си джоб.
	— Ще ви върна към ноември.
	Инспекторът оставя химикалката и събира върховете на пръстите си над бюрото.
	— Знам, не е лесно човек да си спомни къде е бил в точно определен момент или какво е правил. Наясно съм и колко е трудно да посочиш конкретен час. Човешко е да се забравя. Но имам основания да смятам, че спомените ви за едно конкретно събитие не са избледнели съвсем. Затова сте тук. Очаквам да ни помогнете в доста заплетен случай. Разбирате ли?
	— Да.
	Инспекторът прави пауза.
	— Разполагаме с информация, че на седми ноември сте претърпели пътнотранспортно произшествие в селцето Хамсюн.
	Чарло прехапва устна, все едно напряга паметта си. Присвива очи и накрая бавно кима.
	— Да — отвръща замислено. — Катастрофирах. Беше някъде през есента, но не си спомням датата. Наистина беше в Хамсюн. Вярно е. Много неприятна случка. — Той клати глава и поглежда Сейер в очите — това му коства усилие. Моли се зениците му да изглеждат нормални.
	— Точно тази катастрофа ме интересува. Затова искам да я обсъдим по-подробно.
	— То няма кой знае колко много за разказване — продължава да клати глава Чарло вече с недоумение. Усеща как подмишниците му плувват в пот. — Младо момче ме засече и се блъснахме. Караше тойота, от малките. Аз се намирах на път с предимство — пояснява Чарло. — Вряза се в десния ми преден калник.
	Сейер се обляга назад. Изтяга дългото си тяло, заема отпусната, удобна поза.
	— Откъде разбрахте, че съм пострадал в този инцидент? — не се стърпява да попита Чарло.
	Сейер мълчи и само го гледа със сивите си очи. Пропуска въпроса покрай ушите си. У Чарло се промъква усещането, че изпуска контрола. Тук не важи. Не представлява нищо повече от жалък неудачник. Мъжът срещу него го превъзхожда във всяко отношение.
	— Да огледаме по-внимателно въпросното кръстовище — предлага Сейер. Става, отива до една лавица, разравя се из купчина книжа и се връща с карта на кръстовище, върху която са нанесени обозначения с маркер. — Помните ли го?
	Той плъзва картата към Чарло. Чарло оглежда улиците, стрелките, мястото, където се срещат.
	— Горе-долу. — Не иска да се връща там. Цялото му същество се съпротивлява на тази мисъл.
	— Ето тук е жп гарата — посочва Сейер. — Покажете ми вие откъде идвахте.
	— Трудно ми е да си спомня след толкова време.
	— Нормално е — изрича инспекторът търпеливо, с разбиране. — И все пак за нас е важно да се опитате.
	Вече се чувства приклещен в капан. Няма мърдане оттук. Принуден е да отговори. Дали да не помоли за адвокат? Не, що за глупости. Та той не е обвинен в нищо. Извикаха го просто като свидетел.
	— Така като гледам, май дойдох оттук — посочва той. Не смее да лъже. Ще говоря истината, мисли си, доколкото е възможно.
	Сейер поглежда мястото върху картата.
	— Тоест, от улица „Фредбу“ — ясно изрича той и вдига поглед. — Идвали сте от улица „Фредбу“, така ли?
	Чарло потвърждава. Обзема го паника, защото всичко се развива страшно бързо. Докато се усети, сам заяви, че в нощта на убийството на Хариет Крун се е намирал близо до дома й.
	— Да — хрисимо промърморва той. За да избегне погледа на Сейер, разглежда картата с престорен интерес.
	— А другата кола?
	— Беше тойота. Май „Ярис“. Дойде оттук — посочва улица „Холте“.
	Сейер кимва доволно.
	— Възможно ли е да е станало на седми ноември?
	Чарло се надвесва над бюрото, опитва се да симулира искрено желание да си спомни. Пак поглежда заспалото до стената куче. Прилича на плюшена играчка, захвърлена от ядосано дете.
	— Напълно възможно е да е било през ноември, но точна дата не мога да си спомня. Тогава бях безработен — добавя той и изведнъж езикът му се развързва, той не успява да го сдържи. — Дните се сливаха. Не ги различавах един от друг. Затова и датите ми се губят. Наскоро започнах работа в конна база, не на пълен щат, но е къде-къде по-добре. Чувствам се полезен, движа се и така нататък. Съобщих в осигурителната служба и ми намалиха обезщетението. Честен човек съм — завършва той и поглежда инспектора с демонстративно самочувствие.
	След тази тирада Сейер запазва мълчание. Чарло усеща как бузите му се зачервяват. Решава оттук нататък да не изпада в такива излияния, да отговаря на въпросите кратко и ясно, да не се разпростира излишно. Но отвътре го напира желанието да се оправдае: не е искал, не е било нарочно, озова се в ролята на пленник на ситуацията и страха. На собствената си отчаяна безизходица.
	— Но е възможно да се е случило на седми ноември? — настоява да получи отговор Сейер.
	— Да — свива рамене Чарло. — Възможно е — потвърждава с внезапно раздразнение. — Сигурно младежът от тойотата ви е насочил към мен. Явно е записал номера на колата ми. Така или иначе, питайте него. Ако той каже, че е било на седми ноември, значи е така!
	Моментално се разкайва за избухването си.
	— Било е на седми ноември — тихо съобщава Сейер.
	Пак отбеляза нещо в записките си. После сплита пръсти над бюрото. Кръвта на Чарло се смразява. Не вижда края на този разговор. Тепърва се започва, преценява той. Кошмарът. Открили са ме сред тълпата. Умът му не стига да си обясни как са успели.
	— Да, младежът е записал част от номера ви. Някакви предположения защо го е направил?
	Чарло е безмълвен. Поглежда кучето. Гледката на спящото животно го успокоява.
	— Не — свива рамене.
	Сейер се надвесва над бюрото и изведнъж се оказва съвсем наблизо.
	— Реагирали сте много бурно за толкова дребно произшествие.
	В гласа му се долавя съчувствена нотка. Чарло поглажда брадичката си.
	— Да, реагирах бурно. Докладвали са ви, предполагам, най-подробно. Изпуснах си нервите. Ядосах се, защото караше като идиот. На мое място всеки би се разгневил. Какво ви е казал всъщност? Че се е почувствал заплашен? Не съм го заплашвал, но наистина се разкрещях като луд. По онова време имах доста трудности в личен план — признава той. — И затова запалих от раз. Но то е човешко, не е престъпление.
	Думите сами се изплъзват от устата му. Обляга се, търси начин да направлява разговора, ала разговорът не му позволява.
	— Изпитвали сте житейски трудности. Какви по-конкретно?
	— Не виждам какво общо има всичко това с личния ми живот — възразява рязко Чарло. — Уж ме разпитвате като свидетел, а дълбаете около катастрофата. Каква всъщност е целта ви?
	Сейер вдига химикалката и я задържа между два пръста.
	— Разбирам. Недоумявате защо има значение. Но е важно.
	Чарло се колебае. Не смее да влиза в пререкание. Това повишава риска да изпусне някоя необмислена реплика. Най-добре да сътрудничи. Стига до извода, че истината е за предпочитане.
	— Вече ви казах. Бях без работа. По цял ден безделничех, закъсах с парите. Ей такива неща. Убийствено е да си безработен. Изгубваш стойността си, самоуважението си, достойнството си. Ставаш саможив, нямаш нерви да отговаряш на въпроси. Дните се превръщат в ад. Нощем не спиш, после се излежаваш до обяд. Готвенето ти коства неимоверно усилие. Все едно си паднал от въртележка и гледаш как всички други продължават да се возят. Ставаш страничен наблюдател на живота.
	— Но сега, ако ви разбирам правилно, сте по-добре, нали?
	Чарло потвърждава безмълвно. Стиска здраво устни. Сейер отпива от водата.
	— Да почнем от самото начало. И така, идвате от улица „Фредбу“. Приближавате кръстовището. На седми ноември времето е било лошо, настилката — заледена, истинска пързалка. Валял е мокър сняг.
	— Точно така.
	— Кога се случи?
	— Някъде към десет — десет и половина. Не съм съвсем сигурен.
	— Видяхте ли тойотата?
	— Да, но нещо се бях замислил. Пък и бях сигурен, че шофьорът ще спази знака за път с предимство. Той удари спирачка, колата обаче поднесе заради проклетата настилка. Беше тойота „Ярис“ — с гуми без шипове. Трябва да забранят през зимата да карат такива коли. Впрочем, да ги карат въобще. Те са консервни кутии на колела.
	— И така — връща го към същината Сейер — тойотата ви е ударила. Какво направихте?
	— Постоях зад волана да се окопитя от шока. Видях, че в другата кола седи младо момче. Изглеждаше много изплашено.
	— Продължавайте.
	— Отворих вратата и слязох. Дръпнах рязко вратата му и се разкрещях. Беше страшно незряло от моя страна, но не успях да се овладея.
	— Младежът как реагира?
	— Питайте него — отвръща Чарло и пак му иде да си отхапе езика.
	Не е сигурен дали се справя добре. Да, добре се справя, казва истината. То е най-простото. Поне засега.
	— Искам да чуя вас, вашата гледна точка. Разбирате ли?
	Чарло сякаш се опомня от дълбок сън. Положението става напечено. Нагазва до кръста в леденостудена вода.
	— Защо непрекъснато дълбаете около тази катастрофа? — пита той.
	— Не сме длъжни да ви разясняваме поради какви мотиви задаваме един или друг въпрос. Най-общо казано, вие сте се намирали в Хамсюн в момент, който представлява интерес за нас от гледна точка на водено от нас следствие.
	— И какво престъпление разследвате? — Чарло затаява дъх.
	— Убийство — отвръща спокойно Сейер и улавя погледа му.
	— Значи, смятате, че е възможно да съм видял нещо? Така ли да разбирам?
	— Да.
	Чарло добива самочувствие и поглежда инспектора право в очите.
	— В такъв случай ще трябва да ви разочаровам. През онази вечер не ми беше до наблюдения. Не си спомням нито автомобили, нито хора. Помня само катастрофата и младежа. После подкарах към къщи. Опитах се да поправя вдлъбнатината с чук. Минах я с лак.
	— Чакайте малко. Нали тойотата ви е блъснала? Ако бяхте закарали колата си в сервиз, щяха да я ремонтират за сметка на младежа. Вие обаче сте отказали да подпишете споразумителен протокол. Защо, Торп?
	На Чарло не му достига кислород.
	— Както вече се опитах да ви обясня, през онази вечер не бях в настроение. — Чува как в гласа му започва да се прокрадва раздразнение.
	— Да поговорим малко за вашето душевно състояние. Не сте били в настроение. Какво изпитвахте по-конкретно?
	Чарло отпива вода в опит да си събере мислите.
	— Имах си лични проблеми — признава, защото сега схваща ясно цялото положение. Трябва да представи уважителна и правдоподобна причина защо е избягал от местопроизшествието. — Бях безработен, както вече споменах. И за капак — затънал в дългове. Зависимостта към хазарта съсипа целия ми живот. Дъщеря ми отказваше да ме вижда. Намирах се в пълна безизходица. И катастрофата с тойотата ми дойде в повече. Изпуснах си нервите. Човешко е.
	— Абсолютно. Та, имали сте дългове?
	— Бях взел заеми от приятели и така нататък. Залагах по хиподрумите. И играех на ротативки. Винаги съм се вълнувал от коне. Постепенно задлъжнях до гуша и това ужасно ме измъчваше. Не се чувствах в безопасност, защото кредиторите непрекъснато ме притискаха със заплахи.
	— Имали сте дългове. А към днешна дата погасени ли са?
	Чарло се обърква.
	— Да. Ударих голяма печалба — изплъзва се от устата му.
	— Извадили сте късмет?
	— Ако от хазарт не се печелеше, никой нямаше да се пристрастява — бързо отвръща Чарло.
	— Съгласен съм — усмихва се Сейер.
	Става от стола и отива до прозореца. Сбръчканото куче се надига и се затътря подире му. Застава до него. Известно време инспекторът се взира навън и дава почивка на Чарло. Той се поразмърдва нервно на стола, поглежда си притеснено часовника, мисли си за Юлие. Недоумява защо, вместо да продължи разговора, Сейер гледа през прозореца.
	— Кажете ми… по каква работа ходихте на улица „Фредбу“?
	— По никаква. Просто минах оттам.
	— Откъде дойдохте?
	Сейер се обръща и се обляга на стената. Чарло мисли, та чак черепът му пращи.
	— От Конгсбер.
	— Аха, от Конгсбер, значи. А какво правихте в Конгсбер?
	Чарло се оплита. Не се беше подготвил за този въпрос. Не бе отделил време да си състави алиби за вечерта на убийството. Аз съм проклет аматьор, вътрешно се самобичува той.
	— Обикалях наслуки с колата, защото направо не бях на себе си. Карах без цел и посока.
	— В колко часа излязохте от дома си на улица „Блум“?
	— Към шест вечерта. Но честно да ви кажа…
	— Кога се прибрахте?
	Чарло съобразява, че съседът Ерлансон го видя от прозореца. Не е изключено полицаите да са го разпитали. След кратко двоумение решава все пак да каже истината:
	— Към единайсет или там някъде.
	— И така. — Сейер се приближава до бюрото. — От шест до единайсет сте шофирали без определена посока, така ли?
	— Да.
	— Това са цели пет часа. За толкова време се изразходва много бензин. Значи, разполагали сте с пари да си купите гориво?
	— Да.
	Чарло се смъква надолу на стола. Съзнава противоречието в обясненията си.
	— Е, аз не шофирах през цялото време. Слязох да се поразходя из града.
	— Въпреки лошото време?
	Сейер се усмихва. Широката му усмивка винаги се появява неочаквано.
	— Просто имах лош ден — заключава категорично Чарло. И това си е самата истина, дявол да го вземе. Онзи ден беше най-лошият в живота ми.
	— Познавате ли селото Хамсюн? — интересува се Сейер.
	— Никак.
	— Там има много хубава църква. При възможност непременно се отбийте да я разгледате.
	Чарло мига стреснато.
	— А, да. Мярнах я. Май минах покрай нея.
	Сеща се за жената, която срещна. Нима са го държали под наблюдение през цялото това време? И знаят какво е правил? И сивото волво го е следвало незабелязано по улиците?
	Чарло отпуска шепи в скута си. Пак си поглежда часовника. Скръстил ръце, Сейер изглежда неуморим. Чарло се опитва да анализира как се представя. Как се справя? Общо взето, доста добре. Не призна нищо, освен че животът му е пълна трагедия.
	— Да се опитаме да реконструираме събитията от онази вечер — настоява Сейер и се облакътява на бюрото.
	— Безпредметно е. Не си спомням подробности. Обикалях насам-натам с колата. Вече ви обясних. От къщи подкарах към центъра, там слязох да се поразходя и да позяпам витрините на магазините. Бяха изложени все неща, които не можех да си позволя — горчиво уточнява той. — Валеше мокър сняг и станах вир-вода. Качих се в колата и потеглих към Конгсбер. Там пак слязох да се поразтъпча. Зяпах минувачите. Нищо особено.
	Сейер кимва.
	— Добре… Значи, от улица „Блум“ сте подкарали към центъра. Приблизително колко време се разхождахте там?
	— Час-два.
	— Може ли малко по-точно?
	— Близо два часа.
	— И в осем сте потеглили към Конгсбер — чертае програмата Сейер. — Дотам от центъра с кола са около четирийсет и пет минути. Сложи го час заради лошото време.
	— Толкова.
	— Пристигнали сте в Конгсбер към девет. Колко време прекарахте там?
	— Горе-долу час — Чарло трескаво пресмята наум.
	— Така… Значи, в десет сте потеглили към къщи и в единайсет сте се прибрали. Добре, уточнихме хронологията. Но нали сте минали и през Хамсюн… И катастрофата ви е позабавила?
	— Да.
	— Имаше ли свидетели на произшествието?
	— Не — отговаря Чарло. Всъщност самата истина.
	Сейер пак прави пауза, този път — още по-продължителна. Чарло стиска устни, подготвя се за нова атака, затруднява се да диша. Спокойствието на Сейер му лази по нервите. Инспекторът е същински айсберг. От него лъха непоклатимост и смразяваща хладина.
	— Докато сте пътували по улица „Фредбу“ — подхваща ненадейно той — забелязахте ли нещо подозрително?
	Чарло поклаща глава.
	— Разминахте ли се с други автомобили?
	— Не — или поне не си спомням.
	— А с пешеходци?
	— Не.
	— Забелязахте ли паркирани коли до тротоара?
	— Нямаше. Улицата е прекалено тясна.
	— Минахте ли покрай стария хотел?
	— Хотел? Не си спомням.
	— Казва се „Фредли“. Вече не работи. Не го ли знаете?
	— Не познавам Хамсюн. Нали вече ви казах.
	Сейер избутва книжата настрани.
	— Е, вървим към приключване. Само последно: четете ли вестници?
	— Да, разбира се.
	— Кои?
	— Различно. „Дагблае“, „Ве Ге“, понякога „Афтенпостен“, от време навреме местния ежедневник.
	— Всеки ден ли преглеждате пресата?
	— Да.
	— Но въпреки това не сте прочели обявата ни за издирване?
	— Каква обява?
	Чарло изобразява недоумение.
	— И във всички вестници, и по радиото, и по телевизията разгласихме, че издирваме човек, участвал в автомобилно произшествие в Хамсюн.
	— Ами…
	— Така и не се обадихте.
	— Сигурно съм го пропуснал. Човек не може да прочете всичко.
	Сейер кимва.
	— Ами престъплението в Хамсюн? За него чухте ли?
	— Какво престъпление?
	— Убийството, което разследвам. Убийството на Хариет Крун.
	— А, да, разбира се. Четох за него. Потресаваща история.
	Вдига глава и поглежда Сейер. Полага усилия да запази самообладание.
	— Франк-Роберт — обръща се инспекторът към кучето — ела. Ще откараме обратно този господин.
	Кучето се приближава. Чарло се надига неловко от стола.
	— Съжалявам, че не успях да ви бъда по-полезен.
	Сейер го пронизва с поглед.
	— Може да ви се удаде нова възможност. Още сме едва в началото.


	Юлие седи до вратата на бокса и хрупа морков. Става, изтупва стърготините, полепнали по дупето й, и поглежда въпросително баща си.
	— Къде се изгуби, за бога?
	Чарло свива примирено рамене и хвърля поглед към часовника.
	— А, глупости — махва раздразнено с ръка. — Онзи мъж беше от полицията. Извика ме във връзка с катастрофата в Хамсюн — бях ти споменал за нея, оттогава минаха няколко месеца. Станали някакви неразбории със застраховката.
	— Какви неразбории? — недоумява Юлие. Отговорът не я удовлетворява и тя продължава да го гледа изпитателно.
	Чарло въздъхва тежко.
	— Сложно е за обяснение. — Той ръкомаха ядосано. — Така или иначе, оправихме нещата. Нали знаеш, редовните разправии с бюрокрацията — забелва очи. — Какво друго, освен главоболия на клетия гражданин да създават. Но в документацията наистина липсваха някои уточнения и трябваше да бъдат попълнени. Отговорих на три-четири въпроса: как точно е станало произшествието.
	— Но от къде на къде те викат в полицията? Какво общо имат те със застраховките?
	— Явно имат. Тези работи не ги разбирам.
	Юлие му обръща гръб, влиза в бокса на Крейзи и започва да го милва по тила. В очите й се появява нотка на съмнение. Чарло се опитва да заглади положението.
	— Да вървим да си купим пица — предлага. — Бързо ще я изпечем в микровълновата. Умирам от глад, а ти?
	Тя кимва, излиза от бокса, затваря вратата, взема си раницата и поема по пътеката с решителни крачки. Чарло се затруднява да прецени дали му вярва. В момента изражението й е непроницаемо. Тръгва след нея. След тях вратата се хлопва тежко. Дървенията проскърцва провлачено.
	— Но катастрофата е била още през есента. Защо чак сега те разпитват за нея?
	Чарло се включва в движението по главния път и набира скорост.
	— Бюрократичната машина е много тромава — обяснява. — Мен обаче не ме бърка, нали вече ми изплатиха обезщетението. Навярно е чиста формалност. Един Господ знае защо продължават да ме занимават с тази история. Но е безсмислено да се караш с тях. Отидох и им предоставих исканите сведения.
	Юлие кимва и пак се умълчава. Той я пита яде ли й се пица с пеперони.
	— Да — отговаря тя.
	Оставя я да чака в колата, а той отива да пазарува. Разтревожен е. Снове припряно между рафтовете в магазина, изпълнен с раздразнение. Юлие е мнителна, неизменно нащрек. Не му вярва — не и напълно, не и безрезервно, както му се иска. Защо сега да му няма доверие? Нали Чарло започна начисто. Ех, нужно му е само спокойствие. Какъв смисъл има да се рови из миналото. Няма как да възкреси Хариет. Поставя замразена пица и две кенчета кока-кола върху подвижната лента пред касата, плаща и излиза от магазина. Колата работи на празен ход. Юлие е преметнала рижата си грива пред рамото, пъргаво я сплита и я стяга с ластик.
	— Толкова съм гладен, че мога да излапам кон — подхвърля Чарло.
	Тя го поглежда с престорено възмущение и двамата прихват. Най-сетне малко смях. Чарло се отпуска. В полицията мина добре, преценява Чарло, справих се прилично. Нищо не знаят, просто стрелят на сляпо. Вината трябва да се докаже отвъд всяко съмнение. А в неговия случай категорични улики липсват. И въпреки това, докато се возят заедно в колата, той и дъщеря му мълчат повече от обикновено. Сигурно е изморена, търси оправдания той. Ездата не е лека работа, а отгоре на всичко има да пише и домашни. Не, не е това. Друго е. Мълчанието е потискащо. Струва му се, че тя размишлява над мъчителен въпрос, но не я закача. Рано или късно сама ще изплюе камъчето. Ако има въпроси, той ще й отговори.
	Прибират се, сядат в кухнята и се хранят. Юлие се настанява върху зеления сандък. Чарло вдига тост с кока-колата:
	— Наздраве за днешния рекорд! Метър и трийсет сантиметра. Честито, Юлие. Ти си герой!
	Тя също вдига чаша и докато отпиват, се гледат в очите. Юлие си взема парче пица, отхапва, дъвче. Погледът й е отнесен. Вече не разговаряме толкова непринудено както преди, дава си сметка Чарло. Какво ни разделя, защо се чувствам толкова напрегнат? Зелените очи на Юлие изглеждат мрачни, тревожни. Сякаш таи нещо. Чарло оставя парчето пица в чинията и се навежда над масата. Улавя погледа й. Нападението е най-добрата защита, решава той.
	— Нещо си умислена — усмихва се. — Сподели с мен.
	Тя вдига очи, преглъща с мъка. Поклаща леко глава.
	— Мълчалива си — продължава Чарло. — Нещо те тревожи, нали?
	Тя кимва, избутва чинията настрани. Обляга се на стената. Слабичките й рамене стърчат, бялата шия е тънка — тънка. Отдолу прозират фини зеленикави вени.
	— Хайде, кажи ми — подканва я той.
	Юлие го поглежда и нацупва устни.
	— Мисля си за баба — изплюва камъчето най-накрая.
	И в същия миг забожда поглед в пода. Отмята глава. Сърцето на Чарло прескача един удар.
	— За баба?
	Гледа изненадано Юлие, опитва се да отгатне какво точно има предвид тя. Облизва устни — направо са пресъхнали.
	— Вчера отидох да я видя.
	Тя непрекъснато му хвърля бързи погледи, сякаш за да види как реагира.
	— Сигурно се е зарадвала. — В смущението си Чарло грабва още едно парче пица, макар вече да е вече сит. — Така де, тя е много зле с акъла, но въпреки това се е зарадвала.
	Юлие се облакътява на масата и го поглежда право в очите.
	— Понякога баба е много объркана, но на моменти мисълта й е съвсем бистра. И си спомня всичко.
	— Сериозно? — Чарло отхапва от пицата и се преструва на прекалено зает с дъвченето.
	— Попитах я за старите бижута. Отрече да ти е давала каквито и да било сребърни предмети. А камея никога не е имала. Нито пък сребърен сервиз.
	Чарло съумява да изобрази усмивка и поклаща глава.
	— Съжалявам, че го казвам, но болестта явно е нанесла сериозни поражения върху паметта й.
	Навежда се напред. Няма представа откъде черпи толкова сила.
	— Нещо те безпокои, виждам. Кажи ми.
	По лицето на Юлие се изписва страдание.
	— Тревожа се, тате. В сандък у дома намирам стари бижута, каквито никога не съм виждала. Днес полицията те отведе на разпит. Вече не знам какво да си мисля.
	— Но, миличка, хубавицата ми — възкликва Чарло — за мен ли се тревожиш?
	Тя мълчи, само го гледа втренчено.
	— Нали ти обясних по какъв повод ме извикаха в полицията. Погледни ме!
	Чарло избутва чинията и мобилизира цялата си убедителна мощ.
	— Какво по-конкретно те притеснява?
	Юлие се размърдва неловко.
	— Опасявам се да не си се забъркал в нещо.
	— Глупости! — усмихва се широко Чарло. — Нека те успокоя. Чуй ме. Важно е. Трябва да ми повярваш. За пръв път съм взел живота си в ръце. За пръв път от дълги години постъпвам правилно. — Посяга към кока-колата и пие шумно. — Отучих се от лошите навици. Работя здраво за Мьолер. Грижа се за теб и се справям добре. Последното, което искам на този свят, е да се тревожиш за мен. Защото сега съм тип-топ. Господи, пропилях половината си живот в гибелни мании и лоши приятелства. Но приключих с това. Вече съм най-почтеният човек на света. Не укривам данъци, не пия, не се бия. Знам, трудно ти е да го повярваш, защото си свикнала с друго. И по стар навик очакваш да ти поднеса поредното разочарование. Но вече няма да те лъжа. Край. Разбираш ли?
	Тя повдига глава и го поглежда. Усмихва се стеснително.
	— Извинявай — прошепва. — Просто ми дойде в повече. Изникваш изневиделица и заявяваш, че си уредил всичко: изплатил си дълговете, купил си ми кон. Прекалено хубаво е, за да е истина.
	Той обхваща чашата си с длани. Нахлузва съчувствена физиономия. Изрича лъжа след лъжа — и то с такава лекота. Благодари на Господ за способността си да се преструва. Хората са принудени да се преструват, иначе не биха оцелели. Бива го в лъжите, защото обстоятелствата го изискват. Юлие се успокоява, въздъхва тежко и поклаща рижата си глава.
	— Баба ти вече е на преклонна възраст — добавя тихо Чарло. — Не знае на кой свят е.
	— Така е.
	— Още си мисли, че съм на двайсет и две и че майка ти е жива.
	— Да.
	— Освен това възрастните хора се страхуват от всичко. А страхът задълбочава объркването.
	— Но в някои моменти умът й е съвсем бистър.
	— Да, обаче за кратко. Не се подвеждай. Позна ли те от пръв поглед?
	— Чак когато започнах да говоря.
	— Да, помни гласовете по-добре, отколкото лицата. Е, успях ли да те успокоя? Кажи, момичето ми.
	Тя прави самоотвержен опит за усмивка. Изглежда малко засрамена.
	— Цялата работа е, че ме е страх. Страхувам се да не изгубя онова, с което най-сетне се сдобих.
	— Няма никаква опасност! — поглежда я настойчиво той и свива ръце в юмруци.
	Чувства се бик, устремен към пропаст. Тича право към бездната, не поглежда встрани. Не се знае колко ще продължи.
	Двамата дълго седят и замислено въртят чашите си.


>
	* * *

	Полека-лека Юлие започва да се осланя на уверенията му. Пак се обляга доверчиво на баща си и се съсредоточава върху конкретното бъдеще — върху многото предстояща работа. Охотно приема подкрепа, помощ и утеха. Вярва, че това ще продължи и занапред.
	А времето си минава. Не се случва нищо. Полицията не се обажда повече. Чарло обаче продължава да стои на тръни. Обстойно следи всички вестници — да не би да има някакво раздвижване около разследването. Постепенно животът пак се успокоява. Ежедневието му е разграфено по часове, дните минават бързо, физическата му форма става все по-добра. Труди се усилено, вдига, носи, кръвта бушува из тялото му. Винаги му е топло. Чувства се силен. Храни се с апетит и спи добре. Нощем не сънува или по-скоро не си спомня какво е сънувал. Буди се леко изненадан, че му се предоставя още един ден; че този ден му се дава за лично ползване, че все още е свободен човек, финансово се справя сносно, няма скъпи навици. Купува хранителни продукти и тютюн. Вече не пие. Така ще е винаги, мисли си. С Юлие няма да се разделяме повече. Усилен труд и ред. Изплувал е от тъмнината. Най-сетне дойде и неговият ред да бъде щастлив.
	През март Юлие участва за пръв път в състезание с Крейзи. Започва в междинна категория и се класира втора. Чарло гледа от трибуните с насълзени очи. Сърцето му ще се пръсне от гордост. Тя язди в бяла рокля, с черен цилиндър и бели ръкавици. Сплела е на плитка гривата на Крейзи и го е напръскала със спрей за блясък. Никой от другите коне не лъщи като него. Ето това беше целта ни. И ние я постигнахме. Заслужаваме го. От време на време го обзема раздразнение, защото вижда размазано. Или картината пред очите му се замъглява, или вижда двойно. Но премигне ли няколко пъти, зрението му се избистря. Май е време да сложа очила, повтаря си за кой ли път. Всеки втори носи очила — дори съвсем невръстни хлапета. Защо мен да ме подмине? Годините не прощават, започват да ме налягат разни болежки. Не се плаша, просто се дразня. Най-сетне се наканва да си запише час при офталмолог. Явява се в уреченото време. Прегледът започва. Лекарката е млада, седи на стол на колелца и се приплъзва съвсем близо до него — само дето не кацва в скута му. Толкова е близо, че той усеща миризмата на кожата й. Чарло чете цифрите на таблото. Днес зрението му е перфектно. Вижда всичко с кристална яснота. Изпитва едновременно яд и облекчение.
	— Ту ми минава, ту пак се появява — пояснява той.
	— Напълно нормално е. — Тя плъзва стола назад. — Остротата на зрението варира в различните дни и дори часове. Не установявам необходимост от очила.
	Той я поглежда и събира смелост:
	— А очите ми нормално ли изглеждат?
	— Дали изглеждат нормално? — колебливо повтаря тя. — На мен ми се струват супер. Вие да не би да сте недоволен от вида им?
	Понеже не разбира въпроса му, тя го обръща на шега. Чарло също се засмива, клати смутено глава. Тръгва си с чувство на облекчение. Сигурно е на нервна почва, предполага. Напоследък наблюдавам тялото си много по-внимателно отпреди.


	Вечерта седи до кухненската маса и побутва мелничка с черен пипер. През цялото време следи какви автомобили минават навън. Воден от внезапно хрумване, развива капака на мелничката и изсипва зрънцата върху масата. Сухи и черни, приличат на миши изпражнения. Пръсват се във всички посоки. Събира ги в купчина. Размишлява над живота си; как е постъпвал. Нека си представи, че тези зрънца черен пипер отговарят на неговите дела — добри и лоши. Дали с везна щеше да уравновеси двете блюда? Мисли за годините с Инга-Лил. Тогава контролираше положението, издържаше семейството, още работеше. Тези години не се ли равняват на няколко зрънца? Отброява десет и ги поставя върху лявото блюдо на въображаемата везна — там ще слага добрите си дела. После се сеща за кражбата от шоурума. Сумата не беше голяма, но се равнява на десет зрънца в дясното блюдо — там ще поставя лошите дела. Прави пауза и размишлява. Чудовищното предателство спрямо Юлие — да проиграе спестяванията й — е направо непростимо и тежи поне десет зрънца. Везната вече се накланя надясно. Но се сеща, че купи на дъщеря си кон. Доволен, добавя десет зрънца в лявото блюдо. Ето така вече нещата изглеждат по-добре. Най-лошото обаче още не е поставено на везната. Убийството. Колко тежи то? Трийсет зрънца стигат ли? Четирийсет?
	Започва да отброява. Иска да е справедлив по отношение на престъплението си. Затова отделя четирийсет зрънца и ги слага отдясно. Дълго се взира в двете купчинки. Изобщо има ли някакъв шанс да уреди въпроса, да живее с това? Да. Времето ще подреди всичко. Предстоят му още дълги години живот. Навярно четирийсет, а защо не и повече. Ако през оставащото му време всеки ден прави по нещо добро, няма ли да изкупи греха си? Мигом започва да отброява нови четирийсет зрънца. Не можеш да отсъдиш какъв е бил един човек, преди животът му да приключи. Избутва зрънцата вляво и облекчен, се обляга назад. Времето ще работи за него. Зениците му са си наред.


	През нощта спи добре. Свит в ембрионална поза като дете, с ръце под бузата. Потъва в лек, ефирен сън и сънува Юлие и Крейзи. Яздят покрай морски бряг, вълните обливат копитата на коня, внушителното му тяло лъщи на слънцето. Разкошните коси на Юлие се развяват на вятъра като знаме. Кон и ездачка са бързи, елегантни и непобедими, устремени към поредното приключение. Чарло се събужда с бистра глава. В продължение на няколко минути се взира в тавана. Проследява кабела с поглед — от абажура до контакта на стената. Отмята завивката, спуска крака на пода, изправя се. Случилото се после му идва като гръм от ясно небе. И двата му крака се подкосяват, той полита напред с цялата си тежест, блъсва си силно главата в нощното шкафче и се строполява. Пронизва го болка, след секунда усеща студения под о бузата си. Лежи няколко минути, размахвайки слепешком ръце и крака, а слепоочието му тупти до пръсване. Не може да повярва, че се случва. Та нали всичко свърши. Нищо му няма — така каза лекарят. Потвърждавали го и кръвните изследвания. Кръвта му е чиста като изворна вода, показателите са в норма. Мъчи се да се изправи, но краката не го слушат. Това е повече, отколкото може да понесе. У него набъбва неистов гняв и той се изправя нескопосано, разлютен до ярост и готов да заплаче, сяда на леглото, забива юмрук в матрака, ругае бясно под нос. Разглежда капачките на коленете си. Какво, по дяволите, се случва? — пита се. Дълго остава седнал. Свива крака, сгъва пръсти. Сгъва и пръстите на ръцете — реагират съответно, чувствителността им е нормална. Не помни някога да е бил с по-изострена чувствителност. Зрението му пак се замъглява, вижда само бегло очертанията на мебелите и покъщнината. Примигва няколко пъти. Изобщо не помага. Продължава да седи в същата полза, не знае какво да предприеме. Изплашен е. Босите му стъпала опират в студения под. Помогни ми, Юлие, колабирам! Но нея я няма. Самотен, Чарло седи на ръба на леглото в напълно безпомощно състояние. Най-сетне се изправя, краката му удържат тежестта и той колебливо пристъпва към вратата. Вече не разчита на тялото си. Едва седем и половина сутринта е. В поликлиниката никой няма да вдигне. Налага се да изчака. Намира стар домашен халат. Сяда на стол до прозореца. Чува как часовникът тиктака. Задава се опел. След малко и беемве. През цялото време Чарло масажира бедрата си с длани — да им втрие малко сила, да ги възстанови, та да си станат пак неговите крака — онези, които винаги е имал; които функционират нормално. Страхът пропълзява по гърба му. Хапе ожесточено долната си устна. Устата му се изпълва с вкус на кръв. Трябва да се свържа с лекаря, да потърся помощ. Какво блокира тялото му? Отново свива пръстите на ръцете и ги разгъва, фината моторика работи отлично, зрението също почти се е нормализирало. Да не би пак да се е препънал в нещо, както често му се случва? Да не би да е станал твърде рязко и да му се е завило свят? Не е това. Усещането е друго: краката ти отмаляват изведнъж, съвсем изневиделица. Изляга се напред върху масата. Вирус? Възможно е. Колко истории е чувал за хора, които се будят парализирани, а само след седмица прохождат отново? Най-вероятно се касае за нещо безобидно. Лекарят ще постави диагноза и ще прецени какво лечение да назначи. Вирус. Нещо микроскопично, вади го от строя, но е сравнително слабо опасно. В осем звъни в поликлиниката, но никой не вдига. Значи, започват чак в девет. Налага се да изчака още цял час. Чарло си намира работа, за да си запълни времето. Намазва си филия и бавно я изяжда с чаша кафе. Очите му непрекъснато оглеждат за автомобили по улицата. В девет и пет набира поликлиниката за втори път. Съвсем накратко, по същество обяснява какво му се е случило. Отсреща се възцарява кратко мълчание, сякаш служителката на регистратурата чете нещо. Той чака. Жената се обажда и го подканва да се яви при тях още сега.


	Докато седи в чакалнята, Чарло се чуди защо го призоваха така бързо. Все едно е в критично състояние и не бива да се губи нито минута. Какво ли са отбелязали в документацията си, та изведнъж станаха толкова отзивчиви? Какво ли подозират? Рак на костите. Или нещо е нападнало ставите му — възпаление, тумор? Не смее да срещне погледите на другите пациенти. Изпитва силно безпокойство. Взема списание, но не успява да се съсредоточи върху статията за кралското семейство. Лекарят се появява на вратата и вика Чарло по име. Той прережда цялата опашка. Взира се напрегнато в лицето на лекаря, но то е непроницаемо, както обикновено. Усмивката му си е същата — спокойна, гласът — приятен. Чарло сяда на стол — на самия ръб.
	— Разбрах, че симптомите са се завърнали? — пита сериозно лекарят.
	— Да.
	Чарло се взира в екрана на компютъра, но не може да прочете написаното.
	— Сутринта станах от леглото и паднах. Честно да си призная, това сериозно започва да ме дразни.
	Чувства се онеправдан, нападнат от невидим враг. Все едно се боксира срещу въздуха. Малко е изнемощял. Лекарят поглежда екрана:
	— Ще се наложи да постъпиш в болница за по-обстойни изследвания.
	— В болница? — смайва се Чарло.
	— В неврологичното отделение на Централната болница — продължава неумолимо лекарят. — Само за няколко дни. Не всички заболявания могат да бъдат диагностицирани чрез кръвен тест, затова трябва да се подложиш на няколко образни и миниинвазивни изследвания, които ще ни помогнат да елиминираме някои предположения.
	— Но защо се налага да постъпвам в болница? — заеква Чарло. Обзема го силна тревога, има хиляди въпроси. Никога не е лежал в болница. Не е боледувал сериозно, не е претърпявал контузии.
	— Нужно е да те прегледат тесни специалисти — обяснява лекарят. — Не се безпокой излишно.
	— Но аз имам дъщеря — отчаяно казва Чарло. — Трябва да я вземам от училище. Ходи на езда, имаме кон — обяснява припряно той. — А животното се нуждае от всекидневна грижа. Работя в базата като общ работник. Имам ежедневни задължения.
	— Ще ти напиша болничен — успокоява го лекарят. — Както споменах, става дума само за няколко дни. Според мен е важно да открием причината за неразположението ти. Не си ли съгласен?
	Чарло кимва безутешно.
	— Да, разбира се. Какво подозирате, докторе? Сблъсквали ли сте с такива прояви?
	Лекарят мълчи няколко секунди. Откъсва очи от екрана и поглежда Чарло.
	— Не е професионално да гадая. Оставям диагнозата на специалистите. Ще бъдеш в много сигурни ръце.
	— Защо точно в неврологично отделение?
	— Не е сигурно, че причината е неврологична — бърза да уточни лекарят. — Но все отнякъде трябва да започнем. Опитай се да запазиш спокойствие. Всичко ще се нареди по най-добрия начин, не се съмнявам.
	Чарло чака лекарят да попълни направление за хоспитализация. Оглежда внимателно ръцете си, а от време навреме погледът му шари из кабинета. Вижда анатомичен постер на човешкото тяло с изобразени мускули и сухожилия. Колко сложен механизъм! Цяло чудо е, че години наред работи безотказно. Нормално е на моменти да възниква по някоя дребна неизправност. Не е задължително да е сериозна. Но перспективата да постъпи в болница го плаши. Кара го да се чувства толкова малък. Отвежда мислите му към Инга-Лил — през колко мъки трябваше да премине. Лекарят приключва. Пита Чарло дали изпитва болка, има ли нужда от нещо. Пациентът поклаща глава. Ръкуват се. Лекарят му пожелава успех. Чарло се изтътря от кабинета. На улицата спира и вдишва жадно свежия въздух. Обзема го усещане за нереалност. Тръгва. Чувства се здрав като бик. Всички мускули работят, скелетът е в отлична форма. В три отива да вземе Юлие от училище.


	— Нещо неврологично? — гледа го притеснено тя.
	Думата плаши и нея. „Медицинско“ би било по-неутрално, преценява Чарло, по-малко злокобно.
	— Ще можеш ли да ходиш с автобус до базата? — пита той. — Става въпрос само за два-три дни. После пак ще съм на разположение, обещавам.
	Тя кимва, гледа го сериозно.
	— Не се безпокой за мен — казва спокойно. — Все някак ще стигна.
	Чарло шофира. В главата му жужат мисли. Точно сега, тюхка се той, когато всичко започна да потръгва; когато всичко е наред, имаме настроение, имаме работа, точно сега намери да надвисне тази сянка и да помрачи всичко. Опитва се да се отърси от тягостното настроение. Пръстите му стискат здраво волана. Отново се чувства як като камък.
	— Отсъствието ти ще се усети — обажда се Юлие — дори да е само за няколко дни. Мьолер толкова много свикна да вършиш всичко вместо него. Непрекъснато те хвали, да знаеш.
	Чарло е доволен.
	— Да ти призная, обожавам чувството да съм потребен. Бях забравил колко е хубаво.
	Не говорят повече. Околният пейзаж прелита покрай тях, Чарло вижда цъфнали в бяло и розово ябълкови фиданки, патиненозелена трева сред бели островчета от сняг. И какво, нима един ден ще му отнемат всичко това? Не мисли често за смъртта. Изведнъж всичко се откроява съвършено ясно пред него: слънцето във висините, модрото небе. Боботенето на двигателя, дишането на Юлие. Чувства се жив, по-жив откогато и да било. Да, един ден всичко това ще му бъде отнето, защото всички хора умират — мисълта го поразява изведнъж. Но няма да е сега. Заслужил съм няколко хубави години заедно с Юлие. Поглежда я отстрани, изкосо. Ние двамата срещу останалия свят, мечтае си той. Заедно сме силни. Ще се справим.


	Седмица по-късно стои пред болницата с малък сак в ръка. Вътре си носи пижама, четка за зъби и пантофи. Тоалетни принадлежности, чисто бельо, книга. Втриса го. Чувства се объркан, все едно се намира на границата с чужда страна, страна, чиито обичаи и език не познава. Зад входа различава очертанията на инвалидна количка. Отпред гъмжи от народ — едни влизат, други излизат. Минава през широката врата и служителка го упътва към неврологичното отделение. Самото произнасяне на думата на глас му е противно. Навява толкова неизвестност, толкова зловещи догадки. Чарло тръгва към асансьора. Ще се наложи ли да изтърпява болезнени или унизителни процедури? Липсата на опит в болнична обстановка го изпълва с безпокойство. Най-сетне стига в отделението и сяда в чакалнята. Първо трябва да отговори на куп въпроси, които сякаш нямат край. Задава ги опитна медицинска сестра. Не, никога не е постъпвал в болница. Не, няма алергии и не приема никакви лекарства. Не знае някой в рода му да е страдал от тежко наследствено заболяване. Медицинската сестра го разпитва много обстойно, професионалното й любопитство не знае граници. Той се стреми да отговаря добросъвестно, напряга си ума, не изстрелва първосигнално първото, което му идва наум. Тя го въвежда в болнична стая с две празни легла. Чарло оставя сака си и отива до прозореца. Намира се на единайсетия етаж и целият град се вижда като на длан. Обръща се и поглежда леглото. Да не би да очакват да лежи? Та той току-що стана. Сяда на стол до прозореца да се полюбува на възхитителната гледка. От време навреме оглежда и стаята, и многото апаратура над леглата — няма представа за какво служи. В крайна сметка все пак се затътря към леглото, съблича си дрехите, слага пижамата. Мушва се в гладко изпънатата завивка, прегъната в единия край. Чувства се странно да лежи, при положение че е здрав и не изпитва неразположение. Оплаква се само от мислите си. Пуска ги да бродят безразборно, няма нерви да ги канализира в една посока. След час идва да го вземе медицинска сестра. Тръгва след нея, полуразсъблечен. От доста време не се е показвал в такъв вид пред някого, а вече не е в първа младост. Обзема го ужасен свян. Изпитва неудобство от оплешивялата си глава, от увисналото шкембе. А сестрата е млада и хубава. Поведението й е безупречно. Държи се приветливо. Но той ясно усеща, че е просто един от много. Сестрата изобщо не се вълнува от него и от неговата съдба — ни най-малко. Просто си изпълнява работните задължения. Вдъхва сигурност, спокойствие, доброжелателност. Чарло се затваря в себе си. Иска единствено времето да мине по-бързо, та да се свърши веднъж завинаги и да се прибере вкъщи, при Юлие. При още неукрепналия си, но свободен живот. Докато провеждат различните изследвания, не му казват нищо, освен „Готово. Приключихме, Торп. Можеш да се връщаш в стаята си“. И той се връща в стаята и пак ляга. В съседното легло лежи възрастен мъж. Чарло изважда книга и започва да чете. Гладен е. В момента, мисли си, сигурно седят в кабинета и разчитат резултатите. Смръщили вежди, двамата си кимват в знак на съгласие. Само дето не знае около какво са се обединили. Не може да се съсредоточи, затова зарязва книгата. Легнал, се заглежда в облаците, струпани на небето в най-различни форми.


	Това продължава три дни.
	Разкарват го от кабинет в кабинет, той ляга на кушетки, затваря очи и задържа дъха си. Следва указанията им, съдейства им. Отговаря честно на всички въпроси. Оставя се в ръцете им. Прилича на падане. Не знае къде ще се озове. Какви беди го очакват. Чувството за безпомощност е съкрушително. Медицинските лица разменят реплики на непонятен за него език. Различните апарати го плашат до смърт, но нито един не му причинява болка. Само лумбалната пункция се оказва болезнена манипулация. От страх Чарло се стреми да изпълнява стриктно указанията. Дишай спокойно, вдишай, издишай, още малко и край. Ей сега приключваме, Торп.
	Всичко приключи. Лежи в леглото и чака. Чувства се напълно оставен на произвола на милосърдието им. Впоследствие често ще си спомня този момент. Лекарят се появява на вратата, придружен от медицинска сестра. Носи куп книжа. Чарло се надига от леглото и сяда. Главата му леко бучи. Най-сетне ще се прибере у дома. Подложиха го на най-подробни изследвания. Юлие го чака. Ще излязат да хапнат навън. Всичко ще си е както преди. Или поне така се надява. По гърба му шурва пот.
	— Торп, налага се да поговорим — подхваща лекарят.
	Приближава се до леглото, придърпва стол. Чарло не знае дали е добър знак, че лекарят се настанява така удобно до него. Може просто да се възползва от възможността да си поотмори краката. Или пък онова, което предстои да му казва, ще отнеме повече време. А дали не сяда, за да загатне колко сериозен разговор им предстои? Защото сериозността витае във въздуха. Чарло хвърля тревожни погледи към купчината листове. Там се намира бъдещето му. Присъдата. Медицинската сестра остава права до долния край на леглото. Чарло се понадига и наглася по-удобно възглавницата. Сърцето му блъска силно под пижамата.
	— Проведохме доста изследвания и въз основа на резултатите имаме яснота какво причинява неразположението ти.
	Чарло кима сериозно, сплита пръсти, държи се като старец.
	— Част от заболяванията се диагностицират най-вече въз основа на проявена симптоматика. С други думи, за да бъде поставена определена диагноза, невинаги е необходима клинична находка.
	Чарло седи и кима. Бученето в главата му се усилва.
	— В твоя случай имаме съвсем дребни находки, но в съвкупност с анамнезата и статуса, снет при физикалния преглед, тези находки ни дават основание да смятаме, че сме установили какъв е проблемът. Отговаряш на диагностичните критерии.
	От притеснение Чарло седи със зяпнала уста. По леко трепване на устните се досеща, че лекарят се мобилизира да му съобщи нещо неприятно.
	— Да кажем, че страдаш от хронично заболяване на централната нервна система. Ще се опитам да ти го обясня с простички думи, защото е малко сложно.
	Чарло продължава да чака.
	— Това заболяване поразява обвивката на невроните. Нервите са увити в миелин — нещо, наподобяващо изолационен материал — или вата, ако ти е по-понятно. И понякога така наречената склероза атакува тази условно наречена вата. Постепенно склерозата разрушава ватата и в тъканта се появяват дупки. С времето тъканта се втвърдява и заприличва на ръбцова тъкан — образува се при зарастването на рани. Това се вижда на рентген. При теб миелиновата обвивка на невроните е леко увредена. В резултат от увреждането предаването на импулси между нервните клетки се забавя. Именно благодарение на проводимостта на тези импулси твоите крайници се движат по начина и с бързината, на която си свикнал.
	— Ясно…
	Чарло попива информацията, опитва се да следи обясненията на лекаря, но е отпаднал. Зрението му се замъглява. Чувства се замаян.
	— Отклонения показа и изследването на ликвора, взет при лумбалната пункция. И тези отклонения подкрепят нашата теория. Освен това ти съобщаваш за няколко клинични пристъпа. Протичането им също потвърждава предположението ни. Като дете често си боледувал от инфекциозни болести. Напоследък имаш проблеми и със зрението, нали?
	— Да.
	Полага огромни усилия, за да изрече тази едносрична дума. Седи на леглото вкаменен.
	— Неврологичният преглед показа понижена сетивност на няколко места в тялото ти. Понижението засега е слабо, но това е поредното съвпадение с клиничната картина на предполаганото от нас заболяване. Установихме и леко забавяне в движението на крайниците. Уви, не можем да направим нищо за вече увредената тъкан. Тя няма как да бъде възстановена. Но можем да намалим честотата на пристъпите с помощта на лекарства — ако, разбира се, се наложи. Зависи с какви темпове се развива болестта.
	— Темпове?
	Устата на Чарло пресъхва. Не схваща какво му казва лекарят или накъде бие.
	— Това заболяване е непредсказуемо. Невъзможно е да се прогнозира как ще се разгърне. Част от диагностицираните остават много слабо засегнати. Само при една трета, всъщност по-малко, при една четвърт от диагностицираните, има по-силно изразена симптоматика. Не е задължително болестта да влоши качеството на живота ти. Да се надяваме, че ще ти повлияе в незначителна степен, а в повечето случаи става точно така.
	— Но какво ме очаква, ако се влоша? Няма да мога да пазя равновесие ли?
	— Както казах, не искам да се ангажирам с прогноза. Нужно е време, за да преценим как напредва заболяването.
	— Но е възможно да стана инвалид? Това ли казвате?
	— Това става само при бързо прогресиращата форма на болестта. Нека мислим позитивно. Изобщо не е казано, че ще се случи на теб.
	— Но е _възможно_ да ми се случи?
	— Да, но само ако болестта протича скоротечно. Вероятността изобщо да не стигнеш до толкова тежка симптоматика е значителна.
	Чарло прокара длани по плешивата си глава.
	— Тази болест има ли си име?
	Лекарят свежда поглед към книжата си.
	— Да, наречена е на причинителя на болестните изменения в тъканта около нервите. Те се дължат на склеротични процеси. Оттам и наименованието множествена склероза.
	Чарло се отпуска безсилно върху възглавницата. Очите му блуждаят из стаята. Има чувството, че всичко плува пред погледа му. Не, мисли си, сигурно е станала грешка. Хората, страдащи от множествена склероза, са обездвижени, приковани са към инвалидни колички. И изобщо не живеят дълго. Трябва да се прибера у дома. Нали с Юлие ще излизаме да ядем навън. Стига съм лежал тук. Стига съм слушал всички тези дивотии.
	— Искаш ли да се обадиш на някого? — пита тихо лекарят и сочи с глава телефона. Явно се кани да си върви. Няма какво повече да му каже.
	— Множествена склероза? — прошепва Чарло. — Сигурни ли сте?
	Лекарят и сестрата се споглеждат за кратко.
	— Да. Проявените от теб симптоми са типични за болестта. Опитай се да запазиш спокойствие. Нищо не се знае. Твърде възможно е да те очакват още дълги години пълноценен живот.
	Да, доскоро и той така си мислеше. Много хубави години с Юлие и Крейзи. Устата му е пресъхнала. Иска да стане от леглото. Да се изправи на крака и да продемонстрира и на себе си, и на двете бели престилки, че е здрав. Засега е здрав, краката го държат. Пръстите му се разтреперват неконтролируемо. В отчаянието си ги скрива под завивката.
	— А сега може да се прибереш вкъщи. Ще поддържаш връзка с личния си лекар. Той ще ти обясни по-подробно как стоят нещата с медикаментите — ако се стигне до момент, когато имаш нужда от такива.
	Чарло гледа безпомощно. Сигурно е просто кошмар и ей сега ще се събуди. Лекарят и сестрата излизат и той остава сам. Стаята му се струва голяма и студена, той придърпва завивката нагоре, иска да се скрие от целия свят. Това не се случва, противи се вътрешно той. Защо непрекъснато ме връхлитат нещастия? Толкова е разтърсен, че му се гади. Рязко отмята завивката, става, отива до огледалото. Взира се в отражението си, в широкото си лице, в сивите очи. Страхът ги е изсветлил. Известно време стои така, с ръце, подпрени на умивалника. После се връща до леглото, събира си багажа, облича си дрехите. Медицинска сестра се появява с документи. Пита го да му извика ли такси. Той немощно поклаща глава. Не, дошъл е с личния си автомобил. Не му трябва помощ — от никакъв характер. Свива юмруци. Усеща, че малко му остава да ревне, плачът напира в гърлото му, зад клепачите пари. Сестрата стои и го гледа ласкаво — дава му възможност да си излее душата, ако иска; да облегне чело на униформата й и да се разхълца като дете. Не го прави. Обръща й гръб и вдига рамене. Чува как вратата се затваря. Облича си пухеното яке, оглежда стаята. И излиза с бързи крачки.


	Прибира се и рухва на един стол. Тръшва сака на пода. Няма нерви да го разопакова. Пантофите и пижамата продължават да си стоят на пода като спомен за ужасния ден. Множествена склероза. Думата прилича на тлъсто, слузесто насекомо в устата му. Иде му да повърне. В очите му избиват сълзи. Седи сгърчен на стола и при спомена за думите на лекаря затъва в отчаяние. Проклетите обвивки се рушат. Струва му се непоносимо. Какъв ужас. Представя си нервите като кълбо от стари, разръфани кабели, които вече не провеждат ток. От сега нататък ще става все по-бавен и по-тромав. Краката ще отказват да му се подчиняват. Мозъкът ще изпраща команди, но те няма да стигат до крайния адресат. Чарло заповядва на краката си да тактуват на място. Те се подчиняват — без проблеми. Не е бавен. Успокой се, не истерясвай. Прогнозата не е толкова лоша. Той, разбира се, е от онези болни, при които заболяването не прогресира, сигурен е. Изправя се и прави няколко обиколки из стаята. Говори си строго. В него се препират два гласа.
	И защо си въобразяваше, че точно ти си застрахован срещу болести? За неуязвим ли се мислеше?
	Не ми ли мина достатъчно през главата в този мой окаян живот? Това е адски несправедливо. Не съм го заслужил.
	Забравяш нещо важно. Сети се какво направи. Хубавичко помисли.
	И болестта идва като наказание, така ли?
	Все по някакъв начин трябва да си изкупиш вината, та да настъпи равновесие.
	И как точно помагам на Хариет Крун, ако съм прикован към инвалидна количка?
	О, почакай. Едва когато умреш, дългът ти ще е напълно изплатен.
	Нищо не дължа, просто извадих лош късмет, да му се не види!
	Воден от внезапно хрумване, отива до библиотеката и издърпва осми том от енциклопедична поредица. Отваря на буква М и започва да търси. Множествена интелигентност, множествена регресия… а ето, множествена склероза. Погледът му шари надолу по страницата. „Sclerosis multiplex“, от гръцкото „scleros“ — втвърдяване и латинското „multiplex“ — множествен. „Хронично нервно заболяване, чийто причинител въпреки усилената изследователска дейност все още не е категорично установен. При аутопсия на главен и гръбначен мозък на пациенти, починали от множествена склероза, се установява деструкция на миелина, който обвива нервните влакна. Освен това се наблюдава разрастване на съединителната тъкан в главния и в гръбначния мозък. Това предизвиква промени в тъканта и тя става по-твърда от нормалната тъкан в централната нервна система. Оттам и името на болестта. Тези огнища на разпадане на миелиновата обвивка често са пръснати на различни места из главния и гръбначния мозък. Затова склерозата се определя като «множествена». Съществуват голям брой хипотези за механизма на възникване на заболяването, но досега нито една от тях не е категорично доказана. Предполага се, че сред причинителите са инфекции — най-вече вирусни — излагания на токсични вещества, недостиг на определени хранителни вещества в организма, алергии и прочее. Най-добре подкрепени са две теории. Според едната болестта се отключва от вирусна инфекция с твърде дълъг латентен период, тоест продължила години, преди да даде първите клинични признаци, или от бавновирусна инфекция. Според другата широко разпространена теория болестта има автоимунна генеза, тоест организмът атакува и разрушава собствената тъкан.“
	Ясно. Е, алергичен ли е към самия себе си? Поклаща глава и продължава.
	„Клиничните прояви на болестта включват мускулна скованост, нарушена двигателна координация, особено на долните крайници. Понижената зрителна острота и двойното виждане също са много чести симптоми. Мускулните спазми и усилените сухожилни рефлекси могат да причинят сериозен дискомфорт на болните. Медикаментите, с които се третира множествената склероза, не водят до пълно излекуване. Хормонална терапия с АКТХ (адренокортикотропен хипофизен хормон) и неговите аналози намаляват честотата на обостряне на болестта. Сдружения на страдащите от множествената склероза има по целия свят, включително в Норвегия.“
	Хлопва справочника.
	Не, няма да постъпва в никакви сдружения, не се смята за болен, не го интересува дали други страдат от същото заболяване, не иска да общува с такива хора. Отива до прозореца и застава, затиснал устата си с ръка. Опира чело о хладното стъкло. И в момента продължава да се случва. Обвивките на невроните му се рушат и той е безсилен да го предотврати. Случва се, докато той стои и диша в дланта си, и ще продължи да се случва до края на живота му. Боже Господи, дойде времето да си плати. Хвърля бърз поглед към небето — продължава да е все така синьо, проклето да е. Пред очите му се мержелеят страшни картини. Седи в инвалидна количка с одеяло върху коленете. Под одеялото е скрита торбичка за събиране на урина. Отпуснатите му бели крака са парализирани. Тялото и лицето му са деформирани от високите дози кортизон. От него се носи неприятна миризма на болест, на отпадаща физика. Превърнал се е в страничен наблюдател на света. Гледа, докато другият живеят, пазаруват, работят. Или, още по-лошо, прикован е към легло. Една сутрин се събужда и не може да се надигне. Постъпва в хоспис и гасне в компанията на старци — спаружени, бледи болници с отнесени изцъклени погледи. Пие червен сок от сламка. Не му позволяват да пуши. Чарло не може да се откъсне от прозореца, от заетата поза. Устата му е суха като пергамент. Вибрира, все едно е чинел, ударен силно; в ушите му кънти. Ето, съседът Ерлансон се задава. Вдига ръка за поздрав. Чарло не намира сили да махне. Застива в нерешителност. Следващата стъпка става невъзможна. Успокой се. Иди да си вземеш душ. Трябва ти въздух, Чарло. Остава ти още много. Навярно.
	Влиза в банята. Прекарва дълго време под водната струя. Насапунисва болното си тяло. Оглежда бедрата, ръцете и краката си, но през призмата на болестта. Дали тялото му крие още тайни? И други болести ли подмолно рушат организма му, болести, чиито симптоми ще се появят не след дълго и ще го повалят? Инга-Лил, ти няма как да знаеш, но ми предстои да мина през ада. Защо точно на мен и на теб? Какво ще стане с Юлие? Дали и в нейните гени е заложено да страда като нас? Нима семейството ни е прокълнато? Какъв е смисълът да живееш почтено, щом всичко е предначертано от самото начало и съдбовното предопределение не може да бъде отменено? Защо изобщо да се трепя за Мьолер, ако накрая ще свърша в инвалидна количка? Излиза от банята. Усеща диагнозата като физическа тежест, сякаш изведнъж е напълнял с няколко килограма. Бремето притиска раменете и гърдите му. Диагнозата се е впила в него като нещо лепкаво, което не може да се измие. Няколкото минути под душа не му носят усещане за чистота. Грабва пешкир и грубо изтърква тялото си. Движенията му са налудничави, но пламналият у него гняв не намира отдушник, освен няколко бързи въздишки в банята, замъглена от пара.
	Трябва да се обади на Юлие. Но преди това ще се подготви. Не може да й съобщи истината. Ще се наложи да я заобиколи и да й сервира по-безобидна версия. Някакво заболяване, което преминава, не се предава по наследство и не е заразно. Отива до телефона, вдига слушалката и набира номера й. Чувайки гласа отсреща, в очите му избиват сълзи и за миг му идва да й излее всичко в нецензуриран вид. Да й позволи да го утеши, да му засвидетелства загриженост, съчувствие — та той се нуждае толкова много от това. Но се овладява, възвръща си самообладанието и душевната устойчивост.
	— Да, изписаха ме, пак съм си у дома. И слава богу… Ами какво да кажат… Не си струва приказката. Някакъв вирус в нервите. Най-вероятно ще отшуми от само себе си. Иначе ще ми изпишат лекарства… О, не, вече не съм в болнични. Готов съм да започна работа. Лекарите не ми забраняват нищо. От утре пак запретвам ръкави… Не знаят от какво се получава. Било пълна мистерия, но хората си живеят с вируса години наред без оплаквания. Не се тревожи. Колко по-тежки болести има… В отлична форма съм. Не се давам толкова лесно.
	— Ще дойдеш ли да ме вземеш?
	— Да. Ще дойда. Къде ти се ходи да хапнем? В „Кухнята на Хана“?
	— Там е много скъпо.
	— Изобщо не ми пука — заявява наперено той.
	Юлие се разсмива. Нервите на Чарло се поотпускат. Навярно със силата на волята ще може да задържи развитието на болестта. Чувал е за такива случаи. Всичко е възможно. Мобилизираш се максимално и обръщаш процеса. Ставаш неподатлив към болестни изменения.
	— След половин час ще бъда при теб — обещава той в слушалката. — Само да намеря чиста риза и тръгвам.
	Затваря, влиза в банята, застава пред огледалото, закопчава си ризата. Обува си сив панталон и оглежда резултата. Изглежда много добре. Не прилича на болен човек, защо тогава да се държи като такъв. И все пак. Отпадане, болки. Безпомощност. Престои в болници. Що за живот го чака? Зависимост от други дори при елементарни действия. Тяло, което прогресивно отпада и накрая става напълно неизползваемо? И през остатъка от живота си ще разчита на социални помощи.
	Чарло снове напред-назад из къщата, измъчван от мисли, заплетени в ужасен безпорядък. Звънецът на вратата го сепва.


>
	* * *

	На най-горното стъпало стои Сейер. Изтупан в старателно изгладена светлосиня риза, елегантен и леко надменен.
	— Добър ден, господин Торп.
	Сивите очи гледат проницателно. Чарло отстъпва назад в антрето. В гърдите му се набира яд. Няма ли най-сетне да го оставят на мира! Налегнаха го толкова грижи, откриха му тежко заболяване, а сега има уговорка с Юлие. Стрелва инспектора със злобен поглед.
	— Какво има?
	Издува се и застава на вратата. Гледа враждебно. Днес не е на разположение. Главата му е пълна с всевъзможни катастрофални сценарии, с кошмарни картини за края. Поема си дъх и събира смелост.
	— Зает съм.
	Сейер го заковава с поглед.
	— Ще се наложи да ни придружите до участъка.
	Инспекторът поглежда към улицата. Чарло пристъпва напред и надзърта. Вижда патрулката. Зад волана седи униформен.
	— Няма да стане — ядосано отвръща той. — Ще прощавате, но идвате в много неподходящ момент!
	Сейер се усмихва стегнато.
	— За вас може да не е подходящ, но за нас е.
	Инспекторът излъчва несмутима стабилност, сила и авторитет. Стиснал ядно зъби, Чарло клати глава и пак отстъпва крачка назад.
	— Само преди час ме изписаха от болницата — подхваща разпалено той. — Чакат ме куп ангажименти, а имам и уговорка. Закъснявам. — Гледа си демонстративно часовника. Отвътре кипи. Разтрепери се. Притеснен е да не си изпусне нервите и да се разкрещи.
	— Знаем, че сте били в болница, господин Торп. Прощавайте, ако идваме в неподходящ момент, но този път нямате друг вариант, освен да дойдете с нас за разпит в участъка. Веднага.
	Разпит. Не разговор. Чарло скръства ръце и гледа горчиво инспектора. Съобразява, че трябва да се държи като невинен. Това не се случва, прелита през ума му, това е просто поредният кошмар. Толкова пъти съм го сънувал.
	— Да го отложим за друг ден — махва раздразнено с ръка той. — Дъщеря ми ме чака. Ще ходим на вечеря. Трябва да вървя.
	Сейер прави крачка напред.
	— Обадете се на дъщеря си и отменете уговорката.
	Гласът е плътен, заповеднически.
	— Колко време ще отнеме? Може просто да я предупредя, че ще се забавя с час-два. Ще приключим ли за толкова?
	— Не. Обадете се и отменете уговорката. После идвате с нас.
	Чарло диша учестено. Това преследване го вбесява. По челото му избива пот. Завърта се рязко и влиза в дневната, вдига слушалката и набира номера на Юлие. Докато чака да му вдигне, навива кабела на пръста си.
	— Здрасти, пак съм аз, миличка. Ще се наложи да закъснея. Изникна спешен ангажимент. Ще ти обясня. Имай търпение. До час ще съм при теб. Не, изобщо не се притеснявай. Става дума за някаква дреболия, пълна глупост, но трябва да се свърши. Не, не е свързано с приятели. Една много стара досадна разправия, която се налага да оправя. Не търпи отлагане. Като приключа, ще ти звънна. Доскоро.
	Оставя слушалката на мястото й и потъва в размисъл. Струва му се, че се наблюдава отстрани, че всичко е нереално. Но знае, че това не е сън. Случва се в действителност. Дойдоха, за да го отведат.


	Качва се в патрулката.
	Мисли за покосилата го болест. Централната му нервна система постепенно ще спре да функционира. Всичко през прозорците изглежда далечно. Чарло е турист на собствената си улица, в собствения си живот. Живее тук от години, а сякаш вижда всичко за пръв път: ниските кафяви дървени къщи, хубавите плетове, декоративните храсти, които скоро ще цъфнат и ще украсят цялата улица. Шофира млад къдрав полицай. Чарло среща погледа му в огледалото за обратно виждане и огорчено отвръща очи. Не иска да им дава нищо: нито мисъл, нито дума. Нямат представа от какво е замесен; колко добре може да се владее. Навежда глава и се съсредоточава върху ципа на якето си. Свива пръстите на краката си. Реагират съответно. Мама му стара, какви пръсти има само! Подчиняват се и на най-дребната му команда. Лекарят е сгрешил. А Сейер просто стреля на сляпо. Ще се хвърли вабанк и ще загуби. Няма да си призная, мисли си. Нужно е само да запазя хладнокръвие, да не се поддавам на паника. Полицаят кара бавно, колата е форд „Мондео“. Краткото пътуване до участъка трае сякаш цяла вечност. Все още не го напуска усещането, че вижда града за пръв път — в пристъп на внезапно просветление. Ето „Cash & Carry“, ето „Цветята на Тина“. Ето и манекенката по ефирно дантелено бельо — красиво усмихната както винаги. Ето я и църквата на възвишението над града; пожарната с великолепните си кули. Съдебната палата се извисява отдясно. Сейер отваря вратата на Чарло. Чарло слиза. Изправя се под слънчевата светлина, изпълва с въздух дробовете си. Бори се с налягащата го апатия. Не бива да й позволява да го превземе. Трябва да напрегне всеки мускул в тялото си, да бъде нащрек. Да бъде крачка напред. Все едно играе шах. Навремето много го биваше. Спира за малко да попие гледката: слънцето проблясва в прозорците, красиво дърво протяга голи клони, по улицата крачат минувачи. Ето това ще му отнемат. Но няма да им се дам без бой, зарича се наум, и влиза през главния вход. На регистратурата е тъмно. Сградата го обгръща от всички страни.


>
	* * *

	Раздразнението и нервността блокират тялото му, правят движенията му резки и поривисти, той не е в състояние да го предотврати, независимо от желанието си да се движи бавно, плавно, с чувство за превъзходство. Ще му се да влезе в кабинета с небрежна походка, да се настани на стола с подчертано нехайство, да излъчва увереност, спокойствие, надменност. А става точно обратното. Издърпва припряно стола от масата, разнася се пронизително стържене. Добре, решава да се съсредоточи върху невинността си. Нея ще се опита да внуши на инспектора в хода на разпита. Чувства, че има право на това, защото не е искал да убива, то просто се случи и трябва да намери начин да накара този прошарен полицай да го разбере. Кучето Франк лежи до стената. Когато двамата мъже влизат, то се надига и тръгва да ги поздрави с големите си лапи. Чарло не устоява на изкушението. Навежда се и погалва сбръчканото животно. Пръстите му потъват в козината. На допир е много странна, напомня шкурка. Чарло се вглежда в черните очи. За секунда му се струва, че излъчват кротост. В следващия миг обаче тази кротост изчезва и те лъсват като копчета. Сейер обхожда стаята, Чарло го следи изкосо. Инспекторът изглежда целеустремен, в свои води. Взема куп документи от етажерката, хвърля поглед към ръчния си часовник, настанява се удобно на стола. Движенията му са бавни и тази мудност започва да лази по нервите на Чарло.
	— Смятам, че ми дължите обяснение — подхваща остро той.
	Опитва се да си придаде категоричност, но опитът не е особено сполучлив. Сейер вдига глава към него. Първоначално очите му са погребално сериозни, после омекват.
	— Искам да си изясня няколко въпроса — отвръща той и се облакътява на бюрото. — Ние, следователите, работим бавно и методично. Разследването е времеемък процес. Често се налага да притесняваме хората с въпроси какво са правили в този или онзи ден. Съжалявам, че ви създаваме неудобство, но това е много съществена част от нашата работа.
	Гледа Чарло над бюрото.
	— Да започваме. Опишете ми пак как протече денят ви на седми ноември. От самото начало.
	— Вече ви казах каквото имах да казвам за въпросния ден, а вие си водихте подробни записки. Всъщност бях изчерпателен дори повече от необходимото и нямам желание пак да се впускам в пространни монолози. Питайте какво конкретно ви интересува и ще ви отговоря, доколкото мога!
	Избликът увисва в кабинета. Сейер кима сериозно.
	— В такъв случай, моля, повторете казаното миналия път.
	— Но защо продължавате да го нищите този седми ноември?
	— Тогава е убита Хариет Крун. С колегите се опитваме да установим кой и кога е минавал близо до местопрестъплението, това е важно за нас.
	— И?
	Сейер поглежда в документите.
	— Ето какво ви предлагам: да поговорим за екскурзията ви до Конгсбер, Торп. Тя представлява интерес за мен.
	— В нея няма нищо интересно.
	— О, напротив. Според вашите показания сте се разхождали из града в продължение на час. Разкажете ми как прекарахте това време.
	— Вие шегувате ли се? — клати колебливо глава Чарло.
	— Ни най-малко. Да уточним от самото начало: разговорът ни е напълно сериозен.
	Чарло се вкопчва в подлакътниците на стола.
	— Няма нищо забележително за разказване… Обикалях, зяпах витрини на магазини. Краката ми измръзнаха.
	— Какви магазини?
	— Защо ме разпитвате за такива дреболии? Нищо чудно, че разкриването на едно убийство ви отнема толкова много време.
	— Назовете някаква стока.
	— Каква стока? От витрините ли? И с какво ще ви помогне това?
	Чарло скръства ръце, издава напред брадичката си.
	— Искам да ми опишете с какво сте се занимавали през този един час, през тези шейсет минути, прекарани в Конгсбер. Причината ще обсъдим по-късно. Е, какви стоки видяхте?
	Чарло продължава да се чуди дали инспекторът не го занася. Но не му изглежда така.
	— Предимно дрехи, такива неща. Но, за бога…
	— Дрехи, казвате. Добре, записвам. Друго?
	— Спортни стоки. Не си спомням точно. Бях разсеян, мотаех се.
	— В продължение на шейсет минути сте зяпали витрини, но без да се вълнувате от изложените стоки. Краката ви са измръзнали. Тогава защо останахте цял час в Конгсбер?
	— Нямах какво друго да правя. Откога човек не може да се шляе из града, без да му извадят душата?
	— Къде паркирахте хондата?
	Чарло вдига безпомощно рамене.
	— На гарата — изстрелва, без да мисли.
	Просто му се изплъзва от устата. Той дори не познава добре Конгсбер, ходил е два-три пъти. Осъзнава, че ще се наложи да лъже за доста неща. Да си съчини улици, по които не е минавал, мисли, каквито не са му хрумвали, хора, които не е виждал.
	— И от гарата сте отишли пеш до центъра?
	— Точно така.
	— Имаше ли много хора?
	— Не. Времето беше лошо.
	— Вие влязохте ли някъде на закрито? В кафене, например?
	— Не.
	— Защо изобщо отидохте в Конгсбер?
	— Ами хрумна ми ей така, съвсем спонтанно. Нали ви обясних, по онова време се чувства аутсайдер. Обикалях с колата, та да си запълвам дните. Когато си безработен, разполагаш с излишък от време. Не мога по цял ден да кисна пред телевизора, а обичам да шофирам. Да се намирам в движение. Мамка му, понякога ми беше толкова тежко.
	Говори стегнато, през стиснати зъби. Болестта е надвиснала заплашително, той мърда нервно крака пред бюрото, опитва се да се овладее.
	— Из целия град ли обикаляхте, или само в центъра?
	— Предимно в центъра.
	— Конгсбер е малък град. За един час трябва да сте минали по няколко пъти по централните улички.
	— Възможно е, не си спомням.
	— Значи, часът, прекаран в Конгсбер, ви е малко мътен?
	— Всъщност да.
	— Защото сте били в лошо настроение ли?
	— Най-вероятно да.
	— Докато пътувахте дотам и обратно, спряхте ли да заредите с бензин?
	— Не, резервоарът ми беше пълен.
	— През онази вечер говорихте ли въобще с някого?
	— Не, не съм се виждал с познати. Саможив съм.
	— Значи, от момента, когато сте потеглили от улица „Блум“ в шест часа, до момента, когато сте се прибрали в единайсет, не сте разменили нито дума с никого. С изключение на младия мъж, с когото сте се блъснали?
	— Точно така.
	Сейер пак поглежда книжата.
	— Имате ли се за човек с избухлив нрав?
	— Нали уж ме разпитвате, за да уточните минувачите и колите близо до местопрестъплението?
	— Така е. Вие също сте един от тях. Ще повторя въпроса: избухлив ли сте, господин Торп?
	— В никакъв случай. Всъщност съм изключително уравновесен. Питайте Юлие, дъщеря ми.
	— Но онази вечер сте избухнали. Според вас е било единичен случай. Но защо точно на седми ноември в единайсет часа?
	— Вече ви обясних.
	— Искам да го чуя още веднъж.
	— Казах ви: бях в лошо настроение. Поради ред причини.
	— Посочете ми ги.
	Чарло подпира главата си с ръце.
	— Бях задлъжнял. Кредиторите ме притискаха. Нощем спях лошо, не можех да свържа двата края.
	— Но сега дълговете ви са изплатени?
	Чарло прехапва устна.
	— Да.
	— Как успяхте да погасите задълженията си, господин Торп?
	— Вече ви казах: ударих печалба.
	Сейер кимва бавно.
	— От каква игра?
	Чарло мисли напрегнато, та чак черепът му ще се пръсне.
	— От лотарията — изтърсва неочаквано и за себе си.
	Предаването на нервните импулси се забавя, хрумва му внезапно, ето, покосява го, той се влошава.
	— Аха. Провървяло ви е?
	— И преди се е случвало да ми провърви, но обикновено беше изключение. Бог ми е свидетел: изстрадах си моя дял.
	— А после веднага сте погасили дълга си, намерили сте си работа в конна база и сте се помирили с дъщеря си?
	— Да. Нещата вече са много по-добре.
	Облизва устни, опитва се да се изразява по-завоалирано, за да печели време и да предугади накъде бие инспекторът.
	— Каква сума спечелихте, господин Торп?
	— Значителна, бих казал.
	— Тайна ли е колко точно?
	Кръвта във вените на Чарло се смразява. Търси как да се вкопчи в сигурна опора, но усеща, че се оплита.
	— Не проумявам какъв е смисълът на всички тези въпроси. Колко съм спечелил от лотарията, си е лично моя работа.
	— Добре, Торп — примирява се Сейер. — И сами ще се снабдим с тези данни, това е най-малкият ни проблем.
	Чарло изтръпва.
	— Бяхме няколко души, приятели — вмята той. — И си поделихме печалбата.
	Сейер се обляга удобно.
	— Не си ли спомняте поне у кого е бил печелившият билет?
	— Не. Включих се чрез приятел. Съвсем спонтанно.
	— Ами супер. Поне знаете името на въпросния приятел, нали?
	— Никога не бих забъркал близък човек в разправии с полицията. Ще го притеснявате с въпроси.
	— Става дума за нещо съвсем безобидно, Торп. Печалба от лотарията. Дата, име, сума — друго не ни трябва. Човекът навярно ще се отзове с готовност, ако го помолим учтиво.
	— Не. Карайте по същество. За какво става дума? Дъщеря ми ме чака, имаме уговорка.
	— Става дума за седми ноември. Вече ви обясних. Говорим за убийство. Издирвам извършителя.
	— Да, и миналия път казахте същото. Но това какво общо има с мен?
	— Намирали сте се на улица „Фредбу“ в много интересен за следствието час.
	— Нищо подобно. Просто минавах оттам с колата. Не съм се задържал повече от броени секунди.
	— За да мине човек през Хамсюн, е нужно да се отклони от главния път. Защо държахте да прекосите селото?
	— Нямаше конкретна причина. Казах ви истината: просто обичам да шофирам.
	— Дори при опасно хлъзгава настилка?
	— Настилката няма значение.
	— Добре ли бяхте облечен, предвид студеното време?
	— Да.
	— С какво?
	— Не си спомням. Имам няколко якета.
	— Да не сте били със зелена парка?
	— Възможно е. Защо ми задавате въпроси, на които вече знаете отговора?
	— Значи, имате зелена парка?
	— Имах.
	— Изхвърлили ли сте я? Защо?
	— Беше стара и износена.
	— Къде я изхвърлихте?
	— В един контейнер. Шевовете бяха „цъфнали“, джобовете — разпрани, липсваха няколко копчета.
	Сейер подновява воденето на записки. Чарло пробва да прочете някоя и друга дума, но не успява. От една страна, разстоянието не е малко, от друга — не вижда добре. Зрението му пак се замъглява. Той мига усилено — без резултат. Поглежда часовника, усеща как отчаянието му расте, докато мисли, че Юлие го чака. Не се справя кой знае колко добре. Да лъже дъщеря си е лесно. Но това тук му е пряко сили. Разтърква изморено лице. Седи с длан, закрила очите. Едва ли е разрешено да изпращаш болни хора в затвора, мисли си и неволно попипва задния си джоб, където държи пакета с тютюн.
	— Може ли да запаля цигара?
	— Разбира се — кимва Сейер. — Ще донеса пепелник. Жаден ли сте, Торп?
	— Да.
	Сейер поставя пред него бутилка вода. Чарло се опитва да си свие цигара. Пръстите му притреперват.
	— Застрашен ли се чувствате, господин Торп? — пита спокойно Сейер.
	— Застрашен? От вас? Не. Но не ми допада каква насока взема нашият разговор.
	— Тогава да я променим. Да се пренесем тук, в нашия град. Все пак имаме да обсъждаме цяла вечер, а досега уточнихме как е преминал само един час.
	Налива вода в чашата на Чарло и сяда.
	— Преди да потеглите към Конгсбер, сте се разходили тук, из нашия град. В продължение на близо два часа — според първоначалните ви показания. Разкажете ми как прекарахте тези два часа.
	Чарло пали цигара и дръпва жадно.
	— Явно си падате по повторенията. Обикалях и зяпах витрини: бельо, обувки, мебели. Разглеждах минувачи, рекламни плакати, мацки, автомобили. Корабчетата по реката. Видях една патрулка. Зяпах кучета, гълъби.
	— В продължение на два часа?
	— Да. Поразходих се и по пристана.
	— Какво правихте там?
	— Обмислях да скоча.
	— В реката? Да се удавите?
	— Да. Нали искате истината? Ето я.
	— Значи, не просто сте били в лошо настроение, а са ви минавали мисли за самоубийство.
	— Може да се каже.
	— С други думи, на седми ноември сте се чувствали психически лабилен.
	— Ако така предпочитате, съгласен съм. Лабилен. Вярно е. Сякаш бях минал през центрофуга.
	Чарло придърпва пепелника и изтръсква пепелта от цигарата. Изпива половината чаша и си избърсва устата.
	— Нищо чудно, че пътното произшествие ви е ядосало толкова много — отбелязва Сейер.
	— Не, не ме ядоса. Направо ме вбеси. Нервите ми бяха обтегнати до крайност. Всеки човек си има предел на търпимост.
	— Младият мъж от другата кола изплаши ли се?
	— Трепереше като лист. Ушите му приличаха на дръжки на тенджера, а лицето беше тебеширенобяло. Сега съжалявам, че се държах толкова грубо.
	— Да се върнем на дългата ви разходка. Отбихте ли се някъде?
	— Не.
	— И въпреки лошото време не сте се изкушили да влезете да се стоплите на закрито?
	— Не. През цялото време бях навън.
	— Не станахте ли вир-вода?
	— Е, поизмокрих се. Ботушите ми пропускаха.
	— И въпреки това сте подкарали към Конгсбер, а там пак сте слезли да обикаляте по улиците? Докато снегът е продължавал да вали?
	— Да. Колкото и да е невероятно.
	— Невероятно ли ви се струва?
	— Сега, като се връщам към онази вечер, или по-точно докато ви обяснявам поведението си, то ми се струва доста жалко.
	— Жалък ли се чувствахте?
	— И жалък, и какъв ли не. През онази вечер може да се каже, че преминах през цялата палитра от чувства.
	— Гледката през прозореца не ви е вълнувала, но мисълта ви е работила на пълни обороти?
	— Да. Главата ми щеше да се пръсне от усилие да намеря изход.
	— Изход от финансовите проблеми ли?
	— Да. Обмислях да ограбя банка.
	Чарло поглежда предизвикателно инспектора.
	— И защо не осъществихте това свое намерение?
	— Не съм престъпник — заявява категорично Чарло и още по-дръзко впива очи в Сейер.
	— Убийството в Хамсюн, което разследваме… — продължава инспекторът. — Какви мисли поражда у вас?
	Чарло поставя длани върху бюрото, после ги преплита и започва да върти палците.
	— О, не съм се замислял много-много. Е, направи ми впечатление, разбира се. Жената е била възрастна, самотна и болна. Не че възрастта има особено значение. Убийството си е убийство, имам предвид, от юридическа гледна точка. Но по една или друга причина хората се възмущават най-силно, когато жертвата е стар човек. Сигурно защото старите хора са по-безпомощни от младите. Навярно затова всички осъждаме такива убийства толкова остро. Но все пак никой не знае какво точно се е случило в кухнята.
	Сейер го поглежда изкосо.
	— В кухнята ли се е случило, господин Торп?
	Чарло си поема рязко въздух.
	— Така писаха по вестниците. Намерили са я в кухнята. Това е всеизвестно.
	— Съжалявам, но ще ви разочаровам. Подобна информация никога не е била публикувана в пресата.
	— Значи са го съобщили по радиото. Сигурен съм, че го чух някъде!
	Сейер мълчи. Дълго пише в бележника си. Чарло усеща как по челото му, в корените на косата, започва да избива пот. Не може да си позволи подобни гафове. Мисли! — крещи вътрешният му глас. — Мисли, преди да отговаряш!
	— Какво имате предвид с думите „какво точно се е случило в кухнята“?
	— Подробностите. Предисторията. Кое е довело до убийството й.
	— Точно затова издирваме извършителя. Ако не го намерим, няма да получи възможност да обясни поведението си или да се защити.
	— Прав сте. Но въпросът е дали той изобщо смята, че си струва да обяснява. Защото вероятността да не бъде разбран и да не му повярвате, е голяма. Нали си давате сметка…
	— Май нямате особено високо мнение за правораздавателната ни система?
	— Общо взето, не.
	— Но досието ви е чисто. Не сте влизали в пряк досег с органите на реда, нали?
	— Не, но все пак следя пресата. Ако извършителят смяташе, че евентуално самопризнание би било в негова полза, щеше да се предаде.
	— А вие? Вие смятате ли, че евентуално самопризнание би било от полза за извършителя?
	— Зависи от житейската му ситуация. Що за човек е. Ако има семейство или близки, на които държи, за дълго време ще бъде разделен от тях.
	— На повечето затворници разрешават свиждания. Получават писма, имейли. Телефонни обаждания.
	— Боже, звучи направо приятно.
	— Приятно едва ли, но поносимо.


	Чарло се отпуска и усеща присъствието на болестта в тялото си. То мигом го парализира. Насилва се да се съсредоточи върху убийството, което е извършил, но не нарочно, не с умисъл или със злостно намерение. Трудно му е да си обясни как така изобщо продължава да седи в участъка, а още не е избягал. Продължава да участва и в този разговор, в този словесен дуел. Свива си нова цигара и отпива глътка вода. Разкопчава горното копче на ризата си. Кучето спи до стената.
	— Я ми кажете, господин Торп, вие тук, в града, ли сте израснали?
	— Да. Роден съм в източната част. Никога не съм живял другаде. Детството ми мина близо до Методистката църква. Шляехме се покрай реката. Познавам града като петте си пръста. Хубав град — добавя той. — Малко безпланов, ако не и съвсем хаотичен. Но човек трябва да е по-снизходителен. Заставали ли сте нощем на гарата да погледате пивоварната? Блясъка? Арките на моста? Великолепна гледка.
	Сейер кима. Чарло разглежда снимките по стената.
	— Имате млада и хубава съпруга.
	— Това е дъщеря ми, Ингри. И внучето — Матеус.
	— Тъмнокож е. Осиновен ли е?
	— Да, от Сомалия.
	— Там се води гражданска война, нали?
	— Да. Пълно е със сирачета. А вие? Една дъщеря ли имате?
	— Да. Скоро ще навърши седемнайсет. Голяма умница. Държи ме изкъсо.
	— Имате ли нужда някой да ви държи изкъсо?
	Чарло сумти тежко.
	— Да. Нали преди време бях пристрастен към хазарта. Юлие се страхува да не се върна към стария порок. Много й мина през главата. Нанесох голям позор на семейството си.
	— Но хазартът за вас вече е затворена страница?
	— Убеден съм. Окончателно приключих с него — усещам го с цялото си същество.
	— Значи, една печалба от лотарията и хоп! — връщате се в правия път?
	— Така да се каже, отдавна бях решил да сложа край. Вече не се издържаше. Бях се превърнал в кълбо от нерви. Из лихварските среди се носеха слухове, че ще ми изпратят бияч. Нощем не ме ловеше сън. Не можех да се успокоя. Животът ми се превърна буквално в ад.
	Чарло примамва кучето. То се присламчва и сяда до стола му.
	— Колко още ще седим тук? Времето си върви, а Юлие ме чака.
	— Ще я караме полека, Торп. Ще отделим колкото време е нужно. Нямам интерес да се чувствате пришпорен или неизслушан.
	Чарло престава да гали Франк. Кучето стои известно време унило, гледа го и накрая се връща на мястото си до стената.
	— Да продължим нататък — предлага Сейер. — Според мен настъпи моментът да уточним по какъв повод сте отишли в Хамсюн. Каква е била целта на посещението ви.
	Чарло се изправя на стола.
	— Както ви казах и миналия път, нямах конкретна работа там. Съвсем спонтанно хванах отбивката от главния път. Видях осветената църква и завих — това си спомням. Исках просто да убия малко време, та като се прибера, направо да си легна. Общо взето, това беше целта ми по онова време. Да намеря начин времето да минава по-неусетно.
	— В колко часа хванахте отбивката към Хамсюн?
	— Към десет и половина.
	— Аха. После сте обиколили селото с колата?
	— Да, минах покрай гарата и надолу.
	— По улица „Фредбу“?
	— Да. Шофирах, разглеждах красивите стари къщи. Наистина са разкошни. Чувал съм, че са обявени за паметници на културата. Стигнах до края на улицата и обърнах.
	— Кое ви подтикна да паркирате и да слезете от колата?
	— Не съм слизал.
	Сейер се надвесва над книжата.
	— Паркирали сте зад стария закрит хотел. С червена хонда „Акорд“, нали?
	— Не си спомням такова нещо.
	— Вие — не, но друг си го спомня. Обърнал е внимание.
	— Сигурно става въпрос за друга кола, не за моята. Не съм слизал от хондата — абсолютно сигурен съм.
	— Да не би да сте се отбили на гости при познат?
	— Не познавам никого в Хамсюн.
	— И след като сте се поразходили по улица „Фредбу“, ви е блъснала тойота?
	— Да.
	— Били сте психически лабилен, в главата ви са се въртели мисли за самоубийство, тревожели сте се как ще я карате занапред, но това не ви е пречело да се любувате на красивите стари къщи?
	— Точно така. Е, признавам, не бях съвсем на себе си, бях объркан, но както казах, гледах времето да минава.
	— Да не би да сте поседели в колата зад закрития хотел, за да си починете?
	— Не си спомням да съм спирал зад хотел.
	— Намирали сте се в потиснато настроение. Може това да е причината да не си спомняте подробности. Твърдо вярвам, че постепенно ще се появят. Точно затова седим тук. Сигурен ли сте, че сте пристигнали в Хамсюн точно в десет и половина?
	— Да, спомням си, че погледнах часовника.
	— Да, но колата ви е стояла паркирана зад хотела още в десет.
	— Не е възможно.
	— Възможно е — според моите сведения. Да не би да бъркате?
	— Беше тъмно, валеше сняг. Ако някой е видял зад хотела кола, подобна на моята, това не значи нищо. Хората непрекъснато грешат в преценката си. Пък и не съм единственият човек, който кара хонда.
	— Дали значи нещо, или не, ще се изясни по-нататък. Според мен часът не е бил десет и половина. Не е голяма беда, че паметта ви изневерява, но ми се ще да го уточним. Възможно ли е да сте поседели в колата, докато решите дали да посетите определен човек, или не?
	— Казах ви: не познавам никого в Хамсюн.
	— Ами цветята, Торп? Те за кого са били? Носели сте голям букет.
	Чарло пребледнява. Стисва зъби.
	— Заблуждавате се.
	— Голям букет от различни цветя. Необикновено красив, създаден с много въображение.
	— Не купувам цветя. Що за небивалици!
	— Опитайте се да си спомните, Торп. Да се върнете в цветарския магазин.
	— Какъв цветарски магазин?
	— „Цветята на Тина“, до „Cash & Carry“.
	— Никога не съм влизал там.
	— На седми ноември, малко преди осем вечерта. Затварят в осем, хванали сте последния момент. За кого бяха цветята?
	— Казах ви: някой ви е дал погрешни сведения!
	— За жена, нали?
	— Не познавам жени от Хамсюн.
	Тишина. Чарло се опитваше да оцени силите на противника си, да претегля думите, да мисли. Да крои планове за следващия си ход, да освежи спомените си. Да си спаси кожата, да се махне от този кабинет. Божичко. Няма да излезе оттук. Сейер прекъсва мислите му:
	— Букетът е струвал двеста и петдесет крони. Здравата сте се охарчили. Явно много сте държали на човека, за когото са били предназначени цветята?
	Чарло навежда глава и мълчи. Барабани с пръсти по бюрото.
	— Променете версията си, защото сведенията ви не отговарят на истината. — И упорито забожда поглед в бюрото.
	— Господин Торп — подхваща тихо Сейер — вие сте купили букет на седми ноември и това не е просто предположение или подозрение, а безспорно установен факт. Затова предлагам незабавно да отнесем букета в Хамсюн и да продължим напред. Какво ще кажете?
	— Умът ми е затормозен. Прекарах няколко дни в болница. Може ли да направим почивка?


>
	* * *

	— За какво мислите? — пита Сейер.
	— Чакам да извадите тежката артилерия.
	— Смятате, че ще го направя ли?
	— Абсолютно.
	— Само ако се наложи. С какво се занимавахте, преди да постъпите в конната база? Имам предвид, преди да останете безработен?
	— Работех в шоурум. Бях доста добър продавач на хонда и субару. Предлагахме и нови коли, и втора ръка.
	— Харесваше ли ви да работите като продавач?
	— Да. Изкарах много хубави години. После здравата оплесках нещата.
	— Защо напуснахте? Да не би да са затворили шоурума?
	— Не — честно отговаря Чарло. — Уволниха ме дисциплинарно. Откраднах малка сума пари, за да погася дълговете си. Работодателите не сигнализираха в полицията, но изведнъж останах без никакви средства. Това е най-тежкото ми престъпление. — Чарло поглежда Сейер право в очите. — Действах импулсивно, не го бях планирал. Просто изкушението стана твърде голямо. Още по онова време бях заборчлял.
	— Подчертавате, че не сте го планирали. Според вас по-тежко ли е престъпление, извършено след старателно обмисляне?
	— Да. Не мислите ли така и вие?
	Сейер отпи вода.
	— Ние, служителите на реда, квалифицираме престъпленията като предумишлени, умишлени, по непредпазливост. Тези понятия ги степенуват по тежест. Отчитаме и смекчаващите вината обстоятелства. Това всъщност е сравнително ново понятие в правото. Преди не съществуваше. Убийството си беше убийство и се наказваше по един и същи начин. Явно за вашата кражба е имало смекчаващи вината обстоятелства. Били сте отчаян?
	— Бях — потвърждава Чарло. — И ужасно се срамувах. Не можех да изхранвам семейството си и изпитвах непоносим срам.
	— Съвсем разбираемо е.
	— За щастие скрихме това от Юлие. Тогава беше малка. Сега обаче й признах всичко.
	— И вече нямате тайни?
	— Нямаме — поне що се отнася до сериозните неща.
	Чарло пресушава чашата.
	— Ще трябва да й обясните и защо се е наложило да се явите в участъка — отбелязва Сейер.
	— Разбира се. По един или друг начин.
	— Какво ще й кажете?
	— Истината, разбира се. Че сте ме призовали в качеството на свидетел.
	— Така ли мислите?
	— Да не би да съм заподозрян? В такъв случай е задължително да ме осведомите.
	Сейер го гледа сериозно.
	— Определено имаме основателни причини да ви подозираме. Затова сте тук.
	— Виж ти. Изплюхте камъчето най-накрая. Определено не действате прибързано.
	— Дайте да избистрим картината. Някои дребни неща я замъгляват. Сравнително маловажни подробности.
	— Например?
	— Посещението в Конгсбер. Да го зачеркнем, а?
	— Защо?
	— Не сте ходили там. Просто се опитвате да запълните вечерта, за да не излезе, че сте прекарали по-дълго време в Хамсюн.
	— Напротив. Ходих в Конгсбер. Защо се хванахте за това?
	— Според мен сте подкарали направо към Хамсюн. На съседната седалка е имало голям букет. Паркирали сте зад закрития хотел и сте слезли с цветята.
	— Явно знаете всичко. Какво съм правил после?
	— Отишли сте на улица „Фредбу“ и сте спрели пред номер четири. Зелената къща. Позвънили сте на вратата на Хариет Крун.
	Ето, вече е казано. Излезе на бял свят. Но в ушите не звучи толкова шокиращо, колкото е очаквал.
	— Не — клати глава. — Не съм ходил до никаква къща. Не познавам тази жена.
	— Аз и не си твърдя, че я познавате. Според мен сте я избрали на случаен принцип. Въоръжен с букет, лесно сте успели да се вмъкнете вътре.
	— Не съм купувал букет!
	— Успокойте се, господин Торп. Чуйте ме. Предлагам да изясним същественото, вместо да си губим времето с дреболии. Установихме, че сте купили цветя.
	— Бяха за Юлие.
	— За нея, така ли? Но това е било през ноември, а тогава тя не е искала да ви вижда. Нали сам го казахте.
	— Смятах да я помоля за прошка.
	— Но не се получи?
	— Почуках на вратата на квартирата й, но я нямаше вкъщи.
	— Какво направихте с цветята?
	— Изхвърлих ги.
	— Къде?
	— В кофа за смет из града. Бях разочарован.
	— Били сте изключително зле с парите, но сте похарчили голяма сума за скъп букет?
	— Става ли въпрос за Юлие, не пестя нито крона.
	— И чак сега се сетихте, че сте ходили до квартирата й?
	— Да, съвсем бях забравил. Полека-лека започвам да си припомням.
	— С други думи, е възможно и други факти да са изпаднали от паметта ви?
	— Не ми се вярва. Случката с цветята съм я изтласкал, защото представляваше своеобразно поражение.
	— През онази вечер преживяхте ли и други поражения?
	— Да. Катастрофата с тойотата също може да се нарече поражение.
	— Вината не е била ваша. Шофирали сте по път с предимство.
	— Да. Но беше ужасен завършек на ужасна вечер.
	Сейер кима и записва.
	— Така, значи, описвате вечерта на седми ноември? Като ужасна?
	— Да. Прибрах се скапан. Все едно ме бяха прекарали през центрофуга.
	— Използвате силни думи. Лабилното си състояние ли имате предвид? То ли ви докара до такова изтощение?
	— Да. Помня, че седях на стол в дневната, и полека-лека дойдох на себе си. Сякаш бях ходил далеч-далеч.
	— А бяхте ли?
	— Какво?
	— Бяхте ли ходили надалеч? Имам предвид, извън себе си?
	— Да, може да се каже. Все едно тялото и душата губят контакт. Преживявали ли сте нещо подобно?
	— Случвало ми се е. Човек се чувства като робот.
	— Именно — съгласява се Чарло.
	— И вие ли се чувствахте като робот?
	— Може да се каже.
	— Какви травми получихте при катастрофата?
	— Травми? Никакви. Отървах се с уплахата. Няколко дни китките ме наболяваха от здравото стискане на волана.
	— И се измъкнахте напълно невредим от инцидента?
	— Да. Другият шофьор също не пострада. Или поне не каза да е пострадал. Може просто да не е имал възможност, защото му се развиках.
	— Не е споменал за наранявания. Всъщност говореше предимно за вас.
	— И аз не пострадах.
	Сейер се обляга на стола и го оглежда изпитателно.
	— В долния край парката ви е била зацапана с кръв. Откъде е дошла?
	— Грешите. Никъде по мен не е имало кръв.
	— От дясната страна на якето. Ясни следи от кръв.
	— Аха. Май се досещам откъде идва заблудата. По парката имаше няколко тъмни петна и младежът ги е помислил за кръв. Един път, докато сменях маслото на колата, се изцапах. Та точно затова я изхвърлих — нали вече ви казах.
	— Казахте, че сте я изхвърлили, защото е била износена.
	— И лекьосана.
	— За пореден път пропускате да споменете подробност. Помислете за още.
	— Безсмислено е. Нямам какво друго да добавя.
	— Да сте се сдърпали с някого, докато сте пътували из района?
	— Не. Абсурд. Аз съм миролюбив. А и ако се беше случило, щях да си спомням.
	— Миролюбив, казвате. Вярвам ви. Но нали установихме, че понякога си изпускате нервите.
	— В много редки случаи.
	— И седми ноември е бил такъв рядък случай. Според мен тази вечер ви е дошла в повече и затова отделни факти са изпаднали от паметта ви. Да опитаме пак. Спрели сте зад затворения хотел и сте паркирали там. Човек с куче е видял колата ви. Не е голо предположение или подозрение, а нещо, установено със сигурност.
	Чарло затваря очи. Болен съм, мисли си, постепенно ще ставам все по-слаб и по-слаб. Но сега не бива да обсъждаме този въпрос.
	— Ами възможно е — изрича на глас. — Сигурно и това съм забравил. Вярно, така беше. Изпуших една цигара и пак потеглих.
	— Накъде?
	— Покрай гарата и през прословутото кръстовище.
	— И на тръгване от хотела тойотата ви е блъснала?
	— Точно така.
	— Допушило ви се е?
	— Да.
	— И защо е било нужно да се пъхате в двора на стар хотел само за да си свиете цигара?
	— Не беше нужно. Можех да спра и покрай пътя, почти не минаваха коли.
	— В такъв случай защо сте направили толкова сложна маневра?
	— Не знам. Навярно съм искал да се скрия. Намирах се на ръба на отчаянието.
	— Отчаяние, казвате… Опишете ми чувството. Бавно ли се надигна у вас, или ви връхлетя изневиделица?
	— Не си спомням много добре. Обхвана ме постепенно. Не знам… Минах през толкова много емоции. Трябваше ми спешно решение за всичките ми проблеми.
	— За това ли мислехте, докато напускахте града? Че ви е нужно решение?
	— Да.
	— Изоставили сте идеята да ограбите банка. Друга ли ви хрумна?
	— Това с банката беше шега. Не съм го мислил сериозно.
	— Ясно. Друго ли измислихте?
	— Не. Не виждах светлина в тунела.
	— Но въпреки това сте потеглили към Хамсюн, нали? По главен път 134 покрай реката, а после сте завили по главен път 35?
	— Навярно съм се надявал да се случи нещо.
	— Чудо?
	— Не вярвам в чудеса.
	— Тогава, да не би да сте имали по-конкретен план?
	Чарло кърши ръце, посяга към тютюна. Откъсва стиска и я поставя върху хартията.
	— Не, просто разпокъсани мисли.
	— Ще ги споделите ли с мен?
	— Не. Няма да рискувам да останете с погрешно впечатление.
	— За кое?
	— Какво съм правил и какво не съм.
	— Значи, се страхувате? От онова, което ми минава през ума?
	— Не съм толкова глупав, та да не схвана какво целите.
	— А именно?
	— И сам се досещате.
	— Да, но обичам нещата да се назовават с думи. Не е толкова опасно, колкото ви се струва.
	— Позволете да си остана с известни резерви.
	— Ваше право е.
	Пауза. И двамата се умълчават. Сейер е потънал в размисъл. Чарло се опитва да си отдъхне, да се окопити. Свива пръстите на краката си в маратонките — получава се с лекота.
	— И така, поемате по улица „Фредбу“. Паркирате зад закрития хотел, после слизате от колата. А след това накъде тръгнахте?
	— Никъде не съм ходил. Седях си в колата и пушех.
	— Пак забравяте нещо важно, Торп. Свидетел е видял автомобила ви празен. Не сте били вътре. Къде сте отишли?
	— Е, може да съм слязъл да се поразтъпча по улицата, вече не си спомням.
	— А къщата на Хариет спомняте ли си?
	— Нямам представа къде е живяла.
	— В зелената къща. Номер четири.
	— Не се сещам да съм я виждал.
	— Нали сте разглеждали красивите къщи по улицата?
	— Да, но отгоре-отгоре.
	— Разкажете ми откъде минахте.
	— Най-вероятно съм стигнал до края на улицата и после съм се върнал обратно.
	— Срещнахте ли някого?
	— Не. Абсолютно никого.
	— Това е изключително важно, господин Торп: в колко часа минахте по улица „Фредбу“?
	Чарло забравя да мисли, отговаря по инерция:
	— В десет или там някъде.
	— Значи, работата по улица „Фредбу“ ви е отнела половин час? Защото сте се блъснали с тойотата чак в десет и половина.
	— Е, явно просто съм се поразходил нагоре-надолу по улицата.
	— И сте минали по цялата няколко пъти?
	— Като ви слушам, така излиза. Вече изгубих способност да мисля съвсем ясно.
	— Това е защото обикаляме в кръг. Дали не е време да се придвижим към центъра?
	— А именно?
	— Убийството на Хариет Крун. Затова сте тук, нали сте наясно?
	— Разбира се. По злощастно стечение на обстоятелствата съм се намирал в района, а вие нямате кого другиго да нарочите. И ето ме тук. Не е престъпление да шофираш безцелно по улиците.
	— В никакъв случай. И въпреки това малко ми е чудно… В продължение на половин час да се шляеш нагоре-надолу по улица „Фредбу“… Отчаян и потиснат, в подгизнала парка?
	— Не бях на себе си.
	— Чувствахте ли се невменяем?
	— Не, не бих казал. Прекалено силна дума.
	— Обмисляхте ли решението, от което толкова силно сте се нуждаели?
	— Сигурно съм мислил. Но не открих решение. Върнах се в колата, потеглих и излях цялото си отчаяние върху онзи младеж с тойотата. И това е всичко. Съжалявам, ако сте очаквали друго. Казах ви всичко.
	Сейер си поглежда записките.
	— Преди няколко минути казахте, че в десет и половина сте завили към Хамсюн. Сега променяте показанията си: твърдите, че в десет вече сте се разхождали по улица „Фредбу“, следователно сте хванали отбивката за Хамсюн по-рано. Как ще коментирате?
	— Никак. В главата ми стана голяма каша.
	Мълчат. Кучето става и изскимтява, гледайки стопанина си.
	— Господин Торп, да излезем да се поразтъпчем. Франк има нужда от малко чист въздух.
	Кучето тръгва към цветна леха пред Съдебната палата. Обикаля между декоративните храсти в търсене на подходящо място да си свърши работата. После доста неелегантно кляка и се изхожда. Сейер изважда найлоново пликче от джоба си.
	— Колко дълго живеят кучетата от тази порода? — интересува се Чарло.
	— Доста — сравнено с другите породи, имам предвид. Франк е китайско бойно куче — шарпей. Надявам се да го имам дълго време.
	Сейер вдига изпражнението и изхвърля пликчето в кофа за смет. Чарло вдишва чистия въздух с пълни гърди. Почивката го освежава. Възвръща си контрола. Сега е много важно да бъде предпазлив, да не изпуска необмислени реплики. Все едно върви по ръба на пропаст.
	— Религиозен ли сте, господин Торп?
	— По-скоро не. Но си представям как Господ седи отстрани, гърбом към мен.
	— И аз не съм религиозен. Това обаче не ми пречи да съм убеден в ползите от католическата изповед.
	Чарло навива ръкавите на ризата си.
	— И защо? — пита той и спира, защото и кучето е спряло. Души изхвърлен станиол от шоколад.
	— Изповедта има дисциплинираща функция. Принуден си да изречеш греховете си на глас, да намериш точните думи. И в края на живота си изпитваш удовлетворение, че не криеш безброй неприятни тайни. Защото си ги изповядвал своевременно.
	— Вие все пак сте следовател. Нормално е да изтъквате предимствата на изповедта.
	— Дори в конкретния момент човек да не съзира какво добро би могло да произтече от едно признание, в дългосрочен план то си струва.
	— Не съм убеден в това. Според мен грехът става по-голям, когато го признаеш пред друг. Нараства, предизвиква силно възмущение.
	— Непосредствено след признанието — да. Но по-далновидно е човек да гледа в по-дългосрочна перспектива. Един ден ще умрем. Ще лежим на смъртния си одър и ще знаем, че краят е дошъл. За да се пренесем в отвъдното, трябва да пуснем живота да си отиде. Да оставим всичко земно. Ако не си излеем душата, ще се наложи да отнесем бремето на всичките си грехове с нас в гроба. На мен не би ми харесало.
	Чарло размишлява над думите на инспектора.
	— Човек не може да отнесе в гроба нищо със себе си.
	— Така е. Но носи това бреме по време на цялата си предсмъртна агония — а тя навярно е достатъчно тежка, за да бъде утежнявана допълнително, нали?
	Чарло пак откъсва стиска тютюн. Кучето се скрива зад храст и започва усърдно да рови с лапи. Хвърчи пръст.
	— Предпочитам котки — подхвърля Чарло.
	— Защо?
	— Не те ангажират, както го правят кучетата. Кучешкото присъствие е прекалено осезаемо, прекалено натрапливо. Кучето непрекъснато се стреми да го забележиш. Пъхти. Проси внимание и храна. Котката стои в периферията, качва се в скута ти, когато й скимне, и си тръгва, когато й писне. Не смущава мислите ти.
	— Това дразни ли ви — някой да смущава мислите ви?
	— Не ме дразни, а направо ме побърква. Като децата съм.
	— Онази тойота, която ви е блъснала, смути ли мислите ви?
	— Да. Тогава силно се бях вглъбил.
	— За какво мислехте?
	— Бях изкарал дълъг и лош ден. Най-сетне ми предстоеше да се прибера — при моя стол, при моето легло. В мислите си вече си бях вкъщи. Копнеех за домашния уют. И се разсеях.
	Запалва цигара и дръпва.
	— Защото вечерта е била своеобразно премеждие ли?
	— Да. Беше си премеждие. Чувствах се изтикан до ръба на дълбока пропаст. Пред очите ми витаеше само мрак и отчаяние.
	— Нямаше ли на кого да се обадите?
	— Юлие е единственият ми близък човек, а държа непременно да я щадя. Не искам да я набърквам в моите проблеми.
	— Смятате, че има начин да го избегнете? Децата растат и разбират много.
	— Прав сте. Юлие наистина е голяма умница, но мисълта, че ще се безпокои за мен, ми е непоносима. Децата не бива да се тревожат за възрастните.
	— Но дъщеря ви вече не е дете. На седемнайсет е. В момента Юлие знае къде сте. Седи сама с мислите си. Чака. Поглежда часовника. Въображението й работи. Как ще постъпите?
	— Ще й обясня. Ще й обясня — повтаря Чарло и пак дръпва от цигарата. По лицето му е изписана решителност.
	— А имате ли обяснение?
	— Разбира се.
	— Убедително ли е?
	— Поне така ми се струва.
	Сейер тръгва към пейка. Сяда. Чарло прави същото.
	— И на мен ли ще ми се стори убедително?
	— Не знам. Едва ли.
	— Не ме подценявайте.
	— Просто никога не сте били на мое място.
	— Това не значи, че не съм минавал през трудности.
	Пак се умълчават. Вдигат лица към слънцето.
	— Не ми приличате на човек, очукан от живота — подхваща Чарло. — Вие сте мъж с положение. Престижна длъжност, хубав кабинет. Отговорности. Авторитет. Нямам нищо от изброените. Никога не съм имал.
	— А искали ли сте да ги имате?
	— Разбира се. Но манията към хазарта ме обсеби и разби живота ми. Семейството ми.
	— Така е: обсебват ни страсти, покосяват ни беди. И въпреки това винаги имаме избор.
	— Не съм възприемал нещата така. Винаги съм се чувствал тласкан от външна сила.
	— Тласкан към хазарт и кражба?
	— Да. Говорите като повечето хора: всичко, видите ли, зависело изцяло от нас. Това показва бедно въображение и неразбиране какво представлява човекът.
	— А какво представлява?
	Чарло затваря очи.
	— Колкото хора по света — толкова и отговори. Ненавиждам всички врели-некипели за свободната воля.
	— Защото чувствате, че не притежавате такава. Мнозина обаче твърдят обратното за себе си. Завиждате, затова отхвърляте това понятие.
	— Брей, какъв сте психолог!
	— Част от работата ми е. Всъщност изпитвам искрено любопитство към различните хора.
	— Аз не съм особено интересен.
	— Оставете другите да преценят. Вие няма как да се видите през чужди очи.
	Неочаквано Франк се домъкна с нещо в устата.
	— Боже! — Сейер се навежда. — Палавникът е намерил кокал!
	— Май е изгнил — отбелязва Чарло.
	— Няма значение. Погледнете колко е горд.
	— Да, животните живеят просто.
	— А вие — по-сложно ли?
	— Точно в момента остатъкът от живота ми наподобява размазан пейзаж. Не мога да различа абсолютно нищо със сигурност.
	— Звучи драматично.
	— Да, защото не знаете много неща.
	— Чувствайте се свободен да споделите. Заникъде не бързам.
	— Опитвам се да запазя малкото останало ми достойнство.
	— Нямам никакво намерение да ви го отнемам. Не е в мой интерес. Достойнството е важно.
	— Май никога не съм го имал.
	— Звучите прекалено песимистично. Та вие сте изплатили дълговете си, намерили сте си работа, сдобрили сте се с дъщеря си.
	— Да, но ми остава да извървя дълъг път. Ако изобщо съм в състояние да вървя.
	— Какво имате предвид?
	— А, нищо.
	Чарло млъква, навежда се и дръпва кокала от устата на кучето. То мигом започва да ръмжи и да дращи с нокти крачола му. Седят на пейката още двайсетина минути. Чарло попива слънчевата топлина. От време на време предпазливо размърдва крака — да ги усети. Май са в ред. Съумява да прави въртеливи движения с глезените си. Засега.


	Сейер задава въпроси. През цялото време със спокойна интонация. В тона му не се долавя нищо заплашително. Чарло отговаря. Поради необходимостта предварително да обмисля отговорите си, постепенно в главата му се натрупва умора, изгубва представа дали вече е казал нещо по въпроса, или не. Обърква конците. Изнервя се. Изпитва непреодолимо желание да разкаже всичко, та да се приключи. Да си полегне, да затвори очи, да си изпразни главата. Не, възпротивява се вътрешният му глас, ще си държиш езика!
	— За какво мислехте, докато седяхте в колата зад затворения хотел?
	— Не съм сигурен. За какво ли не. Мислите ми летяха в различни посоки, бях неспособен да ги канализирам. Сигурно затова се стигна до катастрофата. При нормални обстоятелства щях да забележа, че тойотата не намалява скоростта, и да ударя спирачка.
	— А в онази вечер обстоятелствата не са били нормални, така ли?
	— Чувствах се в пълна безизходица. А неочакваният инцидент направо ме извади от релси. Много съжалявам за поведението си. Понякога ми е хрумвало да намеря младежа, да му обясня, да го помоля за извинение. Когато се разбеснях, той се стресна много. Обикновено се държа възпитано. Родителите ми много държаха на добрите обноски и ме научиха как да се отнасям към хората.
	— Положително.
	— Когато бях млад и ухажвах Инга-Лил, спазвах всички правила. Имах работа и къща. Имах какво да предложа. Странно, като си помисля докъде съм изпаднал сега.
	— И сте изгубили всичко? Разкажете ми как се започна.
	— Все едно те повлича оттегляща се вълна. Играта. Печалбата. Всички загуби ми изглеждаха просто необходима част от играта, а всяка печалба компенсираше всички загуби. Вие никога ли не сте опитвали?
	— Не. Нито пускам тото, нито купувам лотарийни билети. Не залагам на хазарт. Имам внук и през детството му много съм се грижил за него. Четях му, водех го на кино, да ритаме топка, на поход в гората, на екскурзии. Но до ден-днешен не сме изиграли нито една игра.
	— Защо?
	— Страхувам се да не спечели той.
	Чарло го поглежда над бюрото.
	— И сега ли се боите от същото? За дългата си полицейска кариера нямате нито едно неразкрито престъпление.
	— Аха, значи сте чели статията?
	— Юлие я намери във вестника.
	— Това притеснява ли ви?
	— Не, но, естествено, съм силно впечатлен. Победната ви серия рано или късно ще бъде прекъсната. Може да е още тази година — ако не успеете да заловите убиеца от Хамсюн.
	— Все още се надявам да го хвана. Не се отказвам лесно.
	— Сигурен съм. Но може и той да е като вас. Хрумвало ли ви е?
	— Често.
	Чарло поглежда кучето.
	— Много добре сте го дресирали, а е още кутре. Как успяхте?
	— И за мен е загадка. Просто Франк прави каквото му кажа — без никакво усилие от моя страна. Не заслужавам възхищение заради този успех. А вие? Бива ли ви с конете?
	— Да, идва ми отвътре. Общувам с тях с увереност. Важно е да можеш да разчиташ какви сигнали изпращат. А те са много.
	— Но как се научихте?
	— Според мен е вроден талант. Точно за това не заслужавам възхищение.
	Сейер преплита ръце зад тила си и се протяга на стола.
	— Но все за нещо заслужавате.
	— Не се сещам за какво… Е, работя здравата за Мьолер. И се грижа за Юлие. Както се казва, по-добре късно, отколкото никога.
	— Тя има ли роднини на възраст да й бъдат настойници?
	— Не, само приятели. Защо питате?
	— Просто така. Нали твърдите, че бъдещето ви е неясно. В такъв случай е добре, че Юлие е почти пълнолетна, нали?
	— Да.
	— Да се върнем на улица „Фредбу“.
	— Не изпитвам кой знае какво желание.
	— Разбирам ви, Торп, но се налага.
	— Отказвам повече да се връщам там. Чувствам се отвратително. Казах достатъчно.
	— Там случи ли се нещо особено, което да предизвиква вашето нежелание?
	— Казах каквото имах за казване. Съжалявам, но повече не мога да ви дам.
	— Поне някои подробности?
	— Още по-малко — ако става въпрос за подробности.
	— Защо? Неприятни ли са ви?
	— Започвам да се питам трябва ли ми адвокат.
	— Вие как мислите? Трябва ли ви?
	— Не. Нищо не съм направил.
	— В такъв случай защо не кажете истината: купили сте букет цветя, за да си осигурите достъп до кухнята на Хариет Крун. Стояха на кухненския плот, господин Торп. Крем, рози и съсънка.
	— Спомням си букета, но беше за Юлие.
	— Опишете ми го.
	— Ох, Господи… не е лесна работа. Имаше различни цветя, а аз не им знам имената.
	— Нали уж твърдите, че го помните. Назовете поне цветовете.
	— Розово, синьо… Не съм имал конкретни изисквания, просто помолих цветарката букетът да е смесен.
	— И в коя кофа за смет се озова?
	— Сигурно съм го изхвърлил при бензиностанцията „Шел“ в дъното на улица „Оскар“. След като се отбих в квартирата на Юлие, спрях там.
	— Защо?
	— Да мина през магазинчето.
	— Ето поредното място, за което забравихте да ми кажете. Досега твърдяхте, че не сте влизали никъде.
	— Започвам да се изморявам и сигурно е нормално да се оплитам.
	— Така е, разбираемо е. Точно затова продължавам да ви разпитвам. Защото вярвам, че рано или късно ще стигнем до същината.
	— А именно?
	— Убийството на Хариет Крун. Кажете ми, господин Торп, какво оръжие носехте?
	— Не съм носил оръжие.
	— Бейзболна бухалка?
	— Не.
	— Чук?
	— Не ме ли чувате? Казах, че не съм носил оръжие!
	— Само цветя?
	— Да. Момент, исках да кажа не… Езикът ми почна да се преплита. Може ли малко по-спокойно?
	— Извинете.
	Сейер се обляга назад, за да смекчи впечатлението за атака.
	— И така, отишли сте в дома на Хариет, въоръжен единствено с букет?
	Чарло мълчи. Какво призна току-що?
	— Не, не съм ходил в дома на Хариет.
	Сейер пак се навежда напред.
	— Торп, не влизайте отново в задънена улица. Така никога няма да стигнем закъдето сме се запътили.
	— А закъде сме се запътили?
	— Към истината. Тя е крайната ни цел.
	— И каква е истината според вас? Че аз съм убил Хариет Крун?
	— Вие знаете верния отговор. Обяснението. Не ми се гадае. Мога да бъда и по-директен: вие ли убихте Хариет Крун?
	— Не.
	— Твърдите, че когато сте си тръгнали от дома й, тя е била още жива?
	— Да.
	Чарло се хваща за главата. Изпуска въздуха от дробовете си и прави опит да шикалкави.
	— Лежеше на пода. В кухнята.
	Пречупва се на две върху стола и заравя лице в шепите си. Полита към пропастта.
	— Как падна?
	— Леко я бутнах.
	Поглежда Сейер, прави отчаян опит да устои.
	— Така ли бихте го определили — като бутване?
	— Да. Но тя беше страшно слаба, направо кльощава. Възможно е при падането да си е ударила главата в кухненския плот и да е припаднала.
	— И сте я оставили, просната на пода?
	— Да. Паникьосах се, че съм я наранил.
	— Не лъжете, Торп. В кухнята имаше много кръв. Знаели сте със сигурност, че е пострадала. И се паникьосахте?
	— Да.
	— Но това не ви е попречило да отмъкнете сребърните й прибори. Намерихте ли пари в брой?
	— Няколко банкноти в спалнята й — изкривява лице Чарло.
	Погледът му подминава Сейер и се отправя навън, към облаците.
	— За каква сума говорим?
	— Няколко хилядарки.
	— И печалбата от лотарията е пълна измислица?
	— Да.
	— Защо я бутнахте?
	— Защото, когато отворих бюфета й, тя откачи. Нахвърли ми се в гръб, започна да ме дере и да пищи. Признавам, направо се хванах за главата. Не проумявах защо толкова държи на това сребро.
	— И я блъснахте?
	— Не съм я блъскал, по-скоро я бутнах. Тя се изправи и продължи да крещи и да ме дере. Колко й се свиди това сребро, помислих си тогава, все едно е най-скъпото й притежание. Ако ме беше оставила да го взема, без да ми пречи, нямаше да пострада.
	— Торп, тя е мъртва. Убита.
	— Не разбирам. Само я бутнах, нали ви казвам. Тя хукна към кухнята, аз я последвах и я бутнах още веднъж. За зла участ тя взе, че си удари челото в металния плот, но какво да се прави — така се случи. Не го разглеждам като убийство, а по-скоро като нещастен случай. Не съм го планирал предварително.
	Сейер записва мълчаливо. Устата на Чарло е пресъхнала, но чашата му е празна. Той чака. В главата му е пълна каша.
	— Господин Торп, направихте голяма крачка напред. Оценявам го, но пропускате важни неща. Обяснението ви не е достатъчно убедително.
	— Беше както ви казвам. Исках само среброто й. Тя се опита да ми попречи и аз я бутнах.
	— Резултатите от огледа на трупа противоречат на вашите показания. С други думи, имаме проблем. Ще ви помоля да бъдете малко по-подробен.
	— Вече ви казах: не обичам да навлизам в подробности. Дадох ви предостатъчно информация. Положих огромно усилие.
	— И заслужавате похвала. Приближаваме крайната цел. Ако обаче Хариет е паднала и се е ударила в плота, щеше да има цицина на челото. Работата е там, че по тялото й са открити множество наранявания. С какво я ударихте?
	— Не съм я удрял. Просто я отстраних от себе си, когато ми се нахвърли, защото се беше впила в мен като пиявица и много ме раздразни.
	— Според нашите експерти оръжието най-вероятно е било метално с остър ръб. Някакви предположения?
	— Сигурно става въпрос за ръба на плота.
	— Той не е остър, а леко заоблен. Лично го обследвах по време на огледа.
	— Е, в такъв случай нямам какво друго да ви предложа. Изчерпих темата.
	— Кога пристигнахте пред дома й?
	— Към десет.
	— Разкажете как протече посещението ви.
	— Както казах, бях отчаян. Позвъних, тя отвори. Излъгах, че й доставям цветя и ми трябва обратна разписка. Тя влезе да си вземе очилата, последвах я. Веднага хвърлих око на бюфета. Предположих, че там държи скъпите си вещи. Отворих вратичките, изтеглих чекмеджетата. Имаше много сребро — при това с антикварна стойност. Тя направо побесня. Нахвърли се отгоре ми. Защитавах се, доколкото мога. Стараех се просто да я отдалеча. Всъщност е много странно. Изглеждаше толкова чуплива, а в онзи миг беше силна, бясна. Колко глупаво, помислих си. Та аз не целя да я нараня. Хукна към кухнята, спуснах се след нея и я бутнах към плота. Тя се свлече на пода. Е, поизплаших се, разбира се, но повече ме занимаваше мисълта как да се измъкна.
	— Къде прибрахте среброто?
	— Носех платнена торба. Напъхах го вътре.
	— А парите?
	— Намерих ги в спалнята й, в един от гардеробите.
	— После?
	— Измъкнах се. Качих се в колата. Треперех леко — то е ясно. Но всичко стана много бързо. Изпуших една цигара и запалих двигателя. Потеглих надолу към гарата. И изневиделица тойотата ме блъсна. И тогава, както вече ви обясних, чашата просто преля.
	— Какво направихте с оръжието?
	— Нямах оръжие. Аз съм просто крадец, ограбил дом. В друго не можете да ме уличите.
	— Ще бъдете обвинен в убийство с цел грабеж. Съвсем различно е от кражба.
	— Помолете патоанатома да провери дали не е получила инсулт от шока. Защото не съм убивал никого. Не съм такъв човек.
	Сейер се обляга на стола, сякаш иска да си почине. За миг затваря очи.
	— Черепът й е счупен — съобщава той. — На тринайсет места.
	— Старите хора имат много трошливи кости. Чупят се от най-малкото.
	— Кога решихте да оберете Хариет Крун?
	— Докато се разхождах из града и отчаяно търсех изход.
	— Нали казахте, че не сте го планирали?
	— Не съм. Беше спонтанно.
	— Но сте носили платнена торба за среброто? От вкъщи ли я взехте?
	Чарло прехапва устна.
	— Може ли малко вода?
	Сейер кимва, става и вади нова бутилка от хладилника.
	— Торбата си стоеше на задната седалка в колата от по-рано. Навремето Юлие си носеше в нея екипа за часовете по физическо.
	— Колко удобно, Торп.
	— Да.
	— Нека уточня. В кухнята е имало голямо количество кръв. Цяла локва около трупа. Толкова кръв не изтича, ако просто си цапнеш челото в някакъв ръб.
	— Въпроса с кръвта трябва да го изясните вие. Не е моя работа да спекулирам по темата.
	— Обяснението е в използваното от вас оръжие. Кажете ми какво е. Да не губим повече време. Дъщеря ви чака да й се обадите. Всички трябва да продължим напред.
	Чарло пие от водата.
	— Не проумявам какво значение има оръжието. За беда е мъртва, всичко друго са подробности и не могат да я възкресят.
	— Помислете добре. Ще се наложи да се защитавате. Версията ви трябва да е логически издържана. Ако излъжете пред съда, заседателите ще го използват срещу вас.
	— Но, за бога…
	— Да — заради Бог. Но най-вече заради вас: с какво я ударихте?
	Чарло стисва очи и пак ги отваря. Е, добре. Ще извърви и последната отсечка. Нуждае се от почивка, от сън. Да си стъпи на краката.
	— С дръжката на револвер.
	Сейер въздъхва доволно.
	— Е, уточнихме го. Каква марка е револверът?
	— Стар „Хускварна“ от войната — наследство от баща ми. За да избегна недоразумения: не беше зареден. Не съм искал да нараня никого, взех револвера само за да я сплаша.
	— Но впоследствие сте го използвали, за да я ударите?
	— Да. Ами като е толкова опърничава! Видях се в чудо и я цапардосах веднъж по главата. Това с плота не е истина, но не исках да изглеждам като хладнокръвен убиец, защото не съм такъв. Вие обаче ме притискате толкова много, че не издържам повече. Казах ви всичко. Да приключваме най-накрая.
	— Колко пъти я ударихте?
	— Само веднъж. Или може би два.
	— Ще повторя, Торп: черепът й е бил счупен на тринайсет места.
	— Не може да бъде. Не си спомням повече от два удара.
	— Черепът й е бил разтрошен. Оттам е кръвта, пръснала по парката ви.
	Главата на Чарло клюмва.
	— Как ме открихте? — пита внезапно. — След толкова много време. Направо не проумявам.
	— Въпрос на методичност и опит. Времеемка работа. Безброй разговори с хора за забелязани от тях дреболии. Не мога да ви дам по-изчерпателен отговор. Защо избрахте точно Хариет?
	— Стана случайно. Убивах си времето в едно кафене, а тя често се срещаше там с приятелка. Посетителите бяха предимно пенсионери. Беше облечена семпло, като жена, която не харчи пари за дрехи, а предпочита да пести и с годините е натрупала спестявания. Освен това беше много слаба. На китката й се поклащаше дебела златна гривна — знак, че навярно е заможна. Проследих я до зелената къща и разбрах, че живее сама.
	— Значи, дълго сте го планирали?
	— Всъщност не. Просто нещо ме тласна.
	— Готов ли сте да направите пълни самопризнания?
	— И да минем през всичко още веднъж? Не знам дали ще намеря сили.
	— Разбирам, трудно е. Но колкото по-конкретни и искрени са показанията ви, толкова по-бързо ще приключим. После ще си починете.
	— Каквото и да правите, не вземайте коня на Юлие! Няма да го понесе.
	— Трябваше да помислите по-рано за това.
	— Но тя живее само заради него! Не заслужава да страда заради моето престъпление.
	— С парите на Хариет ли платихте коня?
	— Да. Продадох сребърните прибори.
	— На кого?
	— Никога не бих издал човека.
	— По-добре мислете за себе си и в какво положение сте изпаднали. Простете любопитството ми, но преди да започнем отначало, искам да ви питам нещо.
	— Какво?
	— Къде сте счупили предния си зъб?
	Чарло закрива уста с длан. Разравя спомените си.
	— Случи се преди пет години. Запивах в една кръчма. Доста се бях насмукал и се наложи да вляза в тоалетната. На излизане се спънах и си ударих лицето в ръба на умивалника. Спънах се — повтаря той и съобразява, че винаги си е обяснявал тези инциденти с алкохола. А всъщност краката му са се подкосявали по съвсем друга причина. Още тогава. Млъква.
	— За какво мислите, господин Торп?
	— Че трябваше да си оправя зъба, но все нямах пари. Не изглежда добре, нали?
	— Напротив — усмихва се Сейер. — Дребен и много чаровен дефект, който бие на очи и се помни.


>
	* * *

	Прекарва четири седмици в следствения арест.
	После още четири. За целия този период писма и свиждания не са разрешени. През по-голямата част от времето лежи и дреме върху тесния нар под прозореца. Отнася се, забравя за всичко, докато внезапно дрънчене на ключове не го изтръгва от унеса. Дните протичат по един и същи начин, сливат се, безсъбитийни. Често просто седи и се взира през прозореца. Навън не се случва нищо. Жена върху колело е свидно събитие. Забелязва всички подробности — лъскавия лак, ветреещата се пола, заголилия се златист прасец. Хлапета карат скейтборд. Дребни неща. Облаците, поклащането на дърветата от вятъра, полюшващите се корони. Ято птици по небето.
	Храната му харесва. Храни се добре. Вечер го пускат да се поразходи в двора. Изпушва по някоя цигара. Осведомява ги за болестта си, с патос им обяснява какво може да го сполети в срок от няколко години. Те го слушат и кимат, но не проявяват съчувствие, както е очаквал. Засега е добре, но е в очакване на голямото изригване. Болестта е задрямал вулкан. Често лежи на нара и се вслушва в организма си. Не му убягва и най-дребната промяна в тялото. Смущават го и най-невинните симптоми: бодеж в ребрата, изтръпване на прасеца. Подлага всичко на щателен анализ.
	Най-сетне му разрешават свиждания. Той съобщава на Юлие и започва да чака. Обикаля из килията, чак се сгорещява. Толкова много му тежи на сърцето. Дъщеря му има пълното право да получи обяснение. Той вече е намерил думите. Толкова пъти си го е преповтарял наум, а после и с адвоката. Знае, че може да обясни паниката, обзела го, когато старицата му се нахвърли изотзад и започна да крещи. Поглежда си часовника, надзърта през прозореца. Приглажда одеялото върху нара, нервно си оправя яката. Юлие е толкова умна, толкова свястна. Всичко ще е наред. С пръсти сресва косата си, пак поглежда часовника. Чака. Непрекъснато се ослушва напрегнато към коридора: не се ли чуват стъпки или дрънчене на ключове. Ей сега ще се появят на вратата и ще кажат: имаш посетителка, Торп. От улица „Оскар“ до Съдебната палата са пет минути пеша. Юлие няма да закъснее. Със сигурност ще се радва да го види. Чарло прави още една обиколка. Подготвя се. Усеща, че контролира положението. Накрая застава до прозореца. По улицата не минава почти никой, ако не броим някоя и друга кола или майка с количка. Навън е топло, пече слънце. Чарло не мисли, че ще прекара години в тази килия. Не може дори да си го представи. Не мисли, че ще трябва да лежи. Нали е болен. Затова е в приповдигнато настроение, на душата му е леко. Мисли само за Юлие, която ще дойде всеки момент. Напълно сигурен е.


>
	* * *

	Градът непрекъснато се променя и напомня строителна площадка с булдозери и кранове. По улиците се разхождат хора — лоши и добри. Слаби и силни. Такива, на които животът никога не е поднасял изпитания. Те живеят в блажено неведение какво всъщност се крие в тях, в тъмните дебри на душата им. В източните квартали живее средната класа, в западните — богаташите. Колкото по-нагоре по възвишението се изкачваш, толкова по-големи и скъпи са къщите. В подножието е разположена Съдебната палата. Мръсносива сграда с леко извита арка от желязо, стъкло и бетон. На шестия етаж се намира следственият арест. Ниското слънце огрява прозореца и очертава светъл четириъгълник върху зеления под. Килията е осем квадрата, вътре има малко писалище, стол и нар. На нара лежи мъж. Лежи напълно неподвижно с ръце под тила и мърда пръстите на краката си в чорапите. Времето протича през него, както тече реката отвън — неуморно и равномерно. Той чака обяда. Коремът му къркори. Решава да напише писмо. Писането е приятно занимание. Така ще убие един час. Надига се, отива до писалището, издърпва стола. Отваря тетрадка с редове. Поема си дълбоко дъх, допира химикалката до хартията и започва:
C>
	Юлие, момичето ми,
	Пак съм аз, татко. Извинявай, че те притеснявам за пореден път, но имаме да си говорим за толкова много неща. Затова ще продължавам да ти пиша, докато ми отговориш.
	Ще ми отговориш, нали? Сигурно си получила съобщението ми — вече имам право на свиждания. Просто ела. Тук са много разбрани, но е добре да се обадиш предварително, за да се подготвя. Признавам, малко съм нервен, но с теб се познаваме добре и съм убеден, че заедно ще намерим изход от неловкото положение. Все един ден ще дойдеш — когато намериш време. Аз ще си бъда все тук. Изпитвам силна потребност да ти обясня. Имаш право да получиш това обяснение. Сега вече знаеш всичко. Наясно си, че страдам от тежко заболяване. Бъдещето ми е несигурно. При най-лошия сценарий ще бъда зависим от други хора. Навярно разбираш колко сериозно е положението: трябва да поддържаме връзка, защото си нямам никого, освен теб. Сам съм си виновен, знам, но въпреки това, да си толкова сам, колкото съм аз сега, е много болезнено. Да не кажа непоносимо. Виждам как при другите идват близките им и ми е много криво, че само аз кисна сам-самичък в килията по цял ден. Навярно си заета покрай изпити и тем подобни. Знам колко си прилежна и целеустремена и, разбира се, се радвам, задето поставяш училището на първо място — образованието е много важно, а ако искаш да те приемат във Ветеринарния институт, ти трябва висок успех. Затова залягай над уроците и продължавай да бъдеш все така усърдна, но не забравяй, че те чакам. Надявам се на малко разбиране. Вече си почти пълнолетна и съответно по-сложно устроена, навярно се нуждаеш от време, навярно си в шок, но и това ще отмине. С адвоката се опитваме да издействаме да ме пуснат под гаранция заради влошеното ми здравословно състояние. Да добавя — има и други варианти. Когато се връщам към онзи ужасен ден, седми ноември, осъзнавам толкова много неща, защото, както знаеш, тук разполагам с много време. Разрових се из себе си и анализирах положението и какво всъщност се е случило. Тогава се лутах из улиците като изгубен, тресеше ме треска, сякаш се движех по коловоз, от който няма слизане. Пред мен зееше пропаст, зад мен — лавина от нещастия. Сякаш глутница озверели псета ме гонеха по петите. Чувствах се притиснат, чак разумът ми блокира, ако разбираш какво имам предвид. Всички тези неща ми дойдоха твърде много. Струва ми се, че съм изпаднал в състояние на остра психоза. Бегло си спомням как два гласа се караха в мен, а това е симптом на психична болест. Както сигурно си чувала, невменяемостта е причина за оправдателна присъда. Има стотици такива случаи. Не съм бил способен да разбирам характера и значението на постъпките си — ето това ми се изясни в крайна сметка. Ако ще лежа някъде, редно е да е в болница. Вярно, признах си за убийството, но не се признавам за виновен — по съвет на моя блестящ адвокат. Казва се Фрийз. Е, вече знаеш на какъв етап е процесът срещу мен.
	Болестта ми продължава да напредва. Често падам, вървейки към двора, строполявам се в коридора, и надзирателите се спускат от всички страни, опитват се да ме вдигнат на крака. Не знам да се смея ли, или да плача. Понякога се шегувам със състоянието си — гледам да го обърна на майтап. Опитвам се да разбера защо болестта покосява точно мен. Вечерно време лежа и мисля за бъдещето — не изглежда никак светло, но въпреки това свиквам. Не се оплаквам, но сънувам много — добрите времена с теб и Крейзи. Тук не съм си намерил приятели. Не се чувствам сродна душа с другите затворници.
	Юлие, миличка моя. Не се безпокой за Крейзи. Аз, естествено, ще намеря изход. Ако се наложи — ще продам дори къщата, за да можеш да платиш за коня с честно спечелени пари. Адвокатът ми ще ми помогне. Поне един човек е на моя страна. Не исках да става така — сигурно ти е ясно. Добре би било да ми го кажеш. Не искам много, нали? Не можеш ли да потърсиш в себе си и да намериш малко снизхождение, та да облекчиш дните ми?
	Правораздавателната система е безмилостна: ненаситна месомелачка. Често се чувствам съсипан, с напълно изцедени сили, но надзирателите са много симпатични. Не се интересуват какво сме направили. Вършат си работата и се държат дружелюбно. Нека добавя: и с много повече разбиране от други хора.
	Грижиш ли се за себе си? Вече не мога да ти помагам и това е мъчително за мен, но в мислите си непрекъснато съм с теб и макар че ми обърна гръб, двамата с теб сме свързани неразривно. Не съм се сбогувал с надеждата да отговориш на писмата ми; а един ден и да дойдеш да ме видиш. Това писмо няма да е дълго, защото наближава обяд, а съм много гладен. Не съм си изгубил апетита, трябва да приемам храна, опитвам се да се радвам на малките неща, да проявявам стоицизъм. В килията ми носят разни четива. Така времето минава по-бързо. Другата седмица пак ще ти пиша. Не вярвай на публикациите във вестниците. Те не разказват цялата история, едностранчиви са и ламтят за сензации. Опитват се да ме представят като хладнокръвен убиец, а едва ли е възможно човек да се отдалечи повече от истината. Навярно и ти си наясно, защото ме познаваш. Единствен аз знам цялата истина, никой не видя какво се случи. За всичко си има обяснение. Само ми дай шанс.
	Не съм лош човек!
	За бога, Юлие, просто трябва да ми повярваш!
C$
