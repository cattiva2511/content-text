>	За гостоприемството

	Старецът излезе в градината.
	Ресенг регулира фокуса на телескопичния мерник и дръпна лоста за зареждане. Куршумът изтрака силно в цевта. Той се огледа. Освен високите борове, протягащи се към небето, нищо не помръдваше. Гората бе тиха. Птиците не летяха, насекомите не бръмчаха. Като се има предвид колко спокойно беше тук, изстрелът би се разнесъл надалече. Ами ако хората го чуят и се втурнат насам? Той отхвърли тази мисъл. Нямаше смисъл да се тревожи за това. Тук изстрелите бяха нещо обичайно. Щяха да предположат, че са бракониери на лов за глиган. Кой ще си губи времето да ходи в гората и да разследва един-единствен изстрел? Ресенг огледа планината на запад. Слънцето беше малко над билото. Все още имаше време.
	Старецът започна да полива цветята. Някои получиха щедро количество вода, други — само глътка. Той накланяше лейката церемониално, като че ли сервираше чай. От време на време помръдваше с рамо, все едно танцуваше, и погалваше по някой цвят. Махна към едно от цветята и се засмя. Сякаш разговаряше с него. Ресенг отново нагласи фокуса и огледа цветето, с което говореше старецът. Изглеждаше му познато; сигурно го бе виждал, но не можеше да си спомни как се казва. Опита се да се сети кое цвете цъфти през октомври — космос? Циния? Хризантема? Никое от имената не отговаряше на това, към което гледаше. Защо не можеше да си спомни? Сбърчи чело и се опита да се сети за името, но скоро отхвърли и тази мисъл. Беше просто цвете — какво значение имаше?
	От другата страна на градината влезе огромно черно куче и потри муцуна в крака на стареца. Мастиф, чиста порода. Такова животно Юлий Цезар си бе донесъл след покоряването на Британия. Куче, използвано от древните римляни за лов на лъвове и паша на диви коне. Старецът потупа кучето, то размаха опашка и се завъртя в краката му, като му пречеше да продължи с поливането. Той хвърли през градината спаднала футболна топка и кучето се затича след нея, махайки с опашка, а старецът се върна към цветята. Също като преди взе да ръкомаха към тях, да ги поздравява, да им говори. Кучето се върна веднага, стиснало със зъби футболната топка. Този път старецът я хвърли по-далече и кучето отново се втурна. Злият мастиф, с когото някога са ловели лъвове, сега беше просто един клоун. Старецът и кучето, изглежда, бяха свикнали един с друг. Повтаряха играта отново и отново. Никак не им беше скучно, по всичко личеше, че се забавляват.
	Старецът приключи с поливането, изправи се, протегна се и се усмихна със задоволство. След това се обърна и погледна към планината, сякаш знаеше, че Ресенг е там. Усмихнатото му лице влезе в мерника на Ресенг. Дали знаеше, че слънцето вече е съвсем ниско над хоризонта? Дали знаеше, че ще умре, преди то да се скрие зад планината? Затова ли се усмихваше? Или може би не се усмихваше. Лицето на стареца изглеждаше вечно захилено, като дървена маска. Някои хора просто имат такива лица. Хора, чиито чувства никога не можеш да отгатнеш, които непрекъснато се усмихват, дори когато са тъжни или ядосани.
	Дали да дръпне спусъка сега? Ако го дръпне, може да се върне в града преди полунощ. Ще си вземе гореща вана, ще изпие няколко бири, докато се напие, или ще си пусне стара плоча на „Бийтълс“ на грамофона и ще си помечтае за забавленията, които го очакват скоро с парите, пътуващи към банковата му сметка. Може би след тази последна поръчка щеше да промени живота си. Можеше да си отвори пицария срещу някоя гимназия или да продава захарен памук в парка. Ресенг си представи как подава балони и захарен памук на деца и дреме на припек. Наистина може да живее такъв живот, нали? Идеята изведнъж му се стори чудесна. Но трябваше да запази тази мисъл за времето, след като дръпне спусъка. Старецът все още беше жив и парите още не бяха в сметката на Ресенг.
	Сянката на планината бързо се спускаше. Ако щеше да дърпа спусъка, трябваше да го направи веднага. Старецът беше приключил с поливането и щеше да се прибере всеки миг. Тогава изпълнението на поръчката щеше да стане по-трудно. Защо да усложнява нещата? Дръпни спусъка. Дръпни го веднага и се махай.
	Старецът се усмихваше и черното куче тичаше с футболна топка в устата. Лицето на възрастния мъж се виждаше напълно ясно в мерника. Имаше три дълбоки бръчки на челото, брадавица над дясната вежда и кафяви старчески петна по лявата буза. Ресенг погледна към мястото, където бе сърцето, което скоро щеше да бъде пронизано от куршум. Жилетката на стареца изглеждаше ръчно плетена, не фабрично изработена, и скоро щеше да бъде пропита с кръв. Само трябваше да дръпне спусъка, и то съвсем леко, ударникът щеше да се стовари върху капсулата на 7.62-милиметровия куршум и да запали барута вътре. Експлозията щеше да изстреля куршума напред през нареза на дулото, да го завърти и запрати през въздуха право в сърцето на човека. От високата скорост и разрушителната сила на патрона износените органи на стареца щяха да изскочат през изходната рана на кръста му. Тази мисъл накара косъмчетата по тялото на Ресенг да настръхнат. Винаги изпитваше странно чувство, когато държеше живота на друго човешко същество в ръцете си.
	Дръпни го.
	Дръпни го веднага.
	Но по някаква причина Ресенг не дръпна спусъка, а свали пушката на земята.
	— Моментът не е подходящ — промърмори той.
	Не беше сигурен защо моментът не е подходящ. Знаеше само, че си има време за всичко. Време за ядене на сладолед. Време за целувка. Може би звучеше глупаво, но си има и време за куршум в сърцето. Защо не? И ако куршумът на Ресенг трябваше да профучи през въздуха към сърцето на стареца, когато му дойде времето? Това би било великолепно. Не че чакаше най-подходящия момент. Този благоприятен миг може никога да не дойде. Или да се изниже под носа ти. Хрумна му, че просто още не иска да дръпне спусъка. Запали цигара. Сянката на планината пълзеше върху къщата на стареца.
	Когато се стъмни, старецът прибра кучето. В къщата сигурно нямаше електричество, защото вътре като че ли бе още по-тъмно. Във всекидневната гореше една-единствена свещ, но Ресенг не виждаше интериора през мерника. Сенките на стареца и кучето му се появиха върху тухлената стена и изчезнаха. Вече единственият начин Ресенг да го убие от настоящото си местоположение, беше, ако старецът застане до прозореца със свещ в ръка.
	Когато слънцето се потопи зад билото, над гората се спусна мрак. Нямаше луна; дори близките предмети бяха трудно различими. Виждаше се само блещукането на свещта от къщата на стареца. Мракът бе толкова гъст, че от него въздухът ставаше влажен и тежък. Защо просто не си тръгне, защо се застоява там в тъмнината, питаше се Ресенг. Не беше сигурен. Реши да чака зората. Щом изгрее слънцето, ще стреля веднъж — няма да е по-различно от стрелбата по дървена мишена, която практикуваше от години — и ще се прибере. Прибра фаса в джоба си и пропълзя в палатката. Тъй като нямаше какво друго да прави, за да убие времето, изяде една бисквита и заспа, увит в спалния чувал.


	Два часа по-късно Ресенг бе рязко събуден от тежки стъпки в тревата. Те идваха право към палатката. Три или четири неравномерни тупвания. Торс, проправящ си път през тревата. Не можеше да разгадае какво се приближава към него. Можеше да е глиган. Или дива котка. Ресенг свали предпазителя и насочи пушката в мрака към приближаващия звук. Все още не можеше да дръпне спусъка. Знаеше за наемници, които стрелят в мрака от страх, без да проверят целта си, и след това откриват, че са улучили елен, полицейско куче или нещо още по-лошо — някой свой другар, изгубен в гората по време на поход. След това хлипат до трупа на своя брат по оръжие, покосен от приятелски огън, и едрите им татуирани тела се тресат като на малки момиченца, когато разказват на командира си: „Не исках да го убивам, кълна се“. Може наистина да не са искали. И тъй като никога преди това не са се изправяли пред страховете си от скитащи в нощта същества, единственото, което хора с мускули вместо мозък знаят, е да се прицелят и стрелят в тъмното. Ресенг изчака спокойно да разбере какво идва към него. За негова изненада се появиха старецът и кучето му.
	— Какво правиш тук? — попита старецът.
	Това беше смешно. Все едно десетката на мишената на стрелбището да се доближи до него и да каже: „Защо още не си ме улучил?“.
	— Ти какво правиш тук? Можех да те прострелям — каза Ресенг с треперещ глас.
	— Да ме простреляш? Виж как се обръщат нещата — каза старецът с усмивка. — Това е моята земя. Ти не си си на мястото тук, влизаш в чужда собственост. — Изглеждаше спокоен. Ситуацията беше, меко казано, необичайна и въпреки това той не изглеждаше стреснат. Стреснатият беше Ресенг.
	— Стресна ме. Помислих те за диво животно.
	— Ловец ли си? — попита старецът, като гледаше настойчиво пушката на Ресенг.
	— Да.
	— Това е снайперска пушка „Драгунов“. Може да се види само в музеите. Значи бракониерите напоследък ловуват с оръжия от Виетнамската война?
	— Не ми пука колко стара е пушката, стига да може да повали глиган. — Ресенг се опита да изглежда небрежен.
	— Така е. Щом може да спре глиган, няма значение каква е. По дяволите, ако можеш да спреш глиган с клечки за ядене — или пък за зъби — можеш да пропуснеш пушката.
	Старецът се засмя. Кучето стоеше търпеливо до него. То беше много по-голямо, отколкото изглеждаше в мерника. И много по-заплашително, отколкото когато гонеше спадналата футболна топка.
	— Хубаво куче — каза Ресенг. Старецът погледна надолу към животното и го погали по главата.
	— Наистина е хубав. Той те подуши. Но вече е стар.
	Кучето не сваляше очи от Ресенг. То не ръмжеше, нито оголваше зъби, но не беше и съвсем приятелски настроено. Старецът пак го потупа по главата.
	— Тъй като настояваш да останеш за през нощта, недей да настиваш тук. Ела в къщата.
	— Благодаря за поканата, но не искам да те притеснявам.
	— Не ме притесняваш.
	Старецът се обърна и пое надолу по склона, а кучето го следваше по петите. Не носеше фенерче, но по всичко личеше, че няма проблем да се ориентира в мрака. В ума на Ресенг настана хаос. Пушката му бе заредена и готова и целта му бе на пет метра от него. Видя как старецът изчезна в тъмнината. Секунда по-късно метна пушката на рамо и тръгна след него.


	В къщата беше топло. В камината от червени тухли гореше огън. Нямаше никакви мебели и декорации освен протрит килим, малка маса пред камината и няколко снимки на полицата над нея. На всички фотографии се виждаше старецът, който стоеше или седеше с други хора, но винаги в центъра на групата, а тези около него се усмихваха сковано, сякаш за тях бе чест да се снимат с него. Никоя от снимките не изглеждаше семейна.
	— Май е малко рано да се пали огън — каза Ресенг.
	— Колкото повече остаряваш, толкова по-силно усещаш студа. А тази година го усещам повече от всякога.
	Старецът хвърли няколко парчета дърво в огъня, пламъците лумнаха, за кратко подхранени. Ресенг свали пушката си от рамото и я подпря на рамката на вратата. Старецът хвърли скришом поглед към оръжието.
	— През октомври не е ли забранено да се ловува?
	Погледът му проблесна. Говореше неформално, сякаш с Ресенг бяха стари приятели, но това не притесняваше Ресенг.
	— Човек ще умре от глад, ако се опитва да спазва всички закони.
	— Така е, не всички закони трябва да се спазват — промърмори старецът. — Глупаво ще е да се опитваш.
	Докато разръчкваше огъня с металния ръжен, пламъците пак лумнаха и облизаха дървото, което още не се бе подпалило.
	— Имам алкохол и чай, така че избери си отровата.
	— Чай звучи добре.
	— Не искаш ли нещо по-силно? Сигурно си премръзнал.
	— Не пия, когато ловувам. Освен това е опасно да се пие, когато се каниш да спиш навън.
	— Тогава тази вечер можеш да си го позволиш — каза старецът с усмивка. — Нямаш много възможности да премръзнеш до смърт тук вътре.
	Той отиде до кухнята и се върна с две ламаринени чаши и бутилка уиски, след това извади внимателно с щипки почернял чайник с черен чай от камината. Наля чай в една чашите. Движенията му бяха уверени и премерени. Подаде чашата на Ресенг, напълни и своята, а после изненада госта си, като си доля уиски.
	— Ако не си се стоплил, малко уиски ще ти дойде добре. И без това не можеш да отидеш на лов преди зазоряване.
	— Чаят върви ли с уиски? — попита Ресенг.
	— Защо не? На едно и също място отиват.
	Старецът присви очи към него. Имаше красиво лице. Май на младини е получавал доста комплименти. Изсечените му черти го правеха да изглежда корав, но и топъл. Сякаш годините внимателно бяха загладили грубите ъгли и го бяха омекотили. Ресенг протегна чашата си и старецът наля в нея уиски. От топлия чай се разнесе мирис на алкохол. Ухаеше добре. Кучето се довлече от другия край на всекидневната и легна до Ресенг.
	— Ти си добър човек.
	— Моля?
	— Санта те харесва — каза старецът и посочи кучето. — Кучетата веднага разпознават добрите хора.
	Отблизо очите на кучето изглеждаха изненадващо мили.
	— Може би просто е глупаво — каза Ресенг.
	— Пий си чая.
	Старецът се усмихна. Отпи от веселия чай и Ресенг направи същото.
	— Не е зле — каза Ресенг.
	— Изненадващо, а? Върви и с кафе, но с черен чай е по-хубаво. Стопля стомаха и сърцето. Също като прегръдка на добра жена — добави той и се изкикоти детински.
	— Ако имаш добра жена, защо ще се задоволяваш само с прегръдка? — изсмя се Ресенг. — Добрата жена винаги е за предпочитане пред чай с алкохол.
	Старецът кимна.
	— Сигурно си прав. Чаят не може да се сравнява с добрата жена.
	— Но вкусът е забележителен. Признавам ти го.
	— Черният чай е пропит с империализъм. Това му придава аромата. Зад всичко, което има такъв аромат, се крият невероятни кръвопролития.
	— Интересна теория.
	— Имам свинско с картофи. Искаш ли?
	— Разбира се.
	Старецът излезе и се върна с почерняло парче месо и шепа картофи. Месото изглеждаше ужасно. Беше покрито с мръсотия и прах и по него все още имаше четина, но най-лоша бе гранивата миризма. Той пъхна свинското в горещата жар на дъното на камината и го покри напълно с нея, след това го наниза на метален шиш и го сложи над огъня. Разръчка въглените с ръжена и пъхна и картофите в тях.
	— Не бих казал, че изглежда много апетитно — каза Ресенг.
	— Живял съм в Перу. Научих този метод от индианците. Не изглежда чисто, но вкусът е страхотен.
	— Честно казано, изглежда ужасно, но ако е тайна индианска рецепта, сигурно не е толкова зле.
	Старецът се ухили към Ресенг.
	— Само преди няколко дни открих, че имам и нещо друго общо с перуанците.
	— Какво?
	— Нямам хладилник.
	Старецът обърна месото. Лицето му изглеждаше сериозно под светлината на огъня. Докато пробождаше картофите с шиша, им говореше под носа си: „Да станете вкусни за важния ни гост“. Докато месото се готвеше, старецът довърши веселия си чай и си наля нова чаша само с уиски, след това предложи още и на Ресенг.
	Ресенг протегна чашата си. Харесваше му как уискито прогаря гърлото му и топлината му се надига в празния му стомах. Алкохолът се разливаше приятно по тялото му. За миг всичко му се стори нереално. Той никога не си бе представял това: снайперист и жертвата му пред пукащия огън да се държат като най-добри приятели… Всеки път, когато старецът обръщаше месото, към него се понасяше вкусен аромат. Кучето се приближи към огнището, за да помирише месото, но се дръпна в последния момент, сякаш се уплаши от огъня.
	— Ето, ето, Санта. Не се тревожи — каза старецът и потупа кучето. — Ще си получиш и ти дела.
	— Името на кучето е Санта?
	— Срещнах този приятел на Коледа. В онзи ден той бе загубил собственика си, а аз крака си.
	Старецът повдигна левия си крачол и показа протезата.
	— Той ме спаси. Влачи ме близо пет километра по заснежен път.
	— Страхотно запознанство.
	— Най-хубавият ми коледен подарък.
	Старецът продължи да гали кучето по главата.
	— Много е добричък за размерите си.
	— Не точно. Някога го държах вързан през цялото време. Само да зърнеше непознат, веднага нападаше. Но сега е стар, станал е по-мек. Странно. Не мога да свикна с идеята, че едно животно може да е толкова приятелски настроено към хората.
	Месото миришеше на сготвено. Старецът го наниза на шиш и го извади от огъня. С назъбен нож го наряза на резени. Даде един на Ресенг, един на себе си и един на Санта. Ресенг изчисти пепелта и отхапа.
	— Какъв странен аромат. Не ми мирише на свинско.
	— Хубаво е, нали?
	— Да. Но има ли сол?
	— Не.
	— Няма хладилник, няма сол. Странен начин на живот. Перуанците също ли живеят без сол?
	— Не, не — каза смутено старецът. — Свърши ми преди няколко дни.
	— Ловуваш ли?
	— Вече не. Преди около месец намерих глиган в бракониерски капан. Все още жив. Гледах го как се бори за всеки дъх и си мислех: „Да го убия ли, или да го изчакам да умре?“. Изчаках го да умре, така можех да обвиня за смъртта му бракониера, оставил този капан, но ако го бях убил, щях да съм отговорен за смъртта му. Ти какво би направил?
	Старецът бе непроницаем. Ресенг завъртя чашата, преди да си допие алкохола.
	— Трудно е да се каже. Не мисля, че е важно кой точно е убил глигана.
	Старецът като че ли се замисли за миг, преди да отговори.
	— Предполагам, че си прав. Като се замислиш, няма значение кой го е убил. И в двата случая — ето ни сега, наслаждаваме се на печено глиганско по перуански.
	Старецът се засмя силно. Ресенг също се засмя. Не беше кой знае каква шега, но домакинът му не спираше да се смее и Ресенг направи същото.
	Старецът беше в добро настроение. Напълни чашата на Ресенг с уиски почти догоре, след това наля и на себе си и вдигна тост. Изпиха ги на екс. Старецът взе шиша и извади два картофа от жарта. Отхапа от единия, каза, че е вкусен, и подаде другия на Ресенг. Ресенг избърса пепелта и също отхапа.
	— Наистина е вкусен — каза той.
	— Няма нищо по-хубаво от печен картоф в студен зимен ден.
	Ресенг се разприказва.
	— Картофите винаги ми напомнят за някого… — Лицето му бе зачервено от алкохола и топлината на огъня.
	— Предполагам, че историята няма щастлив край — каза старецът.
	— Няма.
	— Този някой жив ли е или мъртъв?
	— Отдавна е мъртъв. Тогава бях в Африка, получихме спешно повикване посред нощ. Скочихме в камиона и тръгнахме. Оказа се, че бунтовник, избягал от лагер, е взел за заложник възрастна жена. Беше още хлапе — все още имаше бебешки бузки. Трябва да е бил на петнайсет, може би дори на четиринайсет. Виждах, беше напрегнат и уплашен до смърт, но не беше истинска заплаха. Възрастната жена не спираше да му говори. Междувременно той бе насочил автомат „Калашников“ към главата й с едната ръка, а с другата ядеше картоф. Знаехме, че няма да направи нищо, но тогава дойде заповед по радиостанцията да го убием. Някой дръпна спусъка. Побягнахме, за да видим отблизо какво става. Половината от главата на хлапето беше отнесена, а в устата му беше картофът, който така и не бе успяло да преглътне.
	— Горкото дете. Сигурно е било много гладно.
	— Почувствах се странно, докато гледах устата на момче, чиято половин глава бе отнесена. Какво ли щеше да стане, ако бяхме изчакали още десет секунди? Мислех само, че ако бяхме изчакали, той щеше да може да преглътне, преди да умре.
	— Не че нещо щеше да се промени за горкото момче, ако беше преглътнало.
	— Не, разбира се, че не. — Гласът на Ресенг потрепери. — Но въпреки това беше странно да си мисля за този сдъвкан картоф в устата му.
	Старецът довърши уискито си и пак разръчка жарта с шиша, за да види дали има още картофи. Намери един в ъгъла и го предложи на Ресенг, който го погледна с празен поглед и учтиво отказа. Старецът също погледна картофа; лицето му се помрачи и той го хвърли обратно в жарта.
	— Имам още една бутилка уиски. Какво ще кажеш? — попита.
	Ресенг се замисли за миг.
	— Ти решаваш — каза той.
	Старецът донесе нова бутилка от кухнята и му наля. Отпиха в мълчание, докато гледаха как пламъците танцуват в камината. Ресенг започна да се напива и го обзе чувство за пълна нереалност. Старецът не откъсваше очи от огъня.
	— Огънят е толкова красив — каза Ресенг.
	— Жаравата е по-красива, след като я опознаеш.
	Старецът бавно завъртя чашата си и се загледа в пламъците. След това се усмихна, сякаш си спомни нещо смешно.
	— Дядо ми беше ловец на китове. Това е било преди да забранят лова им. Не е израснал край океана, той всъщност е от вътрешността, провинция Хамгьон, но отишъл на юг до пристанище Дженсен, за да работи, и накрая станал най-добрият харпунджия в страната. През едно от плаванията си бил издърпан от кашалот. Кашалотът се гмурнал много дълбоко. Накрая дядо ми хвърлил харпуна към гърба му, но въжето се замотало около крака му и той паднал зад борда. Онези разнебитени кораби от колониалните времена и скапаните харпуни не можели да се опрат на такова голямо животно. Мъжкият кашалот може да достигне осемнайсет метра на дължина и до шейсет тона на тегло. Помисли си. Това е колкото петнайсет възрастни африкански слона. Не ми пука, дори да е направен от балони, никога не бих се опънал на нещо толкова голямо. Няма начин. Но не и дядо ми. Той забил харпуна право в гигантския кашалот.
	— И какво станало после? — попита Ресенг.
	— Пълен хаос, разбира се. Шокът от падането през носа така го замаял, че не знаел дали сънува, или халюцинира. Междувременно бил завлечен безпомощен в тъмните дълбини на океана от много гневен кит. Казваше, че първото, което видял, когато най-накрая излязъл от омаята, била синя светлина, която идвала от плавниците на кита. Докато се взирал в нея, забравил в каква опасност е. Когато ми разказваше тази история, не спираше да повтаря колко мистериозно, успокояващо и красиво било. Осемнайсетметрово чудовище се носи през черния океан и от перките му излиза синя светлина. Опитах се да му кажа внимателно — той се просълзяваше, докато си спомняше — че тъй като китовете не са биолуминесцентни, няма начин перките му да са светели. Той хвърли нощното си гърне към главата ми. Ха! Какъв кибритлия! Разказваше историята на всеки, когото срещнеше. Казах му, че всички смятат, че лъже за онази част с перките. А той само отвръщаше: „Всичко, което хората казват за китовете, е лъжа. Защото идва от книгите. А китовете не живеят в книгите, живеят в океана“. Както и да е, след като китът го завлякъл под повърхността, той припаднал.
	Старецът наля пак половин чаша и отпи.
	— Казваше, че когато се свестил, в нощното небе висяла голяма кръгла луна, а вълните приплясквали до ушите му. Помислил си, че късметът е на негова страната и вълните са го избутали на риф. Но се оказало, че бил върху главата на кита. Невероятно, а, какво ще кажеш? Лежал си той върху кита и се взирал в разширяващия се басейн от кръвта на животното около него, както и в самия кит, който го подпирал над водата с глава, а от гърба му стърчал харпун. Можеш ли да си представиш нещо по-странно и по-непонятно? Чувал съм, че китовите подпират ранените си събратя или новородени, за да могат да дишат. Но това не е било другарче или бебе, нито дори тюлен или пингвин, а дядо ми, човешко същество, което забило харпун в гърба му! Честно казано, не разбирам защо китът го е спасил.
	— Не, не ми се струва логично — каза Ресенг и отпи от уискито. — Човек би си помислил, че китът ще го разкъса.
	— Той просто си лежал там, върху главата на кита, дълго време, дори и след като дошъл в съзнание. Било, меко казано, неудобно. Какво да правиш, когато си върху кит? Наоколо нямало нищо освен сребристата луна, тъмните вълни, кашалота, от който се е леела кръв, и него самия — сериозно бил загазил. Дядо ми казваше, че гледката на кръвта под лунната светлина го накарала да се извини на кита. Това е най-малкото, което можел да направи, нали разбираш? Искал да извади харпуна, но е по-лесно да се каже, отколкото да се направи. Да стреляш с харпун е като да вземеш лошо житейско решение: лесно е да се направи, но е невъзможно да се заличи, след като белята е станала. Затова отрязал въжето с ножа, който носел на колана си. Когато го направил, китът се гмурнал и изскочил на повърхността на разстояние. След това тръгнал право към дядо ми, който се носел по вълните и се опитвал да не потъне. Казваше, че докато правел жалки опити да се задържи, бил изпълнен със срам, бил оплетен във въжето на харпуна, с който бил стрелял. Според дядо ми животното се приближило и с огромното си тъмно око го погледнало с невинно любопитство, сякаш искало да каже: „Как такъв дребен страхливец успя да забие в харпун в такъв като мен? Ти си по-смел, отколкото изглеждаш“. След това, разправяше дядо, го бутнал игриво, сякаш казвал: „Хей, хлапе, това беше много палаво. По-добре не прави повече такива опасни неща!“. От кръвта, която китът губел, водата ставала все по-тъмна, а той сякаш не обръщал внимание, че дядо ми го е намушкал в гърба. Всеки път, когато стигаше до тази част, дядо се удряше по коляното и викаше: „Сърцето на това чудовище беше толкова голямо, колкото и тялото му! Нищо общо с нас, дребнавите хора“. Казваше, че китът останал при него цяла нощ, докато корабът не дошъл при тях. Другите ловци търсели дядо ми. Веднага щом корабът се появил в далечината, китът заплувал в кръг около дядо ми, сякаш за да се сбогува, а след това се гмурнал отново дори по-дълбоко отпреди, а харпунът, на който било гравирано името на дядо ми, все още е в гърба му. Невероятно, а?
	— Да, каква история само — каза Ресенг.
	— След като се спасил на косъм от удавяне, дядо ми сериозно се замислил дали да продължи с лова на китове. Казал на баба ми, че не иска да се връща. Баба беше много мила и търпелива жена. Тя прегърнала дядо и му казала, че щом не му харесва да лови китове, трябва да спре да го прави. Той казваше, че се разхлипал като бебе в прегръдките й. „Чувствах се толкова уплашен, толкова ужасно уплашен!“ И след това наистина спрял с лова на китове за известно време. Но тези негови ревливи дни не продължили дълго. Били бедни, имало прекалено много гърла за хранене, а ловът на китове бил единственият занаят, който бил научил. Не знаел как по друг начин да нахрани гладните си деца, които чуруликали като врабчета. Затова се върнал на работа и стрелял по всеки кит, който видел в Източно море, докато се пенсионира на седемдесет. Но се случило още нещо странно: през 1959 година се натъкнал на същия кашалот. Точно трийсет години след като оцелял по чудо. Ръждясалият стар харпун все още бил забит в гърба му, но китът плувал свободен и величествен, сякаш харпунът винаги си е бил там, част от тялото му. Всъщност не е необичайно китовете да оцеляват дълги години, след като са били простреляни с харпун. Казват дори, че през деветнайсети век един кит бил уловен с харпун от осемнайсети век, все още забит в гърба му. Както и да е, китът не избягал, когато видял кораба; дори тръгнал право към него и започнал да го обикаля, а харпунът стърчал като перископ. Сякаш казвал: „Ей! Отдавна не сме се виждали, стари приятелю! Но какво е това? Още ли ловиш китове? Ти май наистина не знаеш кога да се откажеш, нали?“. — Старецът се разсмя.
	— Дядо ти е бил доста засрамен — отбеляза Ресенг.
	— Със сигурност. Моряците разказваха, че погледнал кашалота и паднал на колене. Хвърлил се на палубата и простенал. Плачел и викал: „Кит, прости ми! Толкова съжалявам! Колко ли е било ужасно за теб през всичките тези години да плуваш с харпун, забит в гърба! След като се сбогувахме, исках да спра, кълна се. Ти сигурно не знаеш, тъй като живееш в морето, но на сушата е много тежко. Все още живея под наем и децата ми ядат много, ще се шокираш какво ми струва да ги изхраня. Трябваше да се върна, защото едвам свързвах двата края. Прости ми! Да се срещнем пак и да пийнем заедно. Аз ще донеса пиячката, ако ти хванеш гигантски калмар за мезе. Десет каси соджу и един гигантски калмар на скара трябва да стигнат. Толкова съжалявам, кит. Съжалявам, че те прострелях с харпун в гърба. Съжалявам, че съм такъв глупак“. Мрън-мрън-мрън!
	— Наистина ли е извикал всичко това на кита? — попита Ресенг.
	— Така казват.
	— Дядо ти е бил странен тип.
	— Такъв беше. Както и да е, след всичко това той се отказал от китолова и напуснал пристанище Дженсен завинаги. Заминал за Сеул и по цели дни пиел. Предполагам, че се е чувствал като в капан, задето не излиза в морето, а и с тази прокарана по трийсет и осмия паралел бодлива тел не е можел да се върне на север в родния си град. Така че винаги щом се напиеше, той се залепваше за някого и почваше да разказва все същата стара досадна история за кита. Разказваше я отново и отново, макар че всички я бяха чували по сто пъти и никой не искаше да я слуша пак. Но не го правеше, за да се хвали с приключенията си в открито море. Вярваше, че хората трябва да подражават на китовете. Казваше, че хората са станали дребнави и лукави като плъхове и че времето на бавните, големи, красиви стъпки е свършило. Епохата на гигантите си е отишла.
	Старецът изпи уискито си. Ресенг си наля отново и отпи.
	— Към края откри, че има рак на черния дроб в последен стадий. Това не беше съвсем изненадващо. Беше моряк, пиеше от шестнайсетгодишен, докато навърши осемдесет и две. Но новината като че ли не означаваше нищо за него, защото веднага щом се върна от лекаря, пак грабна бутилката. Събра децата си и им каза: „Няма да ходя в никаква болница. Китовете се примиряват, когато им дойде времето“. И никога повече не отиде на лекар. След около месец облече най-хубавите си дрехи и се върна на пристанище Дженсен. Според другите моряци там натоварил в малка лодка десет каси соджу, точно както бил казал, че ще направи, и загребал, докато изчезнал зад хоризонта. И никога повече не се върна. Тялото му така и не беше намерено. Може би наистина е гребал, докато е помирисал амбра и е намерил своя кит. Ако е станало така, сигурен съм, че в онази нощ е отворил всичките бутилки соджу в десетте каси и двамата са си приказвали за годините, в които не са се виждали, а ако не е станало така, тогава сигурно се е носил из океана и е пил сам, докато умре. Или може би все още е там някъде.
	— Страхотен край.
	— Това е достоен начин да си отидеш. Според мен човек трябва да може да избере смърт, която да стане достоен завършек на живота му. Само тези, които вървят по истинския си път, могат да избират смъртта си. Но не и аз. Аз цял живот съм бил плужек. Не заслужавам достойна смърт.
	Старецът горчиво се усмихна. Ресенг не знаеше какво да отговори. Изражението на възрастния мъж беше толкова мрачно, че той се почувства длъжен да каже нещо утешително, но наистина не можеше да измисли какво. Старецът си наля отново и изпи чашата на екс. Дълго седяха така. Всеки път, когато огънят започваше да тлее, Ресенг добавяше още дърва. Докато двамата пиеха уиски в удобно мълчание, новите дърва пламваха ярко и пръскаха топлина, след това се превръщаха в светеща жарава и накрая в бяла пепел.
	— Наистина ти надух главата тази вечер. Казват, че колкото повече човек остарява, толкова повече трябва да си държи кесията отворена и устата затворена.
	— О, не, на мен ми хареса.
	Старецът разклати бутилката уиски и погледна дъното. Беше останала една глътка.
	— Имаш ли нещо против да го довърша?
	— Заповядай — каза Ресенг.
	Старецът изля останалото уиски в чашата си и го гаврътна.
	— Най-добре да си лягаме. Сигурно си изтощен. Трябваше да те оставя да се наспиш, а не спрях да говоря.
	— Не, вечерта беше приятна благодарение на теб.
	Старецът се сви на пода до огнището. Санта се домъкна и легна до него. Ресенг легна отляво на камината. Сенките на двамата мъже и кучето танцуваха по тухлената стена от другата страна. Ресенг погледна пушката, подпряна на вратата.
	— Закуси, преди да си тръгнеш утре — каза старецът и се претърколи на една страна. — Не бива да ловуваш на празен стомах.
	Ресенг се поколеба, преди да отговори:
	— Разбира се, ще го направя.
	Пукането на огъня и дъхът на кучето звучаха необичайно силно. Старецът не каза и дума повече. Ресенг дълго се вслушва в хъркането на стареца и кучето, преди най-накрая и той да се присъедини към тях. Спа спокойно.
	Когато се събуди, старецът приготвяше закуска. Проста храна — бял ориз, туршия от репички и супа със соева паста с нарязани картофи. Старецът не говореше много. Нахраниха се в мълчание. След закуска Ресенг забърза да си ходи. Когато пристъпи през вратата, старецът му подаде шест сварени картофа, увити в кърпа. Ресенг взе вързопа и учтиво се сбогува. Картофите бяха топли.


	Когато той се върна в палатката си, старецът пак поливаше цветята. Точно както преди, накланяше лейката внимателно, сякаш наливаше чай. А след това, както преди, взе да говори на цветята и дърветата и да им маха. Ресенг нагласи леко мерника. Познатото цвете се видя ясно в далечината през оптиката и после отново се разми. Все още не можеше да си спомни името му.
	Хубава градина беше. Две японски дървета се издигаха небрежно в двора, а цветните лехи чакаха търпеливо сезона си. Санта се приближи към стопанина си и потри глава в крака му. Старецът потупа кучето. Двамата си отиваха. Старецът хвърли спадналата топка през градината. Докато Санта тичаше да я вземе, той поливаше цветята. Какво ли им казваше? Като се вгледа, Ресенг видя, че той леко накуцва. Трябваше да го попита предната вечер какво се е случило с левия му крак. Не че имаше значение. Санта се върна с топката. Този път старецът я хвърли по-далече. Санта като че ли беше в добро настроение, защото затича в кръг, преди да се втурне към края на градината, за да я донесе. Старецът като че ли бе свършил с поливането. Остави лейката и се усмихна ведро. Смееше ли се? Дали това лице като дървена маска наистина се смееше?
	Ресенг се прицели в гърдите на стареца и дръпна спусъка.


>	Ахилесова пета

	Ресенг бе намерен в контейнер за боклук. Или пък, кой знае, може и да беше роден в този контейнер.
	Стария енот беше негов приемен баща през последните двайсет и осем години. Когато пиеше, обичаше да дразни Ресенг за произхода му.
	— Намерен си в кофа за боклук пред женски манастир. Или пък може би тази кофа е майка ти. Трудно е да се каже. И в двата случая е жалка работа. Но погледни го откъм светлата страна. Кофа за боклук, използвана от монахини, трябва да е най-чистата на света.
	Ресенг не се връзваше на думите на Стария енот. Реши, че да си роден от чиста кофа за боклук, е по-добре, отколкото да си се появил при родители, които си захвърлят бебето на боклука.
	Ресенг живя в сиропиталището на манастира, докато навърши четири, след което бе осиновен от Стария енот и заживя в неговата библиотека. Ако бе останал в сиропиталището, където Божията благословия се изписваше като пролетна светлина и любезните монахини се бяха отдали на внимателното възпитание на сирачетата, животът му можеше да бъде много по-различен. Но той отрасна в библиотека, пълна с наемни убийци и ловци на глави. Както растението израства, в каквато почва пусне корени, така и житейските трагедии изникват оттам, където за първи път пристъпиш. А Ресенг беше прекалено малък, за да напусне мястото, където бе пуснал корени.
	В деня, в който навърши девет, той се сгуши в плетения люлеещ се стол на Стария енот и зачете „Епическите поеми на Омир“. Парис, идиотът, който бе принц на Троя, точно вдигаше лък, за да прати стрела в петата на Ахил, героя, когото Ресенг щеше да заобича, докато чете книгата. Както всички знаят, това е много напрегнат момент и Ресенг не бе забелязал, че Стария енот е застанал до него и го гледа как чете. Изглеждаше ядосан.
	— Кой те научи да четеш?
	Стария енот никога не бе пращал Ресенг на училище. Когато момчето го питаше защо не ходи на училище като другите деца, Стария енот отговаряше троснато: „Защото в училище няма да те научат на нищо за живота“. И в известен смисъл беше прав. Ресенг никога не бе ходил на училище, но през всичките му трийсет и две години това не му бе причинило никакви проблеми. Проблеми? Ха! Какви проблеми би могъл да има изобщо? И затова Стария енот изглеждаше шокиран, когато откри, че Ресенг, който не бе прекарал и ден в училище, чете книга. Даже по-лошо, изражението на лицето му показваше, че се чувства предаден.
	Когато Ресенг се взря в него, без да отговори, Стария енот използва своя нисък гърлен глас, с който сплашваше хората.
	— Попитах кой те научи да четеш.
	Гласът му бе заплашителен, сякаш се канеше да сграбчи този, който бе научил Ресенг да чете, и да му причини нещо много лошо начаса. С тънък треперещ глас Ресенг му каза, че никой не го е научил. Изражението на Стария енот все още бе страховито; беше ясно, че не вярва на нито една негова дума, и затова Ресенг обясни, че се е научил сам да чете от книжка с картинки. Стария енот го зашлеви силно през лицето.
	Като се мъчеше да потисне хлипанията си, Ресенг се закле, че наистина се е научил да чете от книжка с картинки. Това беше вярно. След като прерови всичките двеста хиляди книги, натъпкани по лавиците на мрачната, приличаща на лабиринт библиотека на Стария енот, намери няколко, които си струваше да разгледа (комикси за историята на робството в Америка, евтино порно списание и книжка с картинки с жирафи и носорози), и разгада как работи корейската азбука, като свързваше картинките с думите. Ресенг посочи към запасите си от книжки с картинки в ъгъла на кабинета. Стария енот отиде, накуцвайки, дотам и ги разгледа една по една. Изглеждаше като ударен от гръм; очевидно се чудеше как, по дяволите, тези смотани книжки бяха стигнали до библиотеката му. Върна се, куцукайки, взря се в Ресенг с все още пълни с подозрение очи и измъкна „Епическите поеми на Омир“ от ръцете му. Дълго мести поглед между книгата и Ресенг.
	— Четенето на книги ще те обрече на живот, пълен със страх и срам. Още ли ти се чете?
	Ресенг се взираше с празен поглед в него — само това можеше да направи, защото нямаше представа какви ги говори Стария енот. Страх и срам? Сякаш деветгодишно дете можеше да проумее такъв живот! Единственият живот, който можеше да си представи момче, току-що навършило девет, бе да се оплаква от вечерята, която някой друг е приготвил. Живот, в който ти се случват неочаквани неща, които е толкова невъзможно да спреш, колкото непрекъснато изплъзващия се от сандвича ти резен лук. Казаното от Стария енот не звучеше като избор, а като заплаха или проклятие върху него. Беше все едно Бог да каже на Адам и Ева: „Ако изядете този плод, ще бъдете прогонени от Рая, още ли искате да го изядете?“. Ресенг се страхуваше. Нямаше представа какво означава този избор. Но Стария енот се взираше отвисоко в него и очакваше отговор. Ще изяде ли ябълката или не?
	Най-накрая Ресенг изправи глава и се стегна, стисна юмруци, на лицето му се изписа решителност и той каза:
	— Ще чета. А сега ми върни книгата. — Стария енот погледна надолу към момчето, което стискаше зъби, едвам удържайки сълзите си, и му върна „Епическите поеми на Омир“.
	Искането на Ресенг да си получи обратно книгата не бе породено от искрено желание да чете или да се съпротивлява на Стария енот. То се дължеше на това, че не знаеше нищо за този живот, изпълнен със страх и срам.
	След като Стария енот излезе от стаята, Ресенг избърза сълзите си, които потекоха чак тогава, и се сви на топка върху ратановия люлеещ се стол. Озърна се из мрачния кабинет на Стария енот, който бе станал още по-тъмен, защото прозорците гледаха на северозапад, огледа книгите, наредени от пода до тавана в някакъв сложен непонятен ред, лабиринта от полици, покрити с прах, и се почуди защо Стария енот се разстрои толкова много, че той чете. Дори сега, когато бе на трийсет и две, винаги когато си представеше Стария енот, който бе прекарал половината си живот в ъгъла на библиотеката с книга в ръце, не можеше да го проумее. А на онова деветгодишно дете цялата случка му се бе сторила толкова ужасна, сякаш някой с джоб, пълен с бонбони, му е откраднал неговия единствен сладкиш от устата.
	— Глупав стар пръдльо, надявам се да се подрискаш!
	Ресенг прокле Стария енот и избърса последната си сълза с опакото на дланта си. След това пак отвори книгата. Как би могъл да не го направи? Четенето вече не беше просто начин за убиване на време. То беше Великото и Неотменимо Право на това момче, извоювано с големи трудности, дори това да означаваше бой и проклятие да живее в страх и срам. Ресенг се върна в сюжета на „Епичните поеми на Омир“, където Парис опъваше тетивата на лъка си. Сцената, в която стрелата изскача и се устремява към неговия герой Ахил. В която проклетата стрела пронизва петата на Ахил.
	Ресенг потрепери, когато Ахил умря от кръвозагуба на върха на хълма Хисарлъка. Той беше сигурен, че неговият герой лесно ще измъкне проклетата стрела от петата си и веднага ще прониже с копието си сърцето на Парис. Но се случи немислимото. Какво се бе объркало? Как може син на богиня да умре? Как може герой с безсмъртно тяло, недосегаемо от стрели и копия, да бъде премахнат от глупак като Парис, даже по-лошо — да умре като глупак, защото не е защитил единственото си не по-голямо от дланта му слабо място? Ресенг препрочиташе сцената със смъртта на Ахил отново и отново. Но не можеше да намери и един ред, в който да се казва, че Ахил ще се съживи.
	_О, не! Този глупак Парис наистина уби Ахил!_
	Ресенг седя, потънал в мисли, докато в кабинета на Стария енот не настана непрогледна тъмнина. Не можеше да извика, нито да помръдне. От време на време плетеният стол проскърцваше. Книгите бяха потънали в мрак и страниците им шумоляха като изсъхнали листа. Трябваше само да протегне ръка и да натисне ключа на лампата, но на Ресенг изобщо не му хрумваше да светне. Той трепереше в тъмното като дете, попаднало в капан в пълна с насекоми пещера. Животът нямаше смисъл. Защо Ахил си бе направил труда да покрие тялото си с доспехи, след като не бе защитил лявата си пета, своята единствена смъртна слабост? Тъп идиот — дори и деветгодишен знаеше повече от него. Не можеше да прости на героя си, че е загинал така.
	Ресенг заплака в мрака. На всяка страница в морето от книги в библиотеката, които той или нямаше търпение да прочете, или четеше, защото бе достатъчно отегчен, герои, красиви и чаровни жени, безброй хора се бореха да преодолеят трудностите и страха и да постигнат целите си, а всички умираха от стрелите на идиоти, защото не са успели да защитят единственото си слабо място. Ресенг бе шокиран колко предателски може да се държи животът. Колкото и високо да се издигнеш, колкото и непобедимо да е тялото ти, колкото и твърдо да се придържаш към величието, всичко това можеше да изчезне заради една мъничка грешка за част от секундата.
	Налегна го дълбоко недоверие към живота. Във всеки момент можеше да попадне в капан. Един ден крехкият му живот можеше да бъде застигнат от толкова лош късмет, че да го съсипе напълно, да го сграбчи ужас, от който да не може да се отърси. Обзе го странната и непозната увереност, че всичко, което му е скъпо, може някой ден да изчезне за миг. Почувства се празен, тъжен и напълно сам.
	Онази нощ Ресенг седя в библиотеката на Стария енот много дълго. Сълзите му капеха и той плака, докато заспа на люлеещия се стол на Стария енот.


>	Крематориумът за домашни любимци на Мечката

	— Ако не потръгне, много ще загазя. Бизнесът е толкова зле, че по цял ден кремирам кучета.
	Мечката хвърли цигарата си на земята. Беше клекнал и дъното на панталоните му заплашваше да се разпори под напора на над стокилограмовото му тяло. Без да каже нищо, Ресенг взе чифт памучни работни ръкавици. Мечката се изправи и изтупа задника си.
	— Знаеш ли, някои хора са такива тъпаци, че изхвърлят труповете в гората. Работата ти не свършва, когато набелязаният умре — трябва и да почистиш след себе си. Да изхвърляш трупове в гората? Че никой там не би погребал и куче. Днес само леко да разровиш някоя планина с булдозер, ще се заринеш в трупове. Никой вече не си гледа сериозно работата, кълна се. Никаква почтеност! Наръгват някого в корема и си тръгват. Това е за мутрите, не за професионалните наемни убийци! Пък и никак не е лесно да погребеш труп в гората. Група идиоти от Инчон били хванати да влачат огромен куфар нагоре в планината преди няколко дни.
	— Арестувани ли са? — попита Ресенг.
	— Разбира се. Било съвсем очевидно. Трима едри мъжаги с лопати влачат грамаден куфар в гората. Да не мислиш, че хората, които са ги видели, са си казали: „А, те се разхождат посред нощ, отиват към другия край на планината“? Малоумници! Та мисълта ми е, че вместо да изхвърлят труповете в планината, могат да ги кремират тук. Безопасно е, чисто и полезно за околната среда. Бизнесът не върви, направо умирам!
	Мечката си сложи работните ръкавици, докато мърмореше. Той винаги мърмореше. И въпреки това този мърморещ мъж с размерите на орангутан изглеждаше безобиден като Мечо Пух. Сигурно защото приличаше на Мечо Пух. Или може би Пух приличаше на Мечката. Бизнесът на Мечката беше да отървава от трупове, но беше незаконен. Домашните любимци, разбира се, бяха законни. Той имаше разрешително да кремира котки и кучета. Човешките трупове се обработваха скришом. Мечката изглеждаше изненадващо мекушав за човек, който си изкарва прехраната с изгаряне на трупове.
	— Кълна се, няма да повярваш какви неща съм виждал. Неотдавна идва една двойка с игуана. Имаше си и име, нещо като Андрю или Андре. Що за име е това за игуана? Защо не нещо по-просто, нещо, което се търкаля по езика, като Иги или Спайни? Както и да е, хората измислят идиотски имена. Та тази тъпа игуана умряла и тези двамата се прегръщаха, плакаха и не спираха да повтарят: „Толкова съжаляваме, Андрю, трябваше да те храним навреме, ние сме виновни, Андрю.“. Умрях от срам заради тях.
	Мечката нямаше спирка. Ресенг отвори вратата на склада, като слушаше с едно ухо бръщолевенията му.
	— Коя количка? — попита той.
	Мечката погледна вътре и посочи към една ръчна количка.
	— Достатъчно голяма ли е? — попита Ресенг.
	Мечката я измери с поглед и кимна.
	— Няма да местиш крава. Къде си паркирал?
	— Зад сградата.
	— Защо толкова далече? И трябва да се катерим.
	Мечката подкара количката. Имаше лека, оптимистична походка, която не се връзваше със склонността му към мрънкане. Ресенг му завиждаше. В Мечката нямаше никаква алчност. Не би си мръднал пръста, за да си намери повече поръчки. Справяше се с това, което изкарваше от малкия си крематориум за домашни любимци, и дори бе отгледал две дъщери сам. По-голямата сега беше в къщата.
	— Гледам да се храня леко — обичаше да казва той. — Да намаля разходите за храна. Трябва да издържа още няколко години, докато момичетата са в състояние да се справят сами. — Мечката лесно се плашеше. Никога не се захващаше с нещо подозрително, макар да имаше нужда от пари. И така бе останал дълго, дълго в бизнес, в който хората оцеляваха изключително кратко.
	Ресенг отвори багажника. Мечката наклони въпросително глава към двата черни чувала вътре.
	— Двама? Стария енот каза, че ще е само един.
	— Един човек и едно куче — каза Ресенг.
	— Това ли е кучето? — попита Мечката и посочи към по-малкия чувал.
	— Това е човекът. В големия е кучето.
	— Какво е това куче, което е по-голямо от човек?
	Мечката отвори невярващо чувала. Вътре беше Санта. Дългият му език увисна през отворения цип.
	— Мамка му! Мислех, че вече съм видял всичко. Защо си убил кучето? Какво е направило, ухапало те е по топките?
	— Стори ми се прекалено старо да свиква с нов стопанин.
	— Ей, я се виж, не изпълняваш указанията, които ти е дал заговорникът — каза Мечката, като се изкикоти. — Трябва да внимаваш. Да не объркаш нещо, като се тревожиш за някакво куче.
	Ресенг закопча чувалите и застана неподвижно. Защо бе убил кучето наистина? Когато отиде да вземе трупа на стареца, то си стоеше тихо и гледаше. Ресенг беше с гръб към слънцето, чиито лъчи се разпиляваха по замъглените кафяви очи на животното. То не изръмжа. Вероятно се чудеше защо стопанинът му не помръдва. Ресенг се взря в кучето, което беше прекалено старо, за да учи нови номера. _В тази тиха красива гора не е останал никой, който да те храни_ — помисли си той. — _А ти си прекалено стар, за да бродиш из гората и да си търсиш храна. Разбираш ли какво ти казвам?_ Есенното слънце огряваше слабо главата на кучето. То се взря в него със замъглените си кафяви очи, когато Ресенг го потупа по врата. След това вдигна пушката и го застреля в главата.
	— Доста е тежък за старец — каза Мечката, когато хвана чувала от едната страна.
	— Казах ти, че това е кучето — измърмори Ресенг. — Това е старецът.
	Мечката местеше объркано поглед от единия чувал към другия.
	— А, това проклето куче е тежко.
	След като натовариха труповете в количката, Мечката се огледа. Крематориумът за домашни любимци беше тихо място в два през нощта. Разбира се, че ще е. Никой не идва да си кремира домашния любимец по това време. Мечката пусна газта и запали пещта. Пламъците се издигнаха и обелиха винила от телата като змийска кожа. Старецът беше проснат по гръб, а главата на кучето бе опряна върху корема му. Когато фурната се нагорещи, сухожилията им се стегнаха и се скъсиха, старецът започна да се гърчи. Беше тъжна гледка, сякаш не искаше да се пусне от света на живите. Дали бе останала причина да го прави? Нямаше значение, всичко бе свършило. След два часа щеше да е само прах. Човек не може да се държи за нищо, когато се превърне в прах.
	Ресенг се взираше в сгърченото тяло. Някога, по време на военната диктатура в Южна Корея, старецът е бил генерал. Бил е сивият кардинал зад диктатора, съставил списък с жертви на покушения, и е харчил парите на данъкоплатците, за да наема убийци от библиотеката на Стария енот. А сега и неговото име се бе озовало в списъка. Добрите времена рано или късно свършват и ако искат да оцелеят, детронираните трябва да си дадат сметка какво са вършили и да почистят след себе си. Както винаги, времето успява да се завърти в кръг и да те ухапе по задника.
	Когато Ресенг беше на дванайсет, старецът дойде в библиотеката, облечен в униформа. Беше хубава униформа. Старецът се приближи към Ресенг.
	— Какво четеш, момче?
	— Софокъл.
	— Интересно ли е?
	— Нямам баща, така че не мога да го разбера.
	— Къде е баща ти?
	— В кофата за боклук пред женския манастир.
	Генералът се ухили и разроши косата му, а двете звездички на шапката му заискриха. Това беше преди двайсет години. Малкото момче помнеше този момент, но старецът вероятно го бе забравил. Ресенг извади цигара. Мечката му я запали, извади една и за себе си и започна да подсвирква като птиче през дима. На излизане Мечката пак се огледа наоколо, сякаш очакваше внезапно да се появи някой. Ресенг гледаше как труповете на стареца и кучето се стопяват и сливат в горещината.
	Изненадващо голям брой идиоти си мислеха, че могат да извършат перфектното престъпление, ако лично се отърват от уликите. Занасяха туба бензин на някое затънтено място и се опитваха сами да изгорят група. Но кремацията не беше толкова лесна работа, колкото хората си мислеха. След като се опитваха да подпалят трупа, те се озоваваха пред огромна, димяща буца вонящо месо. Шегата оставаше за тяхна сметка. Всеки приличен криминолог можеше от пръв поглед към това сбъркано барбекю да определи възрастта, пола, височината, чертите на лицето, формата и зъбите. Трупът трябва да гори поне два часа при температура над 1300 градуса в затворена пещ, за да бъде напълно кремиран. Извън крематориум, грънчарска работилница, пещ за дървени въглища или доменна пещ в леярна фабрика е много трудно да се постигне такава температура. Затова крематориумът за домашни любимци на Мечката още се държеше на повърхността. Следващата важна стъпка беше стриването на костите. Криминолозите могат да определят възрастта, пола, височината и причината за смъртта само по три фрагмента от тазовата кост. Затова всички останали кости и зъби трябва да бъдат напълно унищожени. Дори най-фино смлените кости крият улики, а зъбите запазват формата си дори при екстремни условия, включително и в огън. Така че те трябваше да се натрошат с чук и прахът да бъде безопасно разпръснат. Това бе единственият начин да накараш жертвата си да изчезне.
	Ресенг извади нова цигара и погледна колко е часът. Два и десет. След изгрев-слънце ще може да довърши работата и да си тръгне. Изведнъж го налегна умора във врата и раменете. Една нощ път, една нощ в къщата на стареца и сега една нощ в крематориума на Мечката. Не беше се прибирал три нощи. Котките му вероятно са останали без храна… Ресенг си представи тъмния си апартамент, двете сиамки, които вият от глад. Бюро и Лампа. Беше откачено, но те бяха започнали да приличат на имената си. Бюро обичаше да извива гръб и да се взира в парче хартия на пода, а Лампа — да извива шия и да гледа през прозореца.
	Мечката извади панер с варени картофи и предложи на Ресенг. Ама че късмет, още картофи. Шестте, които старецът му бе дал сутринта, още бяха в колата му. Ресенг беше гладен, но поклати глава.
	— Защо не ядеш? Не знаеш ли колко вкусни са картофите от провинция Кануън-До? — Мечката изглеждаше озадачен: защо някой ще отказва нещо толкова вкусно? Той набута цял картоф в устата си и изпи половината от бутилката соджу, която също бе донесъл. — Преди известно време кремирах господин Ким — каза Мечката, докато избърсваше устата си с опакото на дланта си.
	— Господин Ким от месния пазар?
	— Да.
	— Кой го премахна?
	— Мисля, че Духо бе наел някакви млади виетнамци. Те получават всички поръчки напоследък. Работят за жълти стотинки. Накъдето и да се обърнеш, само виетнамци. Е, разбира се, има и китайци, бегълци от специалните части на Северна Корея, дори няколко филипинци. Кълна се, има хора, които биха убили за мизерните петстотин хиляди вона. Поръчковото убийство днес не струва практически нищо. Затова всички са се хванали за гушите. След като господин Ким е влязъл в списъка, не е имал никакъв шанс.
	Ресенг издиша дълга струя дим. Мечката нямаше причина да се оплаква от падащите цени на поръчковите убийства. Колкото повече трупове, толкова по-добре за него, без значение кой е извършил убийството. Той просто се опитваше да угоди на Ресенг. Отхапа още едно грамадно парче картоф и пак отпи от соджуто. След това като че ли се сети нещо.
	— Между другото, случи се нещо много странно. След като свърших кремацията на господин Ким, намерих в праха му някакви лъскави предмети като перли. Взех ги да ги разгледам отблизо и знаеш ли какво видях? Шарира. Тринайсет парчета, не по-големи от бобени зърна. Луда работа!
	— Какви ги говориш? — каза шокиран Ресенг. — Те могат да се намерят само в праха на будистките учители. Как биха могли да излязат от господин Ким?
	— Истина е, кълна се. Искаш ли да ти ги покажа?
	— Забрави — махна раздразнено с ръка Ресенг.
	— Казвам ти, истински са. И аз не вярвах отначало. Как наричаха всички господин Ким? Курварят? Защото пиеше всякакви здравословни отвари, за да увеличи мъжествеността си, и след това чукаше всичко, което мърда? Това го уби, да знаеш. Както и да, как може нещо толкова безценно като шарира да излезе от такъв прогнил човек като него? И то цели тринайсет! Те би трябвало да означават, че си постигнал просветление, но доколкото аз виждам, то няма нищо общо с медитирането по цял ден, с въздържанието от секс или с умереността. По-скоро си е чист късмет.
	— Сигурен ли си, че са истински? — Ресенг все още не беше убеден.
	— Истински са! — Мечката подчерта думите си с преувеличено свиване на раменете. — Показах ги на преподобния Хиечо, главния монах в храма Уолджонг-са. Той дълго се взира в тях, стиснал ръце зад гърба си ето така, след това бавно облиза устни и ми предложи да му ги продам.
	— Какво ще прави преподобният Хиечо с шарира от господин Ким?
	— Нали знаеш, че вечно гони фусти, играе хазарт и пие. Но този мръсен монах е алчен. Тайно се притеснява какво ще си помислят хората, ако не намерят шарира в праха му, когато го кремират. Затова е хвърлил око на тези на господин Ким. Ако ги погълне, преди да умре, гарантирано ще намерят поне тринайсет, нали?
	Ресенг се засмя. Мечката напъха още един картоф в устата си. Отпи от соджуто и му предложи картоф, сякаш се срамуваше, че яде сам. Ресенг погледна картофа в лапата на Мечката и изведнъж си представи как старецът говореше на кучето, свинското, което се печеше в огнището, дори картофите, заровени в жаравата. _Да станете вкусни за важния ни гост._ Този нисък хипнотичен глас. Самотен като дърво през зимата, всичките му листа окапали, само голи клони, които се вият на фона на небето като вени. Мечката все още му протягаше картофа. Ресенг изведнъж усети вълчи глад. Прие картофа и отхапа. От огъня и дима вече не можеше да различи къде беше старецът и къде — кучето.
	— Вкусно, а? — попита Мечката.
	— Вкусно — каза Ресенг.
	— Не че искам да сменя темата, но защо, по дяволите, обучението днес е толкова скъпо? По-голямата ми дъщеря започна да учи в университета. Трябва да изгоря поне още пет трупа, за да мога да си позволя да й платя обучението и квартирата. Но къде да намеря пет трупа в този климат? Не знам дали защото икономиката е в криза, или защото светът е станал по-добро място, но определено не е като едно време. Как да се оправя?
	Мечката се намръщи, сякаш не можеше да понесе мисълта, че светът е станал по-добър.
	— Може би трябва да се замислиш за прекрасните си дъщери и да излезеш на светло — каза Ресенг. — Да кремираш само котки и кучета, вместо, нали разбираш, по-добри неща.
	— Шегуваш ли се? Първо цените за котките и кучетата трябва да станат много по-високи. Взимам пари на килограм, а днес всички си падат по онези малки кученца като плъхове. Не ме карай да започвам. Като платя газта, тока, данъците и всичко останало, какво остава? Само ако хората си взимаха за домашни любимци жирафи или слонове. Тогава може би Мечката щеше да стане богат.
	Той разклати бутилката със соджу и изля останалото в нея в устата си. Протегна се. Изглеждаше уморен.
	— Дали да ги продам?
	— Кое?
	— Стига, вече ти казах. Шарирата на господин Ким.
	— Би могъл — каза раздразнено Ресенг. — Какъв е смисълът да ги пазиш?
	— Този така наречен монах ми предложи триста хиляди вона за тях, но на мен ми се стори като обир. Дори да са от кофата за боклук на господин Ким, те са си истински шарира.
	— Я се чуй — каза Ресенг. — Говориш, все едно са някаква светиня.
	— Дали да му кажа да качи цената на петстотин хиляди?
	Ресенг не отговори. Беше уморен и вече не бе в настроение за шеги. Той се взираше мълчаливо в огъня, докато Мечката схвана намека. Разклати пак празната бутилка и отиде да си вземе нова.
	Белият дим се точеше от комина. Всеки път, когато докараше труп за кремация, на Ресенг му хрумваше глупавата идея, че душите на тези някога бурни животи излизат през комина. Много наемни убийци бяха кремирани тук. Това бе мястото, на което се отърваваха от тях. Наемни убийци, които са прегрешили, наемни убийци, издирени от полицията, наемни убийци, които се озовават в списъка с жертвите по незнайни причини, престарели килъри. Всички бяха кремирани в тази пещ.
	За заговорниците наемниците и убийците бяха като взаимозаменяеми батерии. Каква полза имаха от стари килъри? Старият наемен убиец беше като дразнещ мазол с уличаваща информация. Колкото повече се замисляше за това, толкова по-логично му се струваше. Защо му е на някого да пази изхабена батерия?
	Най-добрият приятел на Ресенг — Чу, беше кремиран в същата тази пещ. Чу беше осем години по-възрастен, но двамата бяха много близки. След смъртта му Ресенг усети, че животът му започва да се променя. Познатите неща изведнъж му станаха непознати. Появи се някакво отчуждение между него и масата му, вазата му, колата му, фалшивата му шофьорска книжка. Периодът беше необичаен. Веднъж бе проверил кой е човекът от фалшивата му шофьорска книжка. Любящ баща на три деца, трудолюбив и талантлив заварчик, или поне така твърдяха всички, които го познаваха, изчезнал преди осем години. Може да се бе озовал в списъка с жертвите. Трупът му вероятно беше заровен в гората или във варел на дъното на океана. Или може би е бил кремиран в пещта на Мечката. След осем години семейството му все още го очакваше да се върне у дома. Всеки път, когато шофираше, Ресенг се шегуваше: „Тази кола се управлява от мъртвец“. Мъртвец, зомби — чувстваше се чужденец в собствения си живот.
	От смъртта на Чу бяха изминали две години. Той беше наемен убиец като Ресенг. Но за разлика от Ресенг не принадлежеше към никоя група; пътуваше от град на град и поемаше кратки поръчки. Мафията имаше поговорка: най-опасният ти враг е pazzo, лудият човек. Този, който смята, че няма нищо за губене, който не иска нищо от другите, който се държи противно на здравия разум, който тихо следва своите собствени странни принципи и упорити убеждения, непонятни и трудни за вярване. Такъв човек не се страхува от никаква власт. Чу беше такъв човек.
	От друга страна, беше лесно да се справиш с враг, който е притиснат в ъгъла и отчаяно се опитва да спаси това, което има. Това бяха любимите жертви на заговорниците. Беше ясно накъде са тръгнали. Накрая умираха, защото отказваха да признаят до самия финал, че не могат да задържат това, което се опитват да задържат. Но не и Чу. Чу беше решен да докаже, че този свиреп свят и безкрайната му мощ не могат да го спрат, ако си пожелае нещо.
	Чу беше бодлив, но работата му беше толкова чиста и безупречна, че Стария енот обикновено му даваше най-трудните поръчки. Той искаше да го направи официален член на библиотеката и го предупреждаваше: „Дори лъвът става жертва на дивите кучета, когато е далеч от прайда си“. Всеки път Чу се изсмиваше и казваше: „Не възнамерявам да живея толкова дълго, че да се превърна в инвалид като теб“.
	Въпреки че не принадлежеше към група, Чу изкара двайсет години като наемен убиец. Изпълняваше всякакви мокри поръчки, поемаше работа от държавата, от корпорации, от треторазредни предприемачи от месния пазар, без да задава въпроси. Двайсет години бяха впечатляващ стаж за наемен убиец.
	Но един ден часовникът на Чу спря. Никой не знаеше защо. Дори Чу бе признал на Ресенг, че не разбира защо се е случило, защо часовникът му така внезапно бе спрял, след като вярно му бе служил двайсет години. Но това стана, след като Чу реши да пусне една от жертвите си. Тя не беше нищо особено, просто поредната двайсет и няколко годишна скъпоплатена компаньонка. Малко след това се появи репортаж за някакъв депутат, който се самоубил. Той бил обвинен във взимане на подкуп, корупция и сексуален скандал с дете от прогимназията. Нямаше начин боклук като него, който обича секс с малки момиченца, да се е самоубил, за да запази честта си, която отдавна сам бе успешно унищожил. Всеки заговорник, който видя този репортаж, веднага се сети за Чу. И Чу не спря дотам: тръгна по следите на заговорника, който бе поръчал компаньонката. Но не успя да го открие. Дори и великият Чу не можеше да постигне това. Дотогава вече го издирваха. Трябва да се каже, че заговорниците прекарваха повече време в издирване на сигурни убежища за себе си и подсигуряване на собствените си бягства, отколкото в планирането на мокри поръчки.
	Светът на заговорниците бе един голям картел. Те трябваше да премахнат Чу, но не заради нещо толкова незначително като гордостта. Трябваше да го премахнат, за да не загубят клиентите си. Като всяко общество и техният свят си имаше собствени строги правила и ред. Тези правила и ред образуваха основата, върху която се оформяше пазарът и след това привличаше клиенти. Ако редът се огънеше, и пазарът се сриваше, срине ли се пазарът — сбогом, клиенти. Чу несъмнено е знаел това. В мига, в който бе решил да спаси жената, бе подписал смъртната си присъда. Рискува всичко, за да спаси една проститутка без късмет.
	На преследвачите от месния пазар им трябваха по-малко от два месеца, за да намерят жената, която Чу бе оставил жива. Тя се бе скрила в малък пристанищен град. Елитното момиче на повикване, което някога бе забавлявало ВИП клиенти в четиризвездни хотели, сега се продаваше на моряци във вмирисани мотели. Ако се беше свила тихо в някоя фабрика, вместо да ходи в квартала на червените фенери, можеше за по-дълго да се изплъзне на преследвачите. Но тя реши да се озове на вонящата мръсна улица. Тъй като трябваше бързо да напусне Сеул, не бе взела със себе си дрехи и нямаше къде да спи. Освен това беше зима. Студът и гладът имат свойството да притъпяват абстрактните страхове на хората. Тя може би си е мислила, че и без това ще умре, така че какво значение имаше? Трудно е да се каже дали е било глупаво от нейна страна да мисли така. Може пък да й е харесало да проституира в пристанищен град в покрайнините на цивилизацията, да духа на пияни моряци за парче хляб. Но сигурно е смятала, че няма друг избор. Трябваше само да погледнеш ръцете й, за да разбереш защо. Те бяха нежни, хубави ръце. Ръце, които никога не са си представяли, че могат да прекарат живота си пред конвейер, да затягат болтове по десет часа на ден или да вадят водорасли и стриди посред зима. Ако се беше родила в добро семейство, тези ръце биха принадлежали на пианистка. Но семейството й не беше толкова добро и тя продаваше тялото си от петнайсетгодишна.
	Сигурно е знаела, че завръщането й в квартала на червените фенери означава, че няма да живее дълго. Но въпреки това се беше върнала. Все пак никой от нас не може да напусне мястото, което познава най-добре, без значение колко мръсно и отвратително е то. Липсата на пари и други средства за оцеляване е една от причините, но никога нещата не се изчерпват с това. Връщаме се към мръсните си корени, защото това е мръсотията, която познаваме. Да се примириш с нея е по-лесно, отколкото да се изправиш пред страха да бъдеш запратен по широкия свят и самотата, която е силна и всеобхватна колкото страха.


	Стария енот повика Ресенг веднага щом пристигна папката от заговорниците. Ресенг го намери седнал зад бюрото в кабинета си, да прелиства документа. Предполагаше, че в него има снимка на жената, адреса й, хобитата й, теглото й, движенията й и всички хора, свързани по някакъв начин с нея, или с други думи — цялата необходима информация, за да бъде убита. Вътре се съдържаше и препоръчителната причина за смъртта й и метода за отърваване от трупа.
	— Не знам защо харчат пари за това. Тук се казва, че тя е само трийсет и осем килограма. Счупи й врата. Ще е лесно като да настъпиш жаба.
	Стария енот хвърли папката към Ресенг, без да го поглежда. Ресенг повдигна едната си вежда. Толкова лесно ли беше да настъпиш жаба? Стария енот имаше навика да пуска цинични шеги, за да скрие неудобството си. Но Ресенг не беше сигурен дали той се притеснява, че трябва да се убие момиче на двайсет и една, което при това тежеше само трийсет и осем килограма, или гордостта му бе наранена, че трябва да приеме нископлатена поръчка, макар много добре да знаеше, че библиотеката се нуждае от нея.
	Ресенг прелисти папката. Жената на снимката приличаше на японска поп звезда. Вътре пишеше, че е на двайсет и една, но не изглеждаше на повече от петнайсет. Ресенг никога преди това не бе убивал жена. Не че имаше някакво специално правило да не убива жени и деца, просто още не му се бе случвало. Той нямаше правила. Да няма правила бе единственото му правило.
	— Какво да правя с трупа? — попита Ресенг.
	— Ще го закараш при Мечката, разбира се — каза раздразнено Стария енот. — Какво друго? Да го окачиш на портата на двореца Кьонбок?
	— Мечката е много далече оттам. Ами ако ме спрат, докато тя е в багажника?
	— Тогава спри да пиеш и карай като котенце. Ченгетата няма да те спрат и да кажат, че си стрелял по тях. Имат си по-важна работа.
	Гласът му бе пропит от сарказъм. Това беше начинът му да скрие гнева си. Ресенг просто си стоеше, без да казва и дума. Стария енот му махна с ръка да изчезва, след това стана и взе том от първото издание на Енциклопедия „Брокхаус“ от полицата, сложи я на поставката за четене и започна да чете на глас, като мърмореше думите под носа си, абсолютно безразличен към присъствието на Ресенг. Напоследък четеше това. Когато приключеше, щеше да вземе английското издание на Енциклопедия „Британика“. Разваленият немски, на който сам се бе научил, изпълни стаята. Когато Ресенг отвори вратата, за да излезе, промълви:
	— Никой истински германец не би разбрал и дума от това.
	Стария енот отдавна бе спрял да пълни полиците си с нещо различно от речници или енциклопедии. Ресенг помнеше, че той отказваше да чете нещо друго през последните десет години.
	— Речниците са велика работа — обясняваше Стария енот. — Няма лиготии, няма мрънкане, няма проповеди и най-хубавото от всичко — нищо от глупостите, които писателите се опитват да ти натрапят.
	Пристанищният град, в който жената се беше скрила, изглеждаше по-зле от болна кокошка. Преди време кипеше от живот и снабдяваше японската имперска армия с муниции, но след освобождението бе западнал. Сякаш вече нищо не можеше да го промени към добро. Ресенг слезе от експресния автобус и тръгна към паркинга на автогарата, където потърси регистрационна табела, завършваща на 2847. В самия край на паркинга имаше стар джип „Мусо“. Ресенг извади ключовете от джоба си, отвори вратата и влезе. Веднага щом запали мотора, светна червената лампичка за горивото.
	— Кучият му син е оставил резервоара празен.
	Наруга под носа си глупавият заговорник, който и където да беше.
	Паркира в подземния паркинг на мотела. Заговорникът го бе инструктирал да спре на третото място от стълбите, но на него вече имаше голям луксозен седан. Ресенг погледна часовника си. 13:20. Собственикът на седана или бе пристигнал предната вечер и още не си беше тръгнал, или спокойно се наслаждаваше на обяда си заедно с любовницата си. Ресенг нямаше друг избор, освен да паркира до стената. Слезе и огледа тавана и стените. Мотелът бе прекалено стар и опърпан, за да има охранителни камери. Ресенг отвори багажника и извади голяма платнена торба и найлонов чувал за трупове, които му бяха оставени.
	Както пишеше в папката, на рецепцията на мотела нямаше никого. Часовникът на стената показваше 13:28. Ресенг взе ключа от стая 303 и се качи по стълбите. Преди да отвори вратата, извади чифт черни кожени ръкавици.
	Стаята помнеше и по-добри времена. На леглото имаше мръсно одеяло — от пръв поглед си личеше, че не е прано от години — на полицата стоеше половин руло тоалетна хартия, метален пепелник и стара кутия кибрит. Тапетите бяха толкова избелели, че не личеше какъв цвят са били някога, а от прозореца стърчеше стар климатик, който приличаше на германски радиоапарат на поне трийсет години; струваше му се, че от него ще изскочи нещо много гадно, ако го включи. Върху използван презерватив със засъхнала по него сперма между матрака и подматрачната рамка бе залепнал интимен косъм, който можеше да е както на жена, така и на мъж. Светлината на флуоресцентната лампа на тавана бе приглушена от дебел слой прах и отдавна умрели насекоми в абажура. Стаята приличаше на декор от черно-бял филм от 30-те години.
	— Колко потискащо — промърмори Ресенг, докато оставяше торбата и черния куфар „Самсонайт“, който носеше от Сеул, в ъгъла. Седна на края на леглото. Беше толкова мръсно, че буквално чуваше възклицанията на милиардите микроби, които си мислеха, че са попаднали в рая. Сложи цигара в устата си и взе клечка от кутията с кибрит. _Все още ли ги произвеждат?_ — помисли си той, докато палеше клечката.
	Точно в два часа Ресенг се обади на телефонния номер от папката.
	— Тук съм. В стая 303.
	Мъжът от другата страна на линията не каза нищо няколко дълги секунди. Ресенг чуваше само неприятния звук от дишане в слушалката. След това — сигнал свободно. Ресенг се взря в слушалката.
	— Задник — промърмори той. Отвори прозореца, погледна навън към тесните виещи се зад гарата алеи и запали нова цигара. Кварталът на червените фенери беше тих в два следобед.
	Жената се появи след повече от два часа. Щом влезе, хвърли безразличен поглед към Ресенг и поздрави. Излъчваше небрежната надменност, типична за жените, които знаят, че са красиви, имаше младолико лице и стегнато тяло, външността й би накарала всеки мъж да се обърне, а нещо в изражението й, което бе трудно да се определи и което бе надвиснало като лека тъмна сянка над нея, извика в ума му спомен за снимка на паднал лист от гинко билоба от един календар.
	— Съблечи се — каза тя.
	Тя също се съблече. Отне й по-малко от пет секунди да си свали роклята, сутиена и бикините и да застане гола пред Ресенг. Той се взря ококорен в нея. Необичайно големите за тънкото й тяло гърди му напомниха за момичетата в японските порно комикси. Имаше забележително мека като на бебе кожа.
	Нямаше представа какво се бе случило в стаята на депутата. Но не можеше да си представи, че има нещо общо със смъртта му. Единственото й престъпление беше, че е лапала меките пишки на застаряващи бизнесмени, които си падат по малолетни момичета. И нямаше начин да е спечелила много пари от това. Старците сигурно бяха дали един куп пари, за да си легнат с нея, но лъвският пай бе отишъл при сводника й. Тя просто нямаше късмет. Но пък и лошият късмет беше част от живота.
	— Няма ли да се съблечеш? — попита тя.
	Ресенг не спираше да се взира мълчаливо в нея.
	— Побързай. Трябва да ходя и на други места — каза тя, очевидно раздразнена.
	Изглеждаше арогантна, както винаги, въпреки мрънкането в гласа й. Без да сваля очи от нея, Ресенг бавно бръкна в коженото си яке. Кое да избере — пистолета или ножа? Кое от двете беше по-малко вероятно да я стресне, да я накара да пищи и да я хвърли в паника? Мнозинството хора казваха, че се страхуват повече от ножове, отколкото от пистолети, което му се струваше логично. Но пък страхът винаги е нелогичен. Ресенг избра пистолета. Преди да го извади, лицето на жената се стегна.
	— Може ли да се облека? — Гласът й трепереше.
	— Защо?
	— Не искам да умра гола.
	Погледът й срещна неговия. В него нямаше и следа от гняв или омраза. Уморените й очи просто казваха, че е научила прекалено много за света за прекалено кратко време; празните й зеници говореха, че се е уморила да се страхува и не иска да вижда нищо повече.
	— Няма да умреш гола — каза Ресенг.
	Но жената не помръдна.
	Ресенг смекчи тона.
	— Облечи се, моля.
	Тя взе дрехите си от пода, ръцете й трепереха, докато обуваше гащичките си с картинки на Мики Маус. Когато се облече, Ресенг я хвана за рамото и я заведе към леглото, след това заключи вратата. Жената извади пакет „Вирджиния Слимс“ от чантата си и се опита да запали една, но ръцете й трепереха толкова силно, че не можеше да щракне със запалката. Ресенг извади своето „Зипо“ от джоба си и й запали цигарата. Тя кимна леко в знак на благодарност, вдиша дълбоко дима, след това извърна глава и го издиша в една безкрайна въздишка. Той виждаше, че полага усилия, за да остане спокойна, сякаш бе репетирала за този момент, но слабите й рамене не спираха да треперят.
	— Мразя да имам белези по тялото. Би ли се постарал да ги избегнеш? — каза тя тихо.
	Не молеше за милост. Искаше само да умре без рани и синини. Той изведнъж се замисли за Чу. Дали точно това в тази жена не беше спряло часовника му? Дали крехкото й тяло не го бе изпълнило със състрадание? Дали не му бе заприличала прекалено много на момиче от японско порно? Дали тайнствената меланхолия в чертите й не бе събудила у него забравеното чувство за вина? Не. Това би било абсурдно. Чу не беше от хората, които биха си объркали живота заради някаква евтина романтика.
	— Мразиш белези…
	Ресенг повтори думите й. Очите на жената трепнаха нервно. Беше му трудно да повярва, че тя се страхува повече от белези по тялото, отколкото от смъртта. Той погледна за миг към пода, после вдигна глава.
	— Няма да имаш никакви белези. — Опита се да го каже максимално спокойно.
	На лицето й се изписа стреснато изражение. Тя сякаш бе разбрала за какво е голямата торба в ъгъла. Сигурно си го бе представила, защото цялото й тяло се разтресе.
	— В това ли ще ме сложиш?
	Гласът й нервно трепереше, но тя все пак не заекна. Ресенг кимна.
	— Къде ще ме отнесеш? В кофа за боклук ли ще ме изхвърлиш или в гората?
	Ресенг се почуди за миг дали трябва да й каже. Не трябваше. Но това не променяше нищо.
	— Няма да бъдеш заровена в гората, нито изхвърлена в канавка. Ще бъдеш кремирана в специално съоръжение. Макар й незаконно, строго погледнато.
	— Тогава никой няма да знае, че съм мъртва. Няма да има погребение.
	Ресенг отново кимна. Беше останала твърда пред всичко останало, но по някаква причина това я накара да избухне в сълзи. Защо толкова се тревожеше какво ще се случи с тялото й, когато бе изправена пред неизбежна смърт? Като че ли се притесняваше повече как ще изглежда, след като умре, отколкото от това, че ще умре. Ама че проблем за човек на нейната възраст.
	Тя стисна зъби и избърса сълзите си с длан. След това впи в Ресенг поглед, който казваше, че няма да се моли за живота си, нито да лее още сълзи заради някого като него.
	— Как ще ме убиеш?
	Свари го неподготвен. От петнайсет години беше наемен убиец и никой не му бе задавал този въпрос.
	— Ти сериозно ли?
	— Да — каза тя с равен тон.
	Според нарежданията на заговорниците трябваше да й счупи врата. Да счупиш тънката шия на жена, която тежи само трийсет и осем килограма, беше лесна работа. Стига да не се съпротивлява, щеше да стане по-бързо и безболезнено, отколкото можеше да си представи. Но ако му се опънеше, щеше да свърши със стърчащ от кожата й счупен прешлен. Или щеше да се гърчи в агония няколко дълги минути, докато най-накрая се задуши от прекъснатия достъп на въздух, и през цялото време щеше да е в пълно съзнание.
	— Как би искала да умреш?
	Веднага щом изрече въпроса, Ресенг се почувства като задник. Що за въпрос беше това? Как би искала да умре? Звучеше като сервитьор, който я пита колко да е препечена пържолата й. Тя наведе замислено глава. Но той виждаше, че не решава в момента, а потвърждава решение, което вече е взела.
	— Имам отрова — каза тя.
	Отначало Ресенг не разбра какво му казва и повтори думите й. _Имам отрова._ Значи вече бе мислила за самоубийство. И бе избрала да го направи с отрова. Не беше изненадан. Статистически погледнато, мъжете обикновено използваха оръжия или скачаха от високо, а жените предпочитаха хапчета или се обесваха. Жените клоняха към методи на самоубийство, които не оставят следи по тялото. Но обратно на това, което си представяха, достъпните отрови като пестициди или солна киселина причиняваха болезнена и мъчителна смърт и много често не успяваха.
	— Това е най-малкото, което можеш да направиш — каза тя с умоляващи очи.
	Ресенг избягваше погледа на жената. Счупи й врата, натъпчи я в чувала и я закарай на Мечката. Това беше работата му. Заговорниците никак не обичаха, когато нископоставените наемни убийци проявяваха самоинициатива и променяха задачата. Не ставаше въпрос за гордост. Проблемът беше, че ако задачата се промени, тогава хората, които чакаха в различни точки, имат нужда от нови указания и се губи синхронът между ролите им. Ако останеха уличаващи следи или нещата се объркаха, тогава някой друг трябваше да умре, за да бъдат заличени следите. И понякога този друг трябваше да си ти. Промяната в задачата не беше просто неприятност, а потенциална смъртна присъда.
	Ресенг погледна жената. Тя все още се взираше в него с умоляващ поглед — не искаше милост, а само това последно нещо. Дали да й го даде? Трябваше ли? Ресенг сбърчи чело.
	Ако погълнеше отрова, тя щеше да остане в праха й дори след кремацията. А ако следи от нейната ДНК бъдат намерени в колата му или по дрехите му, а в праха й — отрова, тогава щеше да има убедителни доказателства за престъпление. Но такива неща се случваха само по филмите, рядко в реалния живот. Заговорниците не бяха перфекционисти, а просто задници. Отрова, счупен врат — нямаше значение. И в двата случая жената щеше да бъде кремирана и праха й щеше кротко да се утаи на дъното на някоя река.
	— Каква отрова? — попита той.
	Тя извади пакетче от чантата си. Той протегна ръка. Тя се поколеба, но му го подаде. Той разтърси леко увитото в целофан пакетче и го вдигна към светлината. Вътре имаше прах.
	— Цианид?
	Тя кимна, без да откъсва очи от неговите.
	— Какво знаеш за цианида?
	Тя наклони глава на една страна, сякаш не разбираше въпроса.
	— Знам, че ако го погълнеш, ще умреш. — Гласът й прозвуча наполовина дръзко, наполовина раздразнено. — Какво друго има да се знае?
	— Откъде го взе?
	— Откраднах го от приятелка, която възнамеряваше да се самоубие.
	Ресенг се усмихна. На нея може би й се стори, че го направи самодоволно, но всъщност това, което той изпитваше, беше по-близо до съжаление. Имаше склонност да се усмихва, когато не знаеше какво да каже.
	— Ако тази твоя приятелка го е купила по интернет или от наркодилър, то тогава шансовете да е фалшификат са големи. И ако е така, ще си навлечеш големи проблеми. Но дори да е истински, смъртта, причинена от цианид, не е толкова романтична, колкото си мислиш. И няма да умреш за секунди. Сигурно си мислиш, че е от онези отровни капсули, които шпионите поемат, за да умрат веднага, но те съдържат течен цианид, а не прах като този.
	Ресенг хвърли пакетчето от целофан на пода като фас. Тя се втурна към него в паника, сякаш беше скъпоценност, след това вдигна очи, изпълнени със съмнение.
	— Няма ли да ме убие?
	— Двеста и петдесет милиграма са достатъчни, за да убият повечето хора. Но това е изключително болезнено. Мускулите ти ще се парализират, езикът и гърлото ти ще бъдат изгорени, органите ти ще се стопят и може да минат минути дори час, докато най-накрая умреш от задушаване. При някои хора продължава и по-дълго, други дори оцеляват. И не само това, трупът след това не е никак красив.
	Раменете на жената увиснаха. На лицето й се изписа отчаяние. Тя се обърна към прозореца; беше спряла да плаче, дори да трепери. Само се взираше с празен разфокусиран поглед в небето. Ресенг погледна часовника си — 4:30. Трябваше да тръгне, преди да се стъмни. След като слънцето залезе, алеите ще се изпълнят с проститутки с прясно гримирани лица и клиенти, опиянени от алкохол и лъст.
	— За твой късмет имам идеалното средство.
	Ресенг посочи към куфара си. Жената се обърна и погледна.
	— Барбитурова киселина. Спокоен начин да умреш. Не боли като от цианида или мишата отрова и няма да те загрози. Ще бъде като да заспиш. Учен от средата на XIX век — Адолф фон Байер, измислил барбитуратите, докато разработвал седативи и приспивателни. Нарекъл ги на приятелката си Барбара. Използват се и като седативи. Използват се и в хипнозата като успокоителни, дори имат халюциногенни свойства. В основата са на лекарства като барбитал и руминол. Използват се за евтаназия по цял свят.
	Жената направи физиономия, когато обяснението му се проточи твърде дълго, но накрая кимна.
	— Ще ти я дам, ако ми отговориш на един въпрос — добави Ресенг. — След това ще получиш спокойната смърт, която искаш.
	Тя отново кимна.
	— Помниш ли високия мъж, който бе нает да те убие?
	— Да.
	— Защо те остави жива?
	Тя премести тежестта си от крак на крак и притисна ръка към челото си. Докато си припомняше събитията от онзи ден, изражението й непрекъснато се променяше от почуда до ужас и обратно.
	— Честно казано, не знам. Той се взира в мен почти час и половина и накрая си тръгна.
	— И това е всичко?
	— Да. Просто седеше тихо и ме гледаше.
	— Не каза ли нещо?
	— Каза: „Стой далеч от обичайните си места. Не се връщай. Ако имаш късмет, може и да оцелееш“. Това ми каза.
	Ресенг кимна.
	— Мъртъв ли е? — попита тя.
	— Още е жив, но вероятно не за дълго. След като попаднеш в списъка, нямаш никакъв шанс.
	— И той ще умре заради мен?
	— Може би. Но не само заради теб.
	Ресенг пак си погледна часовника. Отправи към жената поглед, с който й показа, че времето изтича. Тя не реагира. Той отвори куфара и извади шишенце с таблетки и бутилка „Джак Даниълс“.
	Тя го гледаше мълчаливо, накрая попита:
	— Ако ме кремираш тайно, никой няма да разбере, че съм мъртва, нали? Майка ми цял живот ще ме чака да се прибера.
	Ресенг се спря, докато вадеше таблетките от шишенцето. Жената заплака. Той почувства облекчение, че не плаче шумно. Изчака сълзите да спрат. Дали тихият й плач бе спрял часовника на Чу? След пет минути той сложи длан на рамото на жената, за да й покаже, че повече не могат да отлагат. Тя бутна раздразнено ръката му.
	— Може ли да напиша писмо на майка ми?
	Ресенг я погледна с болка.
	Тя добави:
	— Няма значение дали ще го получи.
	Очите й все още бяха пълни със сълзи. Ресенг погледна пак часовника си и кимна. Тя извади от чантата си химикалка и малко тефтерче и започна да пише на една от страниците му:
C>
	Скъпа мамо,
	Съжалявам. Съжалявам и пред татко на небето. Смятах да спестя пари, да се върна в училище и да се омъжа, но не стана така. Съжалявам, че умрях преди теб. Не се тревожи за мен. Да умра така не беше толкова лошо. Светът и без това е скапано място.
C$
	Една сълза падна върху „небето“ и размаза мастилото. Тя се подписа, скъса листа и го подаде на Ресенг.
	— Красив почерк — каза той.
	Ама че тъпотия изтърси. Нямаше представа защо бе изрекъл това. Жената върна тефтерчето в чантата си. Той предположи, че търси вътре носна кърпичка, за да избърше сълзите си, но за негова изненада тя извади несесер с гримове. Погледна го пак, за да покаже, че има нужда от още малко време. Той вдигна ръка и й даде знак да действа. Повече от десет минути жената внимателно оправя грима си, а през това време Ресенг стоеше и я гледаше с вдигната вежда. Що за суета беше това? Тя приключи с грима си и прибра несесера. Щракването на закопчалката на чантата прозвуча необичайно силно.
	— Ще останеш ли с мен, докато умра? Малко съм уплашена — каза му с усмивка.
	Ресенг кимна и й подаде хапчетата. Тя се взря в тях за няколко секунди, след това ги взе от дланта му и ги погълна с чаша уиски, която той наля.
	Ресенг се опита да я накара да легне на леглото, но тя бутна ръцете му и се опъна без негова помощ. Сложи ръце на гърдите си и се взря в тавана. Не след дълго започнаха и халюцинациите.
	— Виждам червен вятър. И син лъв. Точно до него има красива полярна мечка във всички цветове на дъгата. Това раят ли е?
	— Да, разбира се, това е раят. Вече пътуваш натам.
	— Благодаря ти, че ми казваш това. Ти ще отидеш в ада.
	— Значи няма да се видим повече. Защото ти определено отиваш в рая, а аз определено ще отида в ада.
	Тя се изсмя тихо. Една-единствена сълза се изтърколи от усмихнатите й очи.


	Чу изкара още две години, след като жената умря. Тъй като беше лукав чакал, се оказа истински трън в петата на заговорниците, винаги една стъпка пред полуделите и настоятелни преследвачи. Имаше слухове, че някои от тях ставали негови жертви, защото били прекалено заслепени от обещанието за наградата, за да си пазят гърбовете, докато го търсят, и тези слухове се раздуваха и преувеличаваха и забавляваха известно време обитателите на месния пазар. Ресенг не беше изненадан. Онези треторазредни наемници и застаряващи ловци на глави, които не бяха срещали по-големи предизвикателства от преследването на избягала проститутка, не бяха на нивото на Чу и никога не са били. Но нямаше как да се разбере дали тези слухове, които се носеха като сапунени мехури из месния пазар, бяха наистина верни. Повечето смъртни случаи с преследвачи и наемни убийци никога не излизаха наяве. Но слуховете може би бяха верни, защото Чу така и не бе заловен.
	Около година след като започна да се укрива, Чу мина в настъпление. Той откри няколко заговорници и ги уби, както и няколко предприемачи и брокери. В някакъв момент се появи насред месния пазар и разби офиса на един предприемач. Но заговорниците, които си бе набелязал, нямаха нищо общо с провалената поръчка с момичето на повикване. Всъщност те бяха по-скоро аматьори — евтини заговорници, наети от стиснати предприемачи за еднократни поръчки. Никой не разбра защо Чу ги беше избрал, може би защото всъщност нямаше начин да се доближи до хората, които наистина управляваха затворническия свят.
	След като Чу потроши офиса и открадна счетоводната книга, която не му вършеше никаква работа, в библиотеката на Стария енот се появиха група мъже. Единият от тях беше Ханджа. Макар да приличаше на шеф на охранителна фирма, той управляваше корпорация и печелеше пари от държавни поръчки, но и от черния пазар. Търговците на месния пазар бяха незначителни разбойници в сравнение с Ханджа и тази среща показваше колко много Чу бе ядосал тези мъже. Ханджа седеше на дивана и приличаше на човек, който току-що е отхапал голяма хапка лайно.
	Когато Стария енот зае мястото си, търговците от месния пазар заговориха едновременно:
	— Откачам, казвам ти. Какво, по дяволите, иска Чу? Трябва да знаем какво иска, за да го убедим или примамим да се покаже. Какъвто и да е случаят — трябва да направим нещо, да му се не види.
	— И аз това казвам. Защо тоя откачен не иска да говори? Да не би някой да му е отрязал езика? Ако иска пари, да каже, че иска пари. Ако чувствата му са наранени, да си каже. Ако е ядосан, да каже, че е ядосан. Но трябва да каже нещо. Не може просто така да се втурва, да потрошава всичко и да си тръгва.
	— Кълна се, че той вече ми струва много. Уби трима от хората ми. И да беше само това! Трябваше да платя, за да се отърва от труповете им. Мамка му, човече. Мечката е единственият, който има полза от това. Но защо Чу е набелязал моите хора? Има много по-лоши от мен.
	— Да си се поглеждал скоро в огледалото? Кой тук е по-лош от теб?
	— Хей, някой тук да му е давал разписка? Трябва да се плаща в брой. В брой! Чу мрази разписките!
	Стария енот седеше сред тях и изглеждаше развеселен. Защо? Особено като се имаше предвид, че Чу можеше да влезе всеки момент и да го наръга с нож в корема.
	— Учените от династията Чосон имат поговорка — каза с усмивка Стария енот. — „Няма как да знаем в каква посока ще скочи жабата или кралят.“ Сякаш се отнася за нашата беда.
	— Според теб какво е намислил Чу? — попита месарят Чой. Той наемаше нелегални китайски имигранти от корейски произход за евтина работна ръка.
	— Откъде да знам какво мисли този откачен? Може би иска да ми пререже гърлото. Или твоето.
	— Да предложим награда — най-накрая проговори Ханджа, който тихо седеше в ъгъла. — На всеки предоставил информация, която ще ни помогне да го намерим. Това ще накара хората да се размърдат. Детективите също ще се включат.
	— Пари? Всички ли ще участваме по равно? — попита Чой.
	— Не, мамка му. — Минари Пак, чийто офис бе потрошен от Чу, хвърли кос поглед към Ханджа и замърмори. — Някои хора в тази стая имат много по-голям бизнес от останалите, какви са тези глупости за равенство? След като офисът ми беше потрошен, наистина съм в беда.
	Ханджа го накара да млъкне с три думи:
	— Аз ще платя.
	Не се фукаше. Искаше да сложи край на срещата. Другите мъже изглеждаха подразнени от самоувереността му, но очевидно изпитваха и облекчение.
	— Казват, че можеш да си мил, когато ти е пълен килерът, и това трябва да е вярно за нашия щедър и богат приятел. — Гласът на Стария енот беше пълен със сарказъм, когато се обърна към Ханджа.
	Ханджа му се усмихна широко и каза:
	— Какво да кажа? За разлика от теб аз не съм придирчив. Ако ми дадеш поръчка, ще я изпълня. Работя усилено. И сериозно. И си затварям устата.

	* * *

	По ирония на съдбата отхвърлянето на трийсетгодишната диктатура и бързото настъпване на демокрацията бе довело до страхотен бум в бизнеса с наемните убийства. При диктатурата наемните убийства бяха секретни операции, извършвани тайно от малък брой заговорници, добре обучени от правителството или армията килъри и много опитни и надеждни наемници. Бяха толкова малко, че това не можеше да бъде наречено бизнес. Тези, които знаеха за заговорническия свят или бяха част от него, се брояха на пръсти и нямаше чак толкова много поръчки. Армията, общо взето, не се интересуваше от заговорниците. Бяха спокойни и непросветени времена, когато бе възможно да вкараш човек, създаващ проблеми, в джипа си пред очите на цялото му семейство, да го заключиш в мазето на сграда на хълма Намсан, да го пребиваш, докато го осакатиш, и след това да го върнеш у дома, без да чуеш и гък. Защо да си правиш труда да наемаш добре обучен заговорник?
	Раздвижването в бизнеса с наемните убийства бе предизвикано от новия режим с демократично избрана гражданска администрация, която се опитваше да се окичи с морал. Може би нейните представители смятаха, че като си напишат на челата „Всичко е наред, ние не сме армията“, могат да заблудят останалите. Но властта винаги е една и съща, без значение как изглежда. Както бе казал някога Дън Сяопин: „Не е важно дали котката е бяла или черна, стига да лови мишки“. Проблемът беше, че новото демократично управление не можеше да използва мазе на хълма Намсан, за да пребива противниците си. И така, за да се скрие от очите на хората и пресата, за да не оставя улики от собствената си сложна йерархия и начина си на работа и за да се спаси от бъдеща отговорност, то започна тайно да дава поръчки на наемници. И това сложи началото на ерата на аутсорсинга. Беше по-евтино и по-просто, отколкото властта сама да свърши работата, а най-хубавото бе, че имаше по-малко следи за заличаване. В редките случаи, когато нещата се объркваха, правителството нямаше нищо общо с това. Вкарваха наемниците в затвора, а управляващите трябваше само да изглеждат шокирани и отвратени пред камерите на новинарите и да казват неща като: „Каква ужасна трагедия!“.
	Настана истински бум, когато корпорациите последваха примера на държавата и също започнаха да възлагат поръчки на заговорниците. Те създаваха много повече работа и основната клиентела на наемниците вече не идваше от държавата, а от частния бизнес. С увеличаването на поръчките се появиха нови, неизвестни изпълнители и месният пазар се изпълни с уморени килъри, гангстери, пенсионирани военни и бивши детективи, на които им беше писнало да работят за жълти стотинки. Ханджа чакаше под повърхността като алигатор, оглеждаше внимателно сцената и наблюдаваше промените, без да бърза. Докато Стария енот ставаше все по-неадекватен, тъй като не схващаше новите ветрове, този костюмар с магистратура по бизнес администрация от „Станфорд“ тайно създаде свой собствен екип от затворници и наемници под прикритието на напълно легална охранителна компания.
	Принципите на пазара не се бяха променили от създаването му. Който предлагаше по-добра услуга на по-ниска цена, печелеше. Ханджа знаеше това. Докато Стария енот се бе затворил в библиотеката си, четеше енциклопедии и речници и размишляваше за благата, които се бяха изсипвали върху него по време на диктатурата, докато треторазредните предприемачи от месния пазар бяха прекалено заслепени от алчност, биеха се за огризки, не си вършеха работата, както трябва, и влизаха в затвора, Ханджа изгради модерна мрежа от бизнесмени и държавни служители, привличаше експерти от всички области и наемаше висококачествени заговорници. Превърна някогашния объркан и достъпен за всички заговорнически свят в чист и удобен супермаркет. Човек направо очакваше да бъде въведен в него от красиви модели, наети да махат, да се усмихват и да казват: „Насам!“ и „Кого да убием за вас днес?“. Така че, колкото и да мрънкаха търговците на месния пазар, сега Ханджа управляваше този свят.
	Дългата и скучна среща завърши само с решението за предлагане на награда. Не беше точно среща, а по-скоро мрънкачески сеанс, посветен на Чу. Ресенг излезе, за да запали цигара. Вдиша дълбоко дима и към него се приближи Ханджа.
	Ресенг му предложи цигара.
	— Отказах ги. Вече не понасям вонята им.
	Ресенг вдигна вежда развеселен.
	Ханджа извади позлатена кутийка от джоба на сакото си и му подаде визитка.
	— Обади ми се. Да вечеряме някой път. Все пак сме от едно семейство.
	Ресенг се взря в дългите му бледи пръсти, преди да вземе визитката. Ханджа си тръгна и не се върна на срещата. Защо беше казал, че са от едно семейство, като нямаха и една обща капка кръв? И двамата бяха израснали в библиотеката на Стария енот. Но не бяха живели там по едно и също време. Когато Ресенг дойде в библиотеката, Ханджа учеше в университет в Съединените щати.


	Наградата бе обявена, но Чу още не беше заловен. Появиха се нови слухове, които се въртяха из въздуха като падащи листа и изчезваха, щом докоснеха земята. Стария енот отказа да се включи в преследването. По цял ден стоеше в кабинета си и четеше енциклопедии. И Ресенг не правеше нищо. Мисълта да тръгне срещу човек като Чу му идваше в повече. Непрекъснато сънуваше кошмари, че го среща случайно. Винаги бе на някоя тясна задънена уличка, Ресенг трепереше в единия й край, а жестокият наемен убиец Чу му препречваше пътя за бягство в другия. Ресенг знаеше, че не може да се мери с Чу — нито в сънищата си, нито наяве. Единственият начин да победи Чу, бе да го наръга с нож в гърба като онзи идиот принц Парис.
	Това лято непрекъснато валеше. Хората се шегуваха, че мусонният фронт се е настанил над полуострова и се е запил. Като във всеки почивен сезон Ресенг започваше деня с бира, убиваше времето, като слушаше музика, взираше се през прозореца и си играеше с Бюро и Лампа. Когато котките заспиваха, подпрели глави една на друга, Ресенг си лягаше в леглото и започваше да чете. Книги за възхода и падението на Римската империя, книги за могъщите някога наследници на Чингис Хан, които бродели свободни през степите, но ги сполетял внезапен упадък, когато уседнали зад крепостни стени, книги за историята на кафето, сифилиса, пишещите машини. Когато му доскучаеше да прелиства пропитите с влагата от въздуха страници, той хвърляше книгата до леглото си, изпиваше още една бира и заспиваше. Просто още едно обикновено лято.
	В последния ден на септември по време на силен дъжд на вратата на Ресенг се почука. Когато отвори, на прага стоеше Чу, мокър до кости. Беше толкова висок, че капките, падащи от периферията на шапката му, висяха във въздуха сякаш цяла вечност. Носеше голяма раница, спален чувал и торба с бира и уиски.
	— Да пийна с теб беше следващата точка в списъка ми с предсмъртни желания — каза Чу.
	— Влез.
	Чу прекрачи прага, водата, която се стичаше от него, стресна Бюро и Лампа, те се качиха на върха на котешката си кула и се свиха там. Чу беше много отслабнал. И преди беше слаб, но сега беше кожа и кости.
	Ресенг му подаде две хавлиени кърпи. Чу свали шапката си и остави раницата на пода. Избърса лицето и косата си и водата по коженото си яке.
	— Нямаш ли пари за чадър? — попита Ресенг.
	— Забравих го в метрото. Не исках да хабя пари за нов.
	— И откога мъртъвците се тревожат за пари?
	— Добра забележка — каза Чу през смях. — Мъртъв или не, пак не искам да пилея пари за чадър.
	— Искаш ли да се преоблечеш?
	— Не, добре съм. Скоро ще изсъхна. Освен това се съмнявам, че твоите дрехи ще ми станат, прекалено къси са.
	— Аз съм среден на ръст. Просто ти си висок.
	Ресенг извади една духалка и сложи кафе. Чу включи духалката и си стопли ръцете. Котките не устояха на любопитството си и подадоха глави, за да го разгледат. Той им помаха с пръсти. Котките изглеждаха заинтригувани, но останаха в кулата.
	— Не искат да играят с мен. — Чу изглеждаше разочарован.
	— Казал съм им никога да не играят с лоши хора.
	Ресенг му подаде чаша кафе. Чу я изпи наведнъж. След това остави мокрите хавлиени кърпи на пода и потрепери. Ресенг му наля още кафе.
	— Колко е наградата за главата ми? — попита чу.
	— Сто милиона.
	— Можеш да си купиш мерцедес с тях. Хей, ще ти подаря мерцедес.
	Ресенг се засмя.
	— Каква чест. Ако те убия, получавам парите и се покривам със слава. Защото съм премахнал най-великия наемен убиец в света.
	— На кого му пука за славата? Парите са важните.
	— Защо не умреш спокойно, както ти искаш?
	Чу се спря, докато изпразваше торбата с покупките.
	— Какъв е смисълът? Това са лесни пари, вземи ги. Освен това никога не съм правил нищо мило за теб.
	— Така е — засмя се Ресенг. — Никога.
	Чу изглеждаше разочарован.
	— Но съм те черпил повече, отколкото ти мен.
	— Така ли? Как така не си го спомням?
	— Толкова е нечестно.
	Ресенг взе лед, чаши за уиски и говежда пастърма от кухнята, докато Чу нареждаше бутилките на масата. Имаше дванайсет бири „Хайнекен“, две бутилки „Джак Даниълс“, 750-милилитрова бутилка „Джони Уокър“, син етикет, и пет бутилки соджу.
	— Странна комбинация. Всичко ли смяташ да изпиеш?
	— За пръв път ще пия, откакто побягнах.
	Чу подреди внимателно кенчетата и бутилките.
	— На твое място щях всеки ден да се напивам. Сигурно е скучно постоянно да се криеш.
	Чу се засмя. Наля си „Джак Даниълс“ и го изпи на един дъх. Голямата му адамова ябълка подскачаше при всяка глътка.
	— О, да, мина много време — каза той и изтри устни. Изглеждаше като човек, срещнал стар приятел.
	Сложи две кубчета лед в чашата си и я напълни до половината, след това дълго се взира в леда, а накрая се усмихна тайнствено.
	— Бях прекалено уплашен, за да пия — каза той и гъстите му вежди потрепнаха.
	— Не знаех, че хора като теб се страхуват — каза Ресенг, докато си отваряше „Хайнекен“.
	— Глупаво е да се напиваш, ако няма кой да ти пази гърба.
	Чу изпи чашата си и задъвка едно кубче лед. Звукът от трошащия се между зъбите му лед опъна нервите на Ресенг. Изведнъж Чу бутна чашата в ръката му. Ресенг бързо остави бирата. Чу напълни две трети от чашата с „Джак Даниълс“ и добави още две кубчета лед. Алкохолът са разлюля, докато пускаше леда вътре.
	— До дъно — каза Чу и се взря в него. — „Джак“ е питие за истински мъже.
	Заповедническият му тон изнерви Ресенг.
	— Алкохолните компании са измислили това, за да продават стоката си на измислени мъже като теб — каза той.
	Чу не се засмя на шегата. Не спираше да се взира в Ресенг, сякаш настояваше той побърза с пиенето. Ресенг погледна надолу към чашата. Това беше много алкохол за изпиване на един дъх. Той извади ледените кубчета и ги хвърли в пепелника. След това изпи уискито на екс.
	Чу изглеждаше доволен. Стана, огледа стаята и отиде до котешката кула. Уплашената Лампа влезе обратно вътре и отказа да излезе, но любопитната Бюро се приближи на пръсти до Чу и подуши ръката му. Той я погали между ушите. На Бюро като че ли й хареса; тя наведе глава и замърка. Чу си поигра малко с котката, преди да се върне на масата, да вземе чашата си и да седне на ръба на леглото. Той прелисти пръснатите по покривката му книги.
	— Знаеш ли, че отначало не те харесвах? Всеки път, когато отивах в библиотеката на Стария енот, ти четеше. Това ме дразнеше. Не съм сигурен защо. Може би завиждах. Изглеждаше по-различен от нас.
	— Никога не четях. Само се преструвах, когато ти беше там. За да изглеждам по-различен.
	— Е, успял си. Изглеждаше… как да кажа? Мек.
	— И ти си прекарал много време в библиотеката. Обзалагам се, че си чел толкова, колкото и аз.
	— Мразех да чета. Но се обзалагам, че бих се справил с тази.
	Държеше „История на сифилиса“.
	— Не е каквото си мислиш.
	Чу прелисти няколко страници и се засмя.
	— Прав си. Не е за мен. Защо няма никакви проклети картинки? — Хвърли книгата обратно на леглото и взе следващата, озаглавена „Сините вълци“. — Вълци? Да не би да планираш да се оттеглиш и да отглеждаш вълци?
	Ресенг се засмя.
	— Това е историята на осем от воините на Чингис хан. В тази книга има много животни като теб. На Сините вълци са им трябвали десет години, за да построят най-голямата империя в света.
	— Какво се случило с тях след това?
	— Заселили се в крепост и се превърнали в кучета.
	Чу изглеждаше заинтригуван, докато прелистваше страниците на „Сините вълци“, но му беше трудно да разбира изреченията и скоро загуби интерес. „Сините вълци“ се стовари върху „История на сифилиса“.
	— Правилно ли чух, че си убил момичето? — попита небрежно Чу.
	Ушите на Ресенг пламнаха, той не отговори. Взе бутилката и напълни една трета от нея с „Джак Даниълс“. Чу не откъсваше очи от него. Ресенг погледа за известно време чашата, преди да отпие. Беше му по-сладка от първата.
	— Къде чу това? — попита той. Гласът му беше спокоен.
	— Тук и там.
	— Ако си го чул, докато си се криел, значи всички знаят.
	— Много невероятни слухове има в този занаят. — Чу вдигна вежда, сякаш да попита защо му трябва да знае къде го е чул.
	Ресенг го погледна право в очите.
	— Мечката ли ти каза?
	— Мечката е много по-мълчалив, отколкото изглежда.
	Чу си правеше труда да защити Мечката, което определено означаваше, че точно той му го е казал. От много места можеше да е излязло, но нямаше причина Мечката да поема рискове заради Ресенг. Тук никой не поемаше глупави рискове, нито полагаше специални усилия, когато ставаше въпрос за Чу. Най-малко Мечката с неговите две дъщери, които отглеждаше с мъка сам. Ресенг разбираше. Ако го бе разпитвал някой детектив, Мечката щеше да отнесе тайната в гроба си. Въпреки това изпита раздразнение. Когато имаше теч на информация, той бързо попадаше в радара на заговорниците.
	— Ти наистина ли си мислеше, че можеш да я спасиш? — попита Ресенг. Не се предаваше.
	— Не, разбира се, че не. Не съм от тези, които спасяват други хора. Прекалено зает съм да спасявам собствения си живот.
	— Значи няма нищо странно в това, което съм направил. Ти си странният.
	— Прав си, аз съм странният. Ти си направил това, което се очаква от теб.
	_Което се очаква…_ Тези думи накараха Ресенг едновременно да изпита облекчение и да се почувства обиден. Чу се приближи към масата и си наля още алкохол. Бутилката вече беше почти празна. Чу отново изпи чашата си на един дъх, отвори втората бутилка и си наля още. Изпи и това на екс.
	— Исках да те питам нещо — каза Ресенг. — Връщал ли си се да я видиш?
	— Не.
	— Тогава защо я остави жива? Да не би да си мислеше, че заговорниците ще те потупат по рамото и ще ти кажат: „На всеки се случва“?
	— Честно казано, нямах никаква представа.
	Чу изпи още една чаша уиски. За човек, който не бе пил от две години, нямаше никакъв проблем сам да пресуши цяла бутилка за по-малко от двайсет минути. Лицето му почервеня. Наистина ли си мислеше, че е в безопасност в апартамента на Ресенг?
	— Срещал ли си някого от заговорниците, които ти дават заповеди? — попита Чу.
	— Нито веднъж за всичките петнайсет години.
	— Не се ли чудиш? — попита Чу. — Кой ти казва какво да правиш? Кой решава кога да дадеш мигач, кога да натиснеш спирачка, кога да настъпиш газта, когато да завиеш наляво, кога да завиеш надясно, кога да си затваряш устата и кога да говориш?
	— Защо изведнъж се зачуди за това?
	— Стоях там, гледах онова момиче, което беше само кожа и кости, и изведнъж се почудих кои са тези заговорници. Можех да я убия с един пръст. Беше толкова уплашена, седеше като замръзнала. Когато видях колко силно трепери, ми се прииска да разбера кой стои на това бюро, подписва заповеди и е измислил този скапан план.
	— Никога не бих предположил, че си такъв романтик.
	— Не става въпрос за романтика, а за любопитство или нещо подобно. Искам да кажа, че дотогава не бях осъзнавал какъв страхлив задник съм бил. — Чу звучеше като човек пред срив.
	— Заговорниците са само пешки като нас — каза Ресенг. — Пристига поръчка и те съставят план. Над тях има някой, който им казва какво да правят. А над този човек е друг заговорник, който също му казва какво да прави. Знаеш ли какво ще намериш, ако се изкачиш до върха? Нищо. Само един празен стол.
	— На този стол би трябвало да седи някой.
	— Не, празен е. Иначе казано, просто един стол. Никой не седи на него. И този стол, на който може да седне всеки, решава всичко.
	— Не разбирам.
	— Това е система. Мислиш си, че ако отидеш там с нож и наръгаш човека на върха, това ще оправи всичко. Но там няма никого. Просто един празен стол.
	— В занаята съм от двайсет години. Убил съм безброй хора. Включително мои приятели. Дори едно мое протеже. На първия рожден ден на дъщеря му му подарих детски дрешки. Но щом казваш, значи през цялото време съм приемал заповеди от един стол. А ти си счупил врата на беззащитна жена, защото столът е казал така.
	Чу изпи още една чаша. Докато си поемаше дъх, наля още уиски на Ресенг. Ресенг не му обърна внимание, а отпи от бирата. Изкушаваше се да избухне и да каже, че не й е счупил врата, но преглътна думите си с бирата. И вместо това каза:
	— Не можеш да се изходиш в гащите само защото тоалетната е мръсна.
	Чу се изсмя.
	— С всеки изминал ден звучиш все повече като Стария енот — каза той. — Това не е хубаво. Сладкодумниците никога не пропускат да ти забият нож в гърба.
	— А ти все повече звучиш като мрънкащо глезено дете. Наистина ли си мислиш, че си много готин, когато избухваш така? Не си. Каквото и да направиш, нищо няма да промениш. Както не промени нищо и за онова момиче.
	Чу разкопча ципа на якето си и под мишницата му се показа коженият кобур, който бе превърнат в кания за нож. Извади ножа и го остави на масата. Движенията му бяха спокойни, ни най-малко заплашителни.
	— Мога да те убия много болезнено с този нож. Да те накарам да се гърчиш в агония с часове, докато ти изтича кръвта, да забия острието до кокал, да накарам вътрешностите ти да се изсипят на пода. Мислиш ли, че тогава ще продължиш да ми дрънкаш за празни столове, системата и как нищо не се е променило? Разбира се, че не. Защото си въздух под налягане. Всеки, който си мисли, че е в безопасност, е въздух под налягане.
	Ресенг се взря в ножа. Беше обикновен кухненски нож, немска марка, „Хенкелс“. Острието му беше като бръснач, сякаш току-що бе свален от точилото. Дръжката бе здраво увита в носна кърпа. Чу предпочиташе тази марка ножове, защото бяха здрави, остриетата им не ръждясваха лесно и можеха да се купят отвсякъде. Другите убийци ги смятаха за женски ножове, които стават само за готвене у дома, но всъщност бяха добри. Не се чупеха лесно като ножовете за суши.
	Ресенг откъсна очи от ножа и погледна към Чу. Чу беше гневен. Но в погледа му не проблясваше обичайната отровна светлина. Уискито, което беше изпил, сигурно го бе хванало. Ресенг се замисли за собствения си нож в чекмеджето. Опита се да си спомни кога за последен път бе намушкал някого. Дали не беше преди шест години? Седем? Не помнеше. Дали можеше да извади ножа достатъчно бързо? Ако тръгне към него, Чу може да грабне своя. И дори да успее да извади ножа от чекмеджето навреме, дали може да се противопостави на Чу? Дали изобщо има шанс да излезе победител?
	Едва ли. Ресенг извади цигара и запуши. Чу протегна ръка. Ресенг извади друга цигара, запали я и му я подаде, а той вдиша дълбоко дима, наклони глава назад и се загледа в тавана. Остана дълго в тази поза, сякаш искаше да каже: „Ако ще ме наръгваш, направи го сега“.
	Когато цигарата изгоря до половината, Чу се изправи и погледна към Ресенг.
	— Цялата работа е прецакана, нали? Гонят ме толкова мутри, които се надяват да вземат наградата за главата ми, а аз нямам идея кого да убия и какво да направя. Честно казано, изобщо не ми пука има ли някого на върха. Може и да е празен стол, както ти казваш, или на него да седи някой задник. За глупак като мен и в двата случая няма никакво значение. Може да умра и да се върна под друга форма, но пак няма да разбера как работи системата.
	— Напусни страната. Иди в Мексико или Съединените щати, Франция, може би някъде в Африка… Може да отидеш на много места. Места, където да си намериш работа като наемен убиец. Другите наемници ще те пазят.
	Чу се засмя.
	— Даваш ми същия съвет, който аз дадох на онова момиче. Да не би да очакваш да ти благодаря?
	Изпи уискито на един дъх, наля си пак и пак го гаврътна на екс, след това изля остатъка от бутилката в чашата си.
	— Няма ли да пиеш с мен? Самотно е да пия сам.
	Чу не се шегуваше. Той наистина изглеждаше самотен, седнал до масата. Ресенг изпи уискито, което му беше налял. Чу отвори бутилката „Джони Уокър“ и му наля още. След това вдигна чашата си за наздравица. Ресенг чукна своята чаша в неговата.
	— О, така е много по-добре — каза той. Звучеше впечатлен. — Обичам „Джони Уокър“, син етикет, повече от „Джак Даниълс“ за истинските мъже или каквото там беше.
	Чу се засмя. Изглеждаше искрено развеселен. Не каза почти нищо, докато допиваха бутилката. Ресенг нямаше какво да каже, затова пиеха в мълчание. Чу изпи много повече от него. Когато бутилката се изпразни, той се заклатушка към банята. Ресенг чу звук от пикаене, след това от повръщане, а накрая няколко пускания на водата. Минаха двайсет минути, но Чу не излизаше от тоалетната. Ресенг чуваше само течащия кран. Не откъсваше очи от ножа на Чу насред масата.
	Когато Чу не излезе и след трийсет минути, Ресенг почука на вратата. Беше заключена и никой не отговори отвътре. Взе отвертка и отвори. Водата от пълната вана преливаше на пода. Чу беше заспал на тоалетната чиния, приведен като стара мечка. Ресенг спря водата и му помогна да си легне.
	След като се просна, Чу захърка така, сякаш за първи път в живота си имаше възможност да се наспи. Хъркането му беше толкова силно, колкото той бе висок. Толкова силно, че дори Лампа плахо подаде глава от котешката кула, слезе внимателно, пропълзя на леглото и започна да души лицето и косата му. Ресенг седна на дивана и изпи още няколко бири, след това заспа, докато гледаше как Бюро и Лампа се наслаждават на новата си играчка: те удряха Чу по косата и се разхождаха по гърдите и корема му.
	Когато Ресенг се събуди на следващата сутрин, Чу си беше тръгнал. Голямата му раница също я нямаше. От него като подарък бе останал само кухненският му нож с увитата около дръжката носна кърпа.
	Седмица по-късно тялото на Чу бе доставено в крематориума за домашни любимци на Мечката. Когато Стария енот и Ресенг пристигнаха там, валеше силно, точно като в деня на гостуването на Чу. Мечката разпъна чадър над Стария енот, когато той слезе от колата.
	— Готово ли е? — попита Стария енот.
	Мечката изглеждаше изненадан от въпроса.
	— Още не съм започнал.
	Тялото на Чу беше в навеса. Мечката имаше хладилници за складиране на труповете, но те бяха прекалено малки, бяха правени за котки и кучета. Нямаше нищо достатъчно голямо, което да побере 190-те сантиметра на Чу. Стария енот разкопча ципа на чувала за трупове. Очите на Чу бяха затворени.
	— Преброих двайсет и седем рани от нож — каза Мечката и потрепери.
	Стария енот разкопча дрипавата риза на Чу и сам преброи раните му. Освен тази в слънчевия сплит, която бе пронизала белия му дроб, повечето от другите не бяха смъртоносни. Убиецът е можел да го довърши бързо, но бе избрал да не бърза и да се позабавлява, беше пропускал важните места и си бе играл с Чу като лъвче с ранена катерица. Дясното рамо на Чу бе счупено и костта бе изскочила през кожата, а лявата му ръка все още здраво стискаше нож. Беше същата марка като кухненския нож, който бе оставил на масата на Ресенг. Ресенг се опита да го извади от хватката на Чу.
	— И аз се опитах — каза Мечката. — Не става.
	Стария енот се взря мълчаливо в трупа на Чу, след това махна, за да покаже, че е видял достатъчно. Вдигна треперещата си ръка. Мечката бързо закопча ципа на чувала за трупове.
	— Ханджа е наел истински звяр този път. Нарича се Бръснаря. Чувал ли си за него? — попита Мечката.
	— Само слухове — каза мрачно Стария енот.
	— Казват, че е чистач. И че е безмилостен. Специализирал се е в отстраняването на хора като нас. Доста плашещ тип. Какъв смисъл има да наръгаш някого двайсет и седем пъти? Като видях как великият Чу е убит по този начин… какви шансове бихме могли да имаме ние? — Мечката изглеждаше уплашен.
	— Трябва да сме му благодарни. Че очиства боклуци като нас — каза Стария енот по обичайния си циничен начин.
	Мечката натовари тялото на Чу на количка и я забута към инсинератора. После с помощта на Ресенг го премести на табла от неръждаема стомана. Краката на Чу стърчаха. Мечката се опита да ги сгъне, но трупът му вече се бе вкочанил.
	— По дяволите. Защо трябва да ми вгорчава живота с тези негови дълги крака?
	Мечката се отпусна на земята и избухна в сълзи. Ресенг го потупа по рамото и излезе навън. Стария енот се взираше безмълвно в трупа на Чу, лицето му бе безизразно. Накрая Мечката стана. Очите му бяха кървясали, когато затвори вратата на инсинератора и пусна захранването.
	Тялото на Чу бе почти напълно кремирано, когато пристигна Ханджа. Освен шофьора му с него в черния му седан седеше и един слаб мъж. Ресенг се взря настойчиво в него. Не приличаше на човека, когото наричаха Бръснаря. Беше прекалено млад, за да бъде причината за ужасните слухове, свързвани с името му. Освен това Бръснаря не би дошъл чак дотук само заради това.
	Ханджа слезе от колата и се поклони учтиво на Стария енот, който му отвърна с едва доловимо кимване. Макар да беше два през нощта и далеч от всякакви населени места, Ханджа беше гладко избръснат и с костюм и вратовръзка.
	След като се огледа разсеяно, той се приближи към Ресенг, който бе клекнал до инсинератора и пушеше. Всепроникващият мирис на одеколона на Ханджа го предшестваше.
	— Закъснях, но не исках да пропусна изпращането на един велик воин — каза Ханджа.
	Ресенг вдигна поглед към него. Ханджа му намигна, за да му покаже, че се шегува.
	— Чух, че Чу се е отбил у вас, преди да дойде да ме види.
	— Така ли? — попита тихо Ресенг.
	— Мислех, че ще ми се обадиш.
	Ресенг пое дълбоко дим от цигарата и не отговори. Ханджа извади от джоба си сребристо шишенце и сложи няколко ментови бонбона в устата си.
	— Ако ми се беше обадил, щеше да получиш част от наградата. Нали казах, че ще дам половината на този, който предостави информация, водеща до залавяне. — Гласът на Ханджа бе предизвикателно приповдигнат.
	— Изведнъж ти забравих номера — каза Ресенг, като изгаси фаса си в земята.
	Ханджа извади визитка от позлатената си кутийка, наведе се и я пъхна в предния му джоб.
	— Следващия път гледай да се обадиш. Всички трябва да работим заедно.
	И като каза това, отиде при Мечката, извади дебел плик от джоба на сакото си и му го подаде. Мечката се поклони успоредно на земята, докато взимаше плика. С всяка дума, която Ханджа му казваше, той се покланяше и казваше: „Да, господине, да, господине, разбира се, господине“. След като приключи с него, Ханджа наведе глава и погледна в пещта за няколко секунди. После се поклони вежливо още веднъж на Стария енот, качи се в колата и си тръгна.
	Ресенг запали нова цигара. _Всички трябва да работим заедно._ Думите отекваха в главата му. Може би Ханджа беше прав. Хора като тях трябваше да работят заедно. Защото, за разлика от тях, истинските мъже се наливаха с уиски на празен стомах, виеха в тоалетната и умираха, стиснали кухненски ножове.

	* * *

	Пещта угасна.
	Мечката отвори вратата и зачака горещината да се разсее. Изви се дим и под него се показаха белите кости на стареца и кучето му. Изглеждаха самотни и изоставени като скелет на камила насред пустинята, глозган от пясъка и вятъра.
	Мечката захвърли фаса си и се зае за работа. Простря чердже на земята, постави върху него малка маса и сложи на масата свещ, тамян, бутилка оризово вино и чаша. Провери дали нещо не липсва, след това погледна към Ресенг, сякаш го питаше няма ли да се присъедини към него. Ресенг махна с ръка в знак на отказ.
	— Хайде, поискай прошка, за да можеш да отидеш в рая — каза Ресенг. — Аз нямам нищо против да отида в ада.
	Мечката запали сам тамяна и наля вино в чашата. Поклони се два пъти, преви се до земята пред горещата бяла купчина кокали в пещта. Затвори замислено очи за няколко секунди и започна да си мърмори нещо под носа — може би молитва или заклинание. След това бръкна с пръсти в чашата и пръсна вино във въздуха, край масата и пред пещта. Ресенг, който нямаше представа откъде бе научил този ритуал, седеше настрани и пушеше, докато Мечката довърши церемонията и прибере черджето. Вътрешностите му горяха от цигарения дим, който се движеше нагоре-надолу по гърлото му.
	Мечката измъкна таблата с дълга метална кука. От костите още се виеше дим. Изглеждаха прекалено оголени и незначителни, за да принадлежат на стареца и кучето му, на човек, който само допреди часове се беше смял, говорил и флиртувал с цветята в градината. Мечката извади нов чифт ръкавици, взе щипки и започна внимателно да събира костите на стареца.
	— Какво да правя с костите на кучето? — попита Мечката.
	— Смеси ги с неговите.
	— Какво? Не мога да го направя. Кой смесва човешки и кучешки кости…?
	— Това куче беше дар за стареца. Той би желал да е така.
	Мечката се замисли за кратко и след това добави костите на кучето в кутията при тези на стареца.
	— Някога този господин беше генерал — промърмори Мечката. — Отбиваше се от време на време, но никога в униформа. Беше спретнат…
	Провери внимателно таблата за някое костно парченце, което е пропуснал, и замете пепелта с метла.
	— Когато умра, ще кремирам тялото си точно тук — каза сантиментално той. — Хората като нас трябва да си тръгнат по начина, по който се държат с другите.
	— Това би било хубаво.
	— Да, много хубаво.
	— Но ако умреш, кой ще извърши кремацията?
	Мечката изглеждаше озадачен.
	— Ами не съм мислил за това.
	Сложи костите в желязно хаванче и започна да ги стрива на ръка. Стри ги много фино и внимателно, като не позволяваше на праха да се разлети. По челото му се появиха капки пот. Дори и след като напълно раздроби костите, той прокара пръсти през праха и продължи да стрива това, което му се струваше, че е останало на парченца.
	След почти двайсет минути Мечката най-накрая остави чукчето. Внимателно прехвърли стритите кости в кутия от яворово дърво, която уви в плат и подаде на Ресенг. Прахът беше още топъл. Ресенг постави дървената урна на предната дясна седалка на колата си, извади плик от джоба си и го подаде на Мечката, който извади банкнотите и ги преброи два пъти.
	— Искаш ли фактура за данъчните? — попита Мечката ухилен.
	— Все едно подавам данъчна декларация.
	— Отбивай се по-често. Това е единственият начин двамата да свържем двата края. Напоследък направо умирам — каза Мечката и изпръхтя. Ресенг се усмихна леко.
	Качи се в колата и запали двигателя. Слънцето надничаше зад хребета. Когато лъчите му докоснаха лицето му, напрежението напусна тялото му и той се почувства леко замаян. Постави ръка на челото си и облегна глава на прозореца.
	Колата не помръдваше и Мечката дойде и почука по стъклото.
	— Добре ли си?
	Ресенг се стресна и вдигна замъглените си очи към него.
	— Ако си уморен, дремни, преди да отпътуваш. — Мечката изглеждаше разтревожен.
	Ресенг поклати глава.
	— Трябва да тръгвам.
	Кимна на мечката, за да му покаже, че е добре, след това освободи спирачката и включи на скорост. Потегли надолу по планинския склон към магистралата, която щеше да го отведе обратно в Сеул. Отражението на Мечката в огледалото за обратно виждане, който му махаше, ставаше все по-малко и по-малко, докато накрая напълно изчезна.


>	Библиотеката в Кучешката къща

	Там, разбира се, нямаше кучета.
	Стария енот едва ли беше от типа хора, които отглеждат кучета в библиотека. Той бе нарекъл библиотеката си „Кучешката къща“, за да се присмее на хората, които се фукаха, че често посещават такива места, но никога не отваряха книга, или вероятно да се присмее на себе си, че бе прекарал шейсет години от живота си в грижи за библиотека, в която през повечето време нямаше никакви хора. Дори бе окачил голяма табела с гравирано име „Кучешка къща“ точно над входа. Хората, които посещаваха мястото за първи път, обикновено се взираха в нея като оглупели с въпросително наклонени глави или се смееха. След секунда лицата им се помрачаваха.
	— Чакай, кучета ли ни наричаш? Какво е това, мамка му?
	Какво си бе мислил, когато бе окачил тази табела точно над входа на библиотеката си? Ресенг го отдаваше на цинизма, типичен за традиционните надути интелектуалци, които прекарваха живота си усамотени в стая, чиито стени са покрити с лавици с книги. Освен ако това не бе някакъв начин за Стария енот да покаже среден пръст на света, който бе взел един млад библиотекар с прост и щастлив живот сред книгите си, макар и обременен с накуцване след боледуване от полиомиелит в детството, и го бе принудил години наред да работи като посредник между заговорниците и наемните убийци. Каквато и да беше причината, табелата безкрайно го забавляваше.
	Ресенг я смяташе за инфантилна. Ако библиотеката беше негова, нямаше начин да окачи подобна табела. Но животът никога не се развива така, както искаме, затова, ако се окажеше принуден да окачи тази табела чрез някаква странна комбинация от сложни задкулисни обстоятелства и добре прицелено изнудване (сякаш някой би си направил труда да изнудва друг човек за нещо толкова нелепо!), то тогава поне щеше да доведе няколко кучета. Както и книги за кучета от цял свят.
	Той си представи как някакъв млад учен вдига вежди срещу него и пита:
	— Но господин Ресенг, що за име на библиотека е това? „Кучешката къща“? Да не се опитвате да обидите благородния свят на човешкия ум?
	Ресенг би се усмихнал учтиво и с достойнство на младия учен и би му казал:
	— Защо? Разбира се, че не, млади човече. Нямам ни най-малко намерение да показвам среден пръст на благородния свят на човешкия ум. Какво, за бога, ви наведе на тази мисъл? Може би трябва да започнем от предразсъдъците ви, че книгите и кучетата не си принадлежат.
	Щеше да посочи кучетата, които небрежно се разхождат покрай претъпканите лавици:
	— Погледнете тези кучета. Не са ли великолепни? И ето тук, от К-11 до К-43, има всякакви книги за кучетата. Тази библиотека притежава най-голямата колекция от книги за кучета. Имаме книги за чихуахуа, овчарки, хрътки, санбернари. Имаме книги за всяка порода кучета в света. И не само това, тази библиотека притежава и книги за кучешката храна, размножаването на кучетата, конфликтите при кучешките кръстоски и много други неща. Може дори да се каже, че тази библиотека е духовното сърце на кучешката природа, кучешкият Ватикан, ако искате.
	Накрая младият учен щеше да кимне.
	— А, да, сега разбирам! Работата ви е доста впечатляваща!
	— Това е свята задача!
	Кучешкият Ватикан. Това би било голяма работа, нали? Колкото повече мислеше за това, толкова повече му се струваше, че и кучетата, и книгите биха оценили идеята и биха се почувствали възвисени от нея. Но Стария енот не бе възнамерявал да измисли такава елегантна метафора. Неговият избор на името „Кучешката къща“ намекваше, че библиотеката (основана през 20-те години на XX век, точно след като имперска Япония преименува колонизаторската си стратегия от Военно управление на Културно управление) е оцелявала десетилетия наред в сянката на авторитаризма, че има срамна и неприлична история. Но Стария енот сам бе избрал този живот. Защо се бе заял с горките невинни кучета заради собствения си избор? Сериозно, в какво бяха съгрешили кучетата?

	* * *

	Десет сутринта. Ресенг влезе в библиотеката „Кучешката къща“.
	Както обикновено нямаше никого. Единственият служител, кривогледа библиотекарка, поздрави Ресенг, а той само можеше да предполага накъде е насочен погледът й.
	— Добро утро!
	Радостният й тон отекна като писукане на чучулига под сводестия таван. Този писклив глас всеки път го дразнеше. Звучеше прекалено ведро за място, построено през колониалната епоха от японски майстори и оставено да гние през следващия век. Ресенг кимна сдържано на библиотекарката и пое право към кабинета на Стария енот.
	— Той има посетител — каза тя и стана от мястото си.
	Ресенг се спря. Кой би дошъл толкова рано в библиотеката с поръчка за тях?
	— Посетител? — попита. — Кой е той?
	— Висок мъж, елегантен господин. Наистина много вежлив.
	Висок, елегантен и вежлив? Човек с такива качества нямаше причина да идва тук. Ресенг наклони объркано глава.
	Библиотекарката добави с нетърпелив тон:
	— Нали се сещаш, онзи, който носи хубави костюми и звучи наистина готино и с достойнство през цялото време.
	Ресенг изсумтя. Тя имаше предвид Ханджа. Кривогледата библиотекарка смяташе Ханджа за вежлив, елегантен, готин и изпълнен с достойнство. И то през цялото време очевидно! Откъде, за бога, й бе хрумнала подобна идея? От друга страна, може пък Ресенг да си бе съставил погрешно впечатление. Все пак Ханджа беше богат, имаше лъскава диплома от „Станфорд“ и винаги играеше ролята на джентълмен. Макар Ресенг да не можеше да се съгласи, че този мъж бе красив, не би спорил, че е висок. Кимна и пое към кабинета на Стария енот, но библиотекарката се втурна и го дръпна за ръката.
	— Каза ми да не пускам никого вътре. Не и днес.
	Тя наблегна на думите „не и днес“, сякаш в този ден ставаше нещо, което се случва веднъж в живота. Стискаше здраво ръката му. Той погледна настойчиво към нейната, след това бавно вдигна очи към лицето й. Тя го пусна.
	— Кой ти каза да не пускаш никого вътре? Стария енот или Ханджа?
	Тя се поколеба.
	— Ханджа. Но господин Енот стоеше до него, когато той ми каза.
	Ресенг погледна към затворената врата. Като се имаше предвид, че Ханджа се бе втурнал така, сигурно е бил доста гневен заради промените в инструкциите на заговорниците, които Ресенг бе направил. Ресенг сложи кутията от яворово дърво с праха на стареца и кучето му на кръглата маса пред бюрото на библиотекарката. Седна и извади пакет цигари от джоба си. В мига, в който запали, библиотекарката се намръщи.
	Тя седна зад бюрото си и започна да плете; той предположи, че това означава, че вече е приключила със задачите си за деня. Преждата беше червена. Още не бе изплела достатъчно, за да може да се прецени какво точно плете. Ресенг никога не я бе виждал да чете книга. Тя също така никога не отваряше и списание или вестник. Просто си седеше сама зад бюрото в празната библиотека, в която никой не четеше и не взимаше книги за вкъщи, и убиваше времето, като плетеше, бродираше или си лакираше ноктите във всички цветове на дългата.
	— Какво е това? — попита библиотекарката, като рязко спря насред реда. — Японски бонбони?
	Гледаше към кутията, която той бе оставил на масата. Тя бе увита в бял плат и приличаше точно на дървена урна. Ресенг нямаше представа какво я бе накарало да я помисли за бонбониера.
	— Да, японски бонбони. Но не са за теб, така че долу лапите от тях.
	Тя издаде напред долната си устна. Беше покрита с дебел слой яркочервено червило. Точно над устата й имаше бенка, която изглеждаше разочарована, че не се е родила върху лицето на Мерилин Монро. Около очите й имаше тъмночервени сенки, а веждите й бяха обръснати и заменени с две татуирани извити линии. Цялостният ефект беше, че жената изглеждаше странно и глупаво. Освен че беше кривогледа, беше и грозна.
	Тя продължи да плете и като че ли забрави, че Ресенг седи пред нея. Започна да плете по-бързо, но в работата й имаше нещо немарливо и несигурно. Вероятно имаше проблеми да се фокусира върху бримките.
	— Трябва да си направиш операция — каза Ресенг.
	Тя вдигна към него объркан поглед.
	— Казах, че трябва да си направиш операция.
	— Каква операция?
	— На очите. За да престанат да бъдат кривогледи. Казват, че процедурата вече е проста. Дори не струва толкова много.
	Тя изглеждаше неподготвена. Изражението й сякаш казваше: _Нямаш ли си достатъчно проблеми, идиот такъв?_ Стой настрана от моите. Или вероятно казваше: _Не ми пука дали очите ми са кривогледи и защо да ми пука какво мисли загубеняк като теб?_
	— На никого не му влиза в работата накъде гледам — каза троснато тя.
	И го изгледа продължително и настойчиво. Този път изражението й ясно казваше: _Предупреден си: нахалството ти няма да бъде толерирано; ти много ме разгневи._ Но тъй като едното й око сочеше към тавана, а другото към полиците вляво, предупреждението беше по-скоро комично, отколкото строго. Не че Ресенг не я взимаше на сериозно. Просто беше почти невъзможно да отправиш сериозна заплаха, като се взираш едновременно в пода и тавана.
	— Извинявай — каза той. — Нямах това предвид.
	Тя не отвърна. Вместо това промърмори нещо неразбираемо и продължи да плете, а раздразнението й се изписа по цялото й лице. Той реши, че му е теглила една майна под носа си.
	Стария енот беше имал много библиотекари. Повечето от причините за уволнението им бяха доста фриволни. Случвало се бе заради книга, поставена на грешна полица, защото корицата на двайсетгодишно томче се бе скъсала съвсем мъничко и не бе поправена повече от месец или защото на една от деветстотинте полици имаше прекалено много прах. Дори веднъж уволни един библиотекар, защото бе поставил чаша с кафе върху книга. Разбира се, мнозина бяха напуснали по собствено желание. Един, защото нямало достатъчно работа; друга, защото мястото било зловещо и тя усещала, че се задушава; трета каза, че като стои сама в непрекъснато празна библиотека, се чувства като героиня във филм на ужасите. А друг изтъкна мистериозната причина, че откакто бил стъпил на това място, не бил в състояние да прочете и едно изречение.
	Ресенг се бе разбирал с повечето от тях, независимо колко дълго се бяха задържали. Той ги смяташе за приятели — всъщност те бяха единствените му приятели, с които можеше да говори за книги. С тях можеше да споделя мислите и емоциите, които книгите предизвикваха у него. Сигурно затова винаги, когато говореше с библиотекарите, оставаше с известно чувство на близост и спокойствие на ума.
	Обикновено на библиотекарите не им отнемаше много време, преди да започнат да се чудят за особеностите на библиотеката. Издебваха момент, когато Стария енот го нямаше, и внимателно подпитваха Ресенг за целите на библиотеката и на коя институция принадлежи. Всеки, който останеше на работа на това странно място с неговия кисел собственик повече от месец, съвсем естествено започваше да се чуди. Всеки път, когато го питаха, Ресенг обясняваше, че това е библиотека с членски карти само за високопоставени държавни служители.
	Те накланяха глави и казваха:
	— Но аз никога не съм виждал държавни служители да влизат тук да четат или да си вземат книга.
	А Ресенг отвръщаше:
	— Това е така, защото това е сбъркана страна. — И се засмиваше.
	Но кривогледата библиотекарка никога, нито веднъж дори не бе задавала въпроси за това място. Когато започна работа, не попита къде ще бъде бюрото й и какви ще са задачите й. И което беше по-лошо (или по същата логика), тя не попита къде се намира тоалетната, нито къде държат метлата. Сякаш у нея нямаше никакво любопитство, интерес или оплакване за нищо извън бродирането, лакирането на нокти и плетенето. Когато Стария енот й даваше указания, тя го гледаше с онези нейни неспокойни очи, всяко извито в различна посока, и мълчаливо се заемаше за работа.
	Беше изкарала вече пет години в библиотека „Кучешката къща“, без да зададе и един въпрос. Вероятно беше най-дълго задържалата се от всички библиотекари, работили за мрънкащия своенравен Стар енот. Не проявяваше никакъв интерес що за място е тази библиотека, която целогодишно е празна, нито кои са тези хора, които влизат и излизат от време на време със зли и тайнствени изражения на лицата си. Просто се явяваше сутрин на работа и бършеше праха от книгите. През останалото време трескаво плетеше или бродираше. Но най-изненадващо бе непоклатимото й умение да подрежда толкова правилно книгите, че дори Стария енот, най-прецизният човек на света, не можеше да й намери кусур. Ресенг винаги се изненадваше и чудеше как може библиотекарка, която никога не чете, да държи книгите толкова подредени.
	Беше най-странната библиотекарка, която бе срещал. От време на време Ресенг споменаваше някоя книга и тя веднага отговаряше с монотонен глас и с брадичка, опряна на дланта й.
	— В секция С-54 има и други такива книги. Иди да погледнеш.
	И той нямаше друг избор, освен да отиде право при С-54, като се чувстваше леко притеснен и разочарован.
	Доскоро колекцията на библиотеката бе наброявала двеста хиляди книги. Стария енот някога поръчваше редовно нови издания, но пък редовно изхвърляше същия брой от старите. Твърдеше, че го прави, защото няма достатъчно място, но със сигурност можеха да се поберат още стотици хиляди. Истинската причина за изхвърлянето бе, че повече книги означаваха повече полици, а Стария енот мразеше да размества старите полици, които отдавна бе подредил по този начин. Ресенг не помнеше подредбата на полиците в библиотеката „Кучешката къща“ някога да се бе променяла. Нито методът на Стария енот за сортиране на книгите. Той не правеше място за новите категории книги, които се появяваха с промяната на времената. Затова томчетата, които бяха сортирани според установените категории на Стария енот, отиваха директно на боклука, дори да бяха чисто нови.
	Когато им дойдеше времето, Стария енот обвиваше предназначените за изхвърляне с черна лента. Това бе неговият специален начин за произнасяне на присъда, погребална процедура за книгите, които бяха стигнали края на живота си. По същия начин прибавяха и застаряващите наемни убийци към списъка и чистачите ги елиминираха, когато им дойде времето. Разбира се, продължителността на живот на книгите се определяше единствено от Стария енот и нито Ресенг, нито библиотекарите можеха да разберат защо някои книги се изхвърлят.
	Книгите с черни ленти се събираха от библиотекарката и се подреждаха в двора, за да бъдат изгорени в неделните следобеди, когато тя почиваше. Стария енот можеше да ги продаде на антикварни книжарници или дори на пункт за вторични суровини, но настояваше да ги гори.
	Ресенг обичаше изоставените книги на Стария енот. Макар да не можеше да обясни защо, той смяташе, че те заслужават любовта му. И бяха единствените, които му бе позволено да отнесе у дома от „Кучешката къща“. В неделните сутрини, преди книгите да бъдат изгорени, Ресенг ги прелистваше до тубата с бензин и избираше тези, които му харесват. Останалите лежаха пръснати по двора, непожелани нито от Стария енот, нито от Ресенг; изглеждаха жалки и безнадеждни като военнопленници пред наказателен отряд.
	— Няма нужда да ги гориш — казваше Ресенг. — Можеш да ги продадеш на антикварна книжарница.
	И всеки път Стария енот отговаряше по един и същ начин:
	— Всяка книга трябва да следва собствената си съдба.
	С други думи — съдбата на книгите, които принадлежаха на това абсурдно, забравено от бога място, където никой не идваше да чете (дори и библиотекарката!), беше на отегчени и нещастни придворни дами, чиито недокоснати девствени тела вехнат и никога няма да бъдат любени от краля, докато накрая станат прекалено стари и бъдат изхвърлени от двореца.
	Ресенг беше убеден, че библиотеката ще просъществува колкото хората. Вярваше не в самите книги, а в полиците и в сградата, в която те се намираха. „Кучешката къща“ бе оцеляла заради своите големи дървени полици, направени от същото безценна чамова дървесина, от която са били строени сгради по времето на династията Чосон. Книгите идваха и си отиваха, но тези тежки полици, изработени с любов от прочут мебелист през колониалната епоха и все още непокътнати и здрави деветдесет години по-късно, не помръдваха.
	Кривогледата библиотекарка плетеше вече от трийсет минути. Всеки път, когато Ресенг палеше нова цигара, тя вдигаше глава и се вглеждаше намръщено в него. Но той продължаваше да пуши необезпокоен. Нямаше надежда да се разбере с нея. Тя смяташе Ханджа за виден и готин човек, а него — за боклук.
	— Кога дойде Ханджа? — попита той.
	Тя отговори, без да вдига очи:
	— В девет и трийсет.
	— А ти кога дойде?
	— В осем.
	Беше дошла рано. Библиотеката не отваряше преди девет, защо бе дошла час по-рано? Нямаше какво да прави, освен да почисти. Наистина не я разбираше. Ресенг пак погледна към вратата на кабинета на Стария енот. Все още беше затворена. Ако Ханджа бе дошъл в девет и трийсет, това означаваше, че Стария енот говори с него повече от час. За какво, за бога?
	Винаги когато Ханджа се срещаше с високопоставени представители на управлението или други фактори зад трона, той им казваше, че Стария енот му е като баща. Понякога изпускаше думата „като“ и го наричаше свой баща. Мрачната деветдесетгодишна история на библиотеката „Кучешката къща“ го обвиваше в традиции и авторитет, въпреки че бе относително нов в бизнеса с поръчковите убийства. Старците, които дърпаха конците, бяха склонни към параноя и лесно се плашеха, но се доверяваха на чистия подход на Стария енот към задачите. От време на време, когато чуеше как Ханджа се възползва от името на Стария енот и живее на гърба му, Ресенг си мислеше: може наистина да му е син. Все пак чудовище като него можеше да бъде заченато само от друго чудовище.
	Ресенг палеше нова цигара, когато чу викове от кабинета на Стария енот. Двамата с библиотекарката вдигнаха поглед едновременно. Нови викове. Гласът на Стария енот. Библиотекарката погледна озадачено към Ресенг. Точно тогава навън се втурна Ханджа. Лицето му бе зачервено. Не беше се обръснал; дори косата му изглеждаше рошава. Беше ясно, че е изхвърчал от библиотеката в мига, в който е чул, че планът за убийството на стареца е бил променен. Ресенг го виждаше за първи път да губи контрол. Всъщност за първи път чуваше и Стария енот да крещи като пиян моряк. Неговият специалитет бе сарказмът, а не силният глас. Когато Ханджа мина покрай Ресенг, го забеляза и се спря. Шокираният му поглед се местеше от лицето на Ресенг към дървената урна, увита в бяло платно, после обратно.
	— Какво е това? — попита гневно той.
	— Японски бонбони.
	Ханджа изгледа зверски Ресенг и прехапа силно устна, сякаш искаше да го удари. Но си възвърна контрола и се усмихна злобно. Понечи да каже нещо, но после се обърна към библиотекарката.
	— Съжалявам, госпожице, но бихте ли ни извинили? Трябва да поговоря с този господин.
	Тя вдигна към него празен поглед. Той наведе леко глава настрани. Тя веднага скочи и пусна своя писклив като птича песен глас, който ползваше винаги, когато искаше да е любезна:
	— Да, разбира се, няма проблем! — Хвърли иглите за плетене на бюрото. Но след като излезе иззад бюрото си, се засуети, сякаш не беше сигурна къде би трябвало да отиде, обърна се пак към Ханджа с неловка усмивка и после се втурна навън. След като чуха затварянето на вратата, Ханджа дръпна стол и седна срещу Ресенг.
	— Може ли да ми дадеш една? — Той посочи към пакета цигари на масата.
	— Мислех, че мразиш неща, които вонят.
	Ханджа се намръщи. Очевидно не беше в настроение за шегички, изглеждаше изтощен, сякаш изобщо не бе спал. Ресенг бутна пакета с цигари и запалката към него. Ханджа извади една, запали я и пое дълбоко дима, след това го издиша във въздуха.
	— Отдавна не съм пушил, зави ми се свят.
	Той потри очи, сякаш наистина му се бе завил свят или пък може би димът ги бе разлютил. Те бяха зачервени. Ханджа дръпна пак от цигарата, но размисли и я загаси в пепелника. После дълго се взира в дървената урна.
	— Специално помолих за трупа на генерала, а ти ми носиш само прах. Не мога да използвам прах. — Ханджа почти шептеше.
	Ресенг не отговори.
	— Как можа да оплескаш толкова проста задача?
	Гласът на Ханджа беше тих, успокоителен. Ресенг предположи, че говори така, за да разбере защо той и Стария енот бяха тръгнали срещу нарежданията на заговорниците.
	— Виж — каза Ресенг. Искаше да му покаже, че няма смисъл да го притиска за това. Нищо нямаше да излезе. — Аз съм просто наемен убиец, който работи за надница. Милиони като мен следват дадените им заповеди, така че очевидно нямам представа какво се случва.
	— Нямаш представа… — Ханджа потупа леко с пръсти по масата.
	Ресенг посегна да вземе запалката и цигарите и запали нова.
	— По колко пушиш на ден? — попита Ханджа.
	— Два пакета.
	— Не гледаш ли новините? Белодробният карцином е най-смъртоносната форма на рак и ако пушиш, е петнайсет пъти по-вероятно да се разболееш. За закоравял пушач като теб ракът на белите дробове е сигурен.
	— Съмнявам се, че ще живея достатъчно дълго, че да хвана рак на белите дробове.
	Ханджа изсумтя.
	— Ти си забавен тип. Такъв ми изглеждаш — каза той. — Труден си за разгадаване, но винаги си ме забавлявал. Предполагам, че затова те харесвам.
	Ресенг загаси недовършената си цигара в пепелника и запали нова. Ханджа продължи да бръщолеви:
	— Да, голяма работа си ти…
	Ресенг потисна огромното си желание да го фрасне право в устата.
	— Тази поръчка струваше милиарди. Заговорът щеше да е огромен, какъвто обикновен човек като теб дори не може да си представи. Но Стария енот оплеска всичко още преди да е започнало.
	— Леле, колко жалко. Всичките тези пари вече ги няма. Сърцето ми е разбито.
	— Сигурен съм, че мога да спася сделката. Това все пак е моят специалитет. Но кой ще ме компенсира за удара, нанесен по честта и надеждността ми? Онзи противен Стар енот? Или някоя по-нискостояща мутра като теб?
	Ресенг се почувства отвратен, когато чу думите „чест“ и „надеждност“ от устата на Ханджа.
	— Откога тъпата ти чест е по-важна от тази на генерала?
	— За какво му е на един труп чест? Остави го и той ще се разложи в земята, както би трябвало.
	— Ще се погрижа да задам същия въпрос на твоя труп някой ден, когато Мечката те кремира.
	— Гледай да е така. Мога да те уверя, че моят труп ще ти отговори по същия начин като мен сега. Ние сме бизнесмени. Кой би направил нещо толкова глупаво, когато са заложени милиарди вони? Ако бе донесъл трупа, както ти бе наредено, можех да го приведа във форма, подходяща за продан. Политиците и пресата щяха да могат да правят с него каквото си поискат след това. Не ми пука.
	— Нали си приятел на Стария енот? — изкрещя Ресенг. — Не знам защо се примирява със задник като теб, след като всички останали отказват да го правят.
	Ханджа се изсмя арогантно. Той като че ли бе доволен от факта, че Ресенг се бе изпуснал и бе показал истинските си чувства, сякаш точно това е било намерението му от самото начало и сега е получил каквото е искал.
	— Видя ли? Казах ти, че си забавен тип — каза Ханджа.
	Той бе планирал да пусне историята за новините в девет часа. Искаше убийството да бъде в горната част на първите страници на всички вестници в страната. Смъртта на бивш севернокорейски генерал, ключова фигура от корейското разузнаване в миналото! А в трупа му забит непознат 7.62-милиметров патрон, който можеше да дойде само от произведен в Русия АК-47. Подозрително убийство с оръжие, от което мирише на престъпление.
	В деня, в който щяха да намерят тялото, къщата на стареца щеше да бъде отцепена с жълта полицейска лента и обичайно пустата гора щеше изведнъж да се напълни с журналисти и телевизионни репортери, преувеличаващи всяка подробност и преследващи полицаите, които нямаше да имат представа какво се очаква от тях да направят. Телевизионните новини щяха да покажат колко високонаучно е търсенето на улики, като заснемат екипа криминалисти, които шумно претърсват гората сантиметър по сантиметър, тръгвайки от мястото на стрелбата. Екранът щеше да се изпълни с гигантското лице на оплешивяващ експерт, който със сериозно изражение се приготвя за интервюто. Докато посочва доказателства 1, 2, 3 и 4 — гилза от патрон, обвивка от дъвка, празна кутия от бисквити, човешки изпражнения — намерени от криминалистите, експертът с гигантското лице щеше да дрънка безкрайни глупости за промяната в международното положение и движенията на армията на Северна Корея. На следващия, а и на по-следващия ден новините щяха да са пълни с коментари за обвивката от дъвка, празната кутия от бисквити и човешките изпражнения.
	Какво се опитваха да предизвикат? В днешно време, когато можеш да си запазиш място в малка космическа совалка, да се изстреляш от атмосферата и да гледаш с увиснала челюст към земята пет дълги минути в качеството си на космически турист, наистина ли сериозно си мислеха, че могат да превърнат това в мухлясало шпионско клише? Не че някой можеше да каже къде е възникнал този заговор или каква е крайната цел. Никой вече не знаеше пълната истина. В света на заговорниците всички избягваха да получават повече информация от тази, която им бе необходима. Колкото повече информация имаше човек, толкова по-вероятно бе да се превърне в мишена. Невежеството означаваше оцеляване. Не можеше просто да се преструваш, трябваше наистина да не знаеш. Защо някой ще си прави труда да те пита колко знаеш, когато може просто да те убие? Затова всеки стоеше зад собствената си оградка и не си показваше и пръста през нея. Като събереш достатъчно такива оградки, получаваш и заговор с абсурдно големи и сложни връзки и безброй участници. Може би са заговорничели да вдигнат във въздуха язовир, но по финансови причини са били принудени да променят плана и вместо това да убият изветрял бивш генерал.
	Във всеки случай заговорът се бе объркал: трупът, който бяха смятали да използват, бе превърнат в прах. Точно както бе казал и Ханджа, не можеш да създадеш медиен цирк с купчина прах.
	Ханджа погледна часовника си и стана. Беше казал всичко, което имаше да казва.
	— Време е да вървя. Всичко се прецака заради теб и аз трябва да оправя нещата.
	— Заради мен? — попита Ресенг с широко отворени очи.
	— Трябваше да ми кажеш, че планът се е променил. — Гласът на Ханджа бе пропит със съжаление. — Не знам защо си превишил правата си и поемаш удара вместо него.
	Ханджа беше много по-спокоен и уравновесен от мига, в който бе изскочил от кабинета на Стария енот. Той беше абсолютен реалист и знаеше как да поправи грешка. Може би дори вече бе измислил следващия важен ход.
	— Смятам, че имаш грешна представа за себе си — добави Ханджа. — Нека ти дам един съвет: не се надценявай. Ти си нищо. Мястото, на което си застанал, е всичко, което имаш. В мига, в който излезеш от библиотеката, ти си просто един уморен наемен убиец от месния пазар, просто карфица за еднократна употреба, вече използвана и изхвърлена. Така че внимавай. И по-кротко с цигарите. Ако продължаваш да си съсипваш белите дробове с два пакета на ден, колко дълго мислиш, че ще можеш да бягаш, за да си спасиш живота, когато дойде твоят час?
	Ханджа му пусна още една от противните си арогантни усмивки. Оправи си сакото и понечи да си тръгне.
	— О! Дадох ли ти визитката си? — попита той, жестовете му бяха преувеличени, все едно бе пропуснал много важен детайл.
	Ресенг се взираше в него, без да му отговаря.
	Ханджа извади визитка от златната си кутийка и я сложи пред Ресенг.
	— Ще имаш нужда от нея. Библиотеката няма да е отворена още дълго. И трябва да започнеш да мислиш за бъдещето си, може би дори да се научиш да говориш по-любезно. Презрението ти към по-старшите не изглежда добре. Казвам ти го за твое добро — каза той и намигна.
	— Отнасям се презрително с всеки. А ти за мен си като всички останали.
	Ресенг хвърли визитката в пепелника и заби цигарата си в нея. Ханджа го погледа известно време, поклати глава, след това извади нова визитка и този път я пъхна в джоба му. И го потупа по бузата.
	— Порасни. Колко мислиш, че ще изкараш, като се държиш така сладко?
	Ханджа излезе от библиотеката, подсвирквайки си. Когато вратата се затръшна, Ресенг го чу как ведро казва на библиотекарката:
	— Еха, тук навън е доста хладно! Толкова съжалявам, че ви накарах да чакате. Разговорът се проточи.
	И чу как тя отговори:
	— О, не, не е толкова студено! — Звучеше замаяна.
	Ресенг извади нова цигара. Но се взря в нея, без да я пали. За едно Ханджа беше прав. Не биваше да поръчват на Ресенг да премахне генерала. Заговорниците не използват способните си наемни убийци като него, когато целта е да се привлече вниманието на медиите. Този вид поръчки бе за изветрелите килъри, които никой вече не наемаше, или за такива, току-що завършили военното си обучение, които можеха да бъдат пожертвани, още имаха жълто около устата и нямаха представа какво се случва.
	Винаги когато за някое убийство се разчуеше, полицията първо започваше да издирва стрелеца. Искаха само да знаят кой е дръпнал спусъка. Когато намереха този човек, си въобразяваха, че престъплението е разкрито. Но като се замислиш, нямаше никакво значение кой е дръпнал спусъка. Това е може би дори най-маловажният въпрос. Важен е не стрелецът, а човекът зад стрелеца. Но въпреки това в дългата история на поръчковите убийства тази сенчеста личност никога не е била ясно осветявана.
	Хората вярват, че Осуалд е убил Кенеди. Но как може идиот като него да постигне нещо подобно? Докато пресата и полицията сочеха с пръст Осуалд, заговорниците зад убийството и тези, които дърпаха конците и бяха организирали смъртта на Кенеди, бавно и безгрижно се пръснаха в различни посоки и поеха към хубавите си домове. Там се отпуснаха в креслата си, пийваха си шампанско и гледаха новините. Няколко дни по-късно клоунът Осуалд бе елиминиран по план от друг треторазреден убиец, полицаите приключиха случая, а израженията на лицата им сякаш казваха: „Е, какво можем да направим, след като главният заподозрян е мъртъв?“. Животът е една голяма комедия. Всичко, което полицаите трябва направят, е да намерят стрелеца, а заговорниците — да го елиминират.
	Полицаите намират стрелеца, разпитват го, изтезават го. Глупакът, дръпнал спусъка, без да мисли, става най-горещата тема в медиите по-бързо, отколкото куршумът достига до целта си. Всички, които го познават, изразяват изненада и тревога, щом научат, че е способен на нещо толкова ужасно. Медиите изравят всичко, което успеят, за него, издирват всички, които може да са дори съвсем слабо свързани с него (а може и да не са свързани никак), пикселизират лицата им, за да запазят самоличността им, и превръщат глупака в легенда. Най-смешното е, че идиотът, който е дръпнал спусъка, изобщо не знае какво се случва. Той самият няма представа какво е свършил. Защо, по дяволите, заговорниците биха дали толкова важна информация на някой, който вече не представлява нищо и от когото могат да се отърват? Инструкциите на заговорниците към убиеца винаги са едни и същи, без значение къде и кога: „Кой ти каза да мислиш? Затваряй си устата и дърпай спусъка“.
	Ресенг запали цигарата. Хрумна му, че ако не бе кремирал стареца, можеше и той вече да е труп. Как ли би изглеждало лицето на Мечката, когато вкарва тялото му в пламъците? Дали този огромен мъжага щеше да се разплаче истерично и след това да се засмее, да се поклони и да се захване за работа, когато Ханджа му даде парите, а сълзите му мистериозно да изчезнат, докато брои банкнотите два пъти? Ресенг беше на второто дръпване, когато кривогледата библиотекарка се върна трепереща от студа. Наметна се с жилетката, която бе оставила на стола, клекна под бюрото и потри ръце над духалката, която държеше там. Стоя там долу дълго, а накрая се изправи и седна на стола.
	— Мамка му, спри вече с това проклето пушене! — възкликна тя, а лицето й бе посиняло от презрение.
	Ресенг загаси цигарата. Погледна към кабинета на Стария енот. Вратата все още бе затворена. Дали да влезе? Или да изчака, докато Стария енот се успокои? Не можеше да реши.
	— Какво ще правиш, ако това място затвори? — попита той библиотекарката.
	— Библиотеката ще затваря? — Тя изглеждаше шокирана.
	— Не, казах „ако“ затвори.
	Тя се поколеба и каза:
	— Ще си намеря някой свестен мъж и ще се омъжа.
	— Свестен мъж, значи… — Ресенг премисли думите й и попита. — Ами аз?
	Тя го погледна, все едно бе полудял.
	— Какво ти става? Някой да не те е прострелял в главата, докато ме нямаше?
	Гласът й прозвуча толкова силно, че отекна в сводестия таван.
	Ресенг се засмя. Взе урната и тръгна към кабинета на Стария енот.
	Когато отвори вратата, Стария енот четеше енциклопедия на глас както винаги. Беше свършил Енциклопедия „Брокхаус“ и вече четеше Енциклопедия „Британика“. За изненада на Ресенг той бе напълно спокоен. Седеше на същия стол както винаги със същата книга и четеше на глас със същия тон. Каква бе целта да препрочита тези две книги отново и отново? Навиците му за четене се струваха нелогични на Ресенг. Стария енот не спря да чете, докато той не затвори вратата на кабинета и не остави урната на масичката. Макар да не го направи нарочно, урната изтропа силно в стъкления плот. Стария енот най-накрая вдигна поглед от книгата си и се взря в урната.
	— Защо те нямаше един ден повече?
	Не звучеше ядосано или обвиняващо. Просто бе любопитен.
	— Генералът ме покани на вечеря.
	Помисли, че от това ще последват нови въпроси, но Стария енот кимна. Остави очилата си за четене на бюрото и се доближи до масата, разви белия плат от урната и огледа кутията, като леко погали дървото с длан, преди да отвори капака. Прахът на стареца и Санта беше внимателно увит в бяла хартия. Стария енот разви хартията и пипна праха.
	— Мечката ги е смлял много фино. — Звучеше доволен. Зави хартията и затвори капака, след това пак уви урната с белия плат. Остави я на бюрото си. — Покрий се за няколко дни — каза той. — Не прави нищо. — Това означаваше, че Ресенг може да си тръгне.
	— Ханджа изглеждаше много ядосан.
	Стария енот се изсмя.
	— И за какво се ядосва? Получи каквото искаше.
	Ресенг килна въпросително глава.
	— Но той ми каза, че сме прецакали заговор, който струвал милиарди вони…
	— Наистина ли си мислиш, че би ни поверил нещо толкова голямо? Развълнуван е, защото сега трябва да обикаля онези старчоци от управлението и да им обяснява, че „Кучешката къща“ се е издънила. Ха! Наистина е много хитър.
	Стария енот изглеждаше развеселен. Но какво, по дяволите, му беше смешно?
	— Библиотеката ще затваря ли? — попита Ресенг.
	Стария енот изглеждаше объркан.
	— Ханджа се опита да ме сплаши, като каза, че библиотеката ще затвори?
	Стария енот помисли за миг. На лицето му се появи странна усмивка.
	— Ако затвори, затвори — каза той с равен тон. — От какво да се боим? Тази библиотека и без това никога не е била кой знае какво.
	Но как бе възможно? Как така ще затвори библиотеката, която лично бе управлявал през последните шейсет години? Гласът на Стария енот беше спокоен и безцеремонен, сякаш се бе подготвял за този момент от много дълго време. Може би затова звучеше толкова решителен.
	Всички казваха, че Стария енот е роден в библиотеката и е живял цял живот в нея. Това не бе метафора. Той наистина бе роден там. Беше син на майстора, който бе живял в къщичката до библиотеката и бе поддържал покрива, електричеството и водопровода. След като боледувал от полиомиелит, заради който окуцял, Стария енот се хванал на работа да чисти библиотеката още само на шест години. На петнайсет станал библиотекар, а на крехката възраст от двайсет и една — главен библиотекар. Не беше ясно как Стария енот, който не само бе инвалид, но и не бе завършил основно образование, бе успял да се пребори с колониалните чиновници, които бяха завършили Имперския университет „Кейджо“ в Сеул или учили в Япония, за да стане главен библиотекар, а по-късно и директор на библиотеката. Може би мястото бе прекалено тихо и скучно и умните хора не искаха да му посвещават живота си. Или може би бе прекалено опасно.
	Стария енот внимателно разглеждаше урната. След малко сякаш осъзна, че Ресенг го гледа, и обърна очи пак към енциклопедията, но беше очевидно, че не чете. Беше забравил да си сложи очилата. Докато се взираше сляпо в страницата, той изведнъж като че ли се състари.
	— Ще тръгвам — каза Ресенг.
	Стария енот вдигна глава и кимна.
	Когато Ресенг излезе от кабинета, кривогледата библиотекарка я нямаше. Той предположи, че е излязла да обядва. Седна на стола й. От едната страна на бюрото бяха иглите за плетене и кълбо червена вълна. Преграда прикриваше колекция от десетина шишенца лак за нокти, подредени по цветове, малко огледало и чантичка с гримове, каквито професионалните гримьори носеха на снимачната площадка. До тях имаше пластмасови чекмеджета с офис материали; на всяко бе залепен етикет: кламери, телбод, нож за хартия, ножици, линия. Ресенг отвори чекмеджето с етикет „кламери“ и там, разбира се, имаше кламери. Навсякъде по бюрото на жената имаше плюшени играчки: Мики Маус, Мечо Пух, панда, японска махаща котка и още много други. Те сякаш винаги си бяха стояли там, бяха си на мястото. Ресенг мушна с пръст Мечо Пух, който имаше червена тениска, но не носеше бельо, коремът му стърчеше гол, а той самият се бе ухилил като идиот.
	Библиотеката вече не приемаше нови книги. Две години по-рано, някъде по времето, когато Мечката кремира Чу, Стария енот бе спрял да ги купува и дори бе отказал редовни поръчки. Строго погледнато, библиотеката вече не се нуждаеше от библиотекар. Нуждаеше се само от секретарка и чистачка. Някой да вдига телефона, да изхвърля боклука и от време на време да бърше праха.
	Ресенг стана и тръгна бавно покрай редиците под строгия поглед на старите книги, които не бяха отваряни с десетилетия и бяха толкова сухи, че една клечка кибрит можеше да ги подпали като барут. Той прокара пръст по гръбчетата им и се почувства като човек, завърнал се на алея, която е избягвал като дете.
	Спря и извади „Произходът на всичко“. Разгледа кориците и прелисти страниците. Не се опитваше да чете, макар че навремето би го направил; не се интересуваше от книгата, нито се надяваше да намери нещо. Просто я прелистваше по навик. Първият ред гласеше: „Първият зеленчук, изяден от човека, е бил лукът“. Не беше дълбоко, нито дидактично. Просто казваше това, което казваше. В книгата имаше и други изречения: „Изобретателят на фотьойла е Бенджамин Франклин“. И: „Първият използван инструмент е чукът“. Ресенг се засмя. Стария енот много щеше да хареса тази книга.
	Ресенг върна книгата на мястото й и се огледа из библиотеката. Старите дървени полици блестяха под слънчевата светлина, която се процеждаше през прозорците с решетки на втория етаж. Библиотека в упадък. Доброто й време беше изтекло. Може би, както бе казал Ханджа, беше време да затваря. Всичко в нея беше прекалено старо, за да понесе промените на пазара за поръчкови убийства. Дните на младежко безразсъдство бяха свършили. Дните на поемането на трудни, опасни поръчки без нито дума оплакване и безупречното им изпълнение. Дните, когато отвсякъде идваха поръчители да търсят Стария енот, когато високоплатените задачи не спираха да пристигат, когато джобовете им бяха препълнени с пари. Дните, когато дори хората от правителството трябваше да внимават как се държат със Стария енот и целият месен пазар тръгваше като по часовник само след една негова дума. Тези дни наистина бяха отминали. Както не идваха нови книги, така не пристигаха вече и големи поръчки.
	Стария енот трябваше от самото начало да се подготви за деня, когато ще бъде залязващо бивше величие. Той трябваше да стане партньор на могъща компания или, ако това не му бе вкуса, да сключи сделка с Ханджа и да му предаде списъка с клиентите си. Освен ако планът му за пенсиониране не беше да бъде наръган с нож от някой негодник, докато куцука по тъмна алея през нощта, или го настигне фаталният край на труп, изваден от канала, трябваше поне да си задели някакви пари. Или да помисли за сигурен дом на място като Швейцария или Аляска като другите. Но вместо това Стария енот седеше в рушащата се библиотека и четеше енциклопедии. Бяха му останали само старите книги, толкова стари, че дори и боклукчиите бърчеха нос пред тях.
	Сега животът на Стария енот висеше на аритметиката на Ханджа. Единствената причина да оцелее толкова дълго бе преценката на Ханджа, че още има какво да изстиска от него. В мига, в който се превърнеше в нула в изчисленията на Ханджа, той щеше да бъде мъртъв. Ресенг бутна книга, която стърчеше, и се почуди как ли той самият се представя в уравненията на Ханджа.
	— Когато тази библиотека затвори, дали и моят живот ще свърши? — Той се засмя и вдигна вежди.
	Качи се на втория етаж и провери ъгъла до западната стена. Малкото бюро и столът, където четеше като дете, все още бяха там. Тъй като не бе ходил на училище, „Кучешката къща“ беше единственото му образование и при липсата на приятели — и единствената му площадка за игра. Прекара по-голямата част от детството си, като си играеше между полиците или седеше на бюрото си и четеше книги.
	Когато сега обръщаше поглед назад, Ресенг виждаше, че в детството му е имало само скука и апатия. Не бе получил и троха доброта от възрастните, каквато се изливаше върху повечето деца. Повечето от детските му спомени бяха от лабиринта от стари полици, книгите, праха и Стария енот, който ден след ден чете с безизразно лице. Библиотекарите, с които толкова усърдно се бе опитвал да се сприятели, скоро напускаха заради друга работа и единствените други хора, които се отбиваха — наемни убийци, издирвани и изкусни търговци на информация — изглеждаха мрачни и никога не разговаряха с него. Някои от тях все още бяха живи, други отдавна бяха мъртви, а трети бяха толкова мълчаливи и безизразни, че не можеше да определи дали са живи, или мъртви.
	Стария енот не каза и дума повече за читателските навици на Ресенг, след като го удари на деветия му рожден ден. Не му каза какво да чете и какво да не чете. Не изпитваше никакъв интерес към Ресенг, както не изпитваше интерес и към собствения си живот. Библиотеката оставаше празна. А някъде в тази празна библиотека беше детството на Ресенг, което не представляваше никакъв интерес за никого, там, при книгите, които не бяха по-различни от кактус на полица или декоративен камък.
	Ресенг четеше само от скука. Не защото обичаше книгите; четеше, защото се налагаше, иначе би потънал в прекалено много скука и самота. След като на девет сам разгада азбуката, той остана в библиотеката, докато навърши седемнайсет. Тъй като бе израснал там, нямаше друг избор, освен да чете. На седемнайсет извърши първото си убийство и с парите, които спечели, се пренесе в малък собствен дом. Със заплащането от поръчките си купи уред за готвене на ориз, купи за ориз, маса и прибори. За първи път си сготви сам ориз с новия си уред.
	Ресенг погледна надолу от прозореца на втория етаж, където се разпиляваха лъчите на пладнешкото слънце. Библиотекарката все още не се бе върнала от обяд, а вратата на Стария енот все още бе затворена. Ресенг огледа полиците на изток, север, юг и запад. Редиците заспали книги бяха неподвижни и тихи като покрито с мъгла море през нощта. Изведнъж му се стори трудно да повярва, че през последните деветдесет години това спокойно място е било свърталище на наемни убийци. Почуди се на мисълта, че цялата тази смърт, всички тези мокри поръчки, неочаквани изчезвания, инсценирани нещастни случаи, затваряния и отвличания са били решавани и обмисляни тук, в тази сграда. Кой бе избрал това място, за да ръководи от него такива отвратителни събития? Беше лудост. Щеше да е по-логично щабът да е в Националния съюз на ателиетата за химическо чистене или в канцеларията на Организационната комисия за възраждане на птицефермерството. Защо са избрали библиотека? Библиотеките са тихи места, пълни с книги. С какво бяха наранили някого?


>	Бирена седмица

	Ресенг си отвори бира.
	Седем и трийсет сутринта. Улиците, обградени с четириетажни тухлени жилищни блокове, бяха препълнени с хора, които отиваха на работа. Ресенг отвори прозореца и запали цигара. Времето беше странно. Слаби слънчеви лъчи се процеждаха от едната страна на небето, а от другата валеше лек дъжд. Всъщност дъждът не точно валеше, а летеше из въздуха. Отиващите на работа в изгладени костюми се мръщеха към небето, защото не бяха сигурни дали да си отворят чадърите. Ресенг отпи отново от бирата в чест на тези, които трябваше да ходят на работа в подобно странно време.
	Бирата може да не ви се струва напитка, подходяща за закуска, но всъщност е идеална. Ако след усилен работен ден тя те кара да се чувстваш освежен, възнаграден и спокоен, то сутрин те прави меланхоличен, замаян, неадекватен и отказващ да се държиш като отговорен възрастен само защото слънцето е изгряло. Ресенг обичаше чувството на безотговорност, което го обземаше, когато пиеше бира за закуска. Същата безотговорност, която насочваше сарказма му навътре, докато гледаше през прозореца и си мислеше: „Я се погледнете, живеете на максимални обороти! А моят живот да върви по дяволите!“.
	Отпи още една глътка. Докато се наливаше с бира, като гледаше как хората отиват на работа, главата му се пълнеше със сюрреалистични образи. Представяше си как лежи мъртъв в ковчег и обсъжда какво да яде на вечеря. Мъртъв в ковчег, но стомахът му къркореше силно както винаги. Как бе възможно? Как, по дяволите, един труп може да бъде гладен? Мъртвият Ресенг умираше от глад, а никой не му носеше храна. Посетителите на погребението му говореха за него. „Той беше голямо лайно, нали?“ „Да, пълен задник.“ И не спираха дотук. „Знам, че не е редно да го казвам пред покойника, но честно казано, беше негодник. Хлапе като него да говори така надменно на по-възрастни от него хора! И никога не ми благодари за всичко, което направих за него.“ Беше гласът на Мечката. Ресенг искаше да го фрасне в тила, задето говори гадости за него, но не можеше. Беше труп.
	Допуши цигарата си, запали нова и погълна аспирин с глътка бира. Аспирин, цигара, бира. Главата му натежа и се замая, сякаш в нея бе нахлула гъста мъгла. Поне веднъж годишно го обземаше безпричинна тревожност и настроението му се разваляше. Когато това се случеше, Ресенг започваше сутрините си с бира. Оставаше си вкъщи, пускаше си музика, свиваше се като охлюв на перваза на прозореца и цял ден пиеше бира.
	Изпи последната капка от кенчето, смачка го и го хвърли на бюрото си до другите две, които бе изпил. До смачканите кенчета беше бомбата, която бе намерил в тоалетната си. Взе я. Беше по-малка от кибритена кутийка, толкова изящна, че го бе изпълнила с облекчение, което сякаш казваше: „Как би могло това малко нещо да ми навреди?“. Но човекът, който държеше железарския магазин на месния пазар, му бе хвърлил един поглед и му бе обяснил как стоят нещата.
	— Къде каза, че е била бомбата?
	— В тоалетната ми.
	— Това може да ти откъсне задника.
	— Това малко нещо?
	— Налягането в тоалетната чиния е по-голямо. Все едно да държиш фойерверк в ръката си, когато той избухва. Общо взето, когато седнеш, за да се изсереш, задникът ти запечатва дупката и създава идеални условия бомбата да нанесе максимални поражения.
	— Да не би да казваш, че това може да ме убие?
	— Да си видял някой да е оцелял без задник?
	— Значи не е просто заплаха или предупреждение?
	— Не, ако бе избухнала. Но е трудно да се каже. Никога преди не съм виждал такава. Тя е непромокаема за вода и има уникален химически фитил, който усеща кога сереш. Количеството експлозив е идеално изчислено, за да ти отнесе задника. Но може и да не проработи. Трудно е да се каже. Макар да виждам, че е направена от аматьор, защото професионалистите не правят толкова сложно свързване на жиците. Няма смисъл.
	Човекът вдигна бомбата към светлината и пак я огледа.
	— Много е изобретателна! — възкликна той. — Кой би направил такава сладка бомба? Никой от хората, които познавам, не е толкова креативен. Бих искал да се запозная с този човек.
	Ресенг се намръщи. Вършеше услуги за този магазин, откакто бе на дванайсет, което означаваше, че познаваше собственика от двайсет години. И въпреки това този тип не мигна при мисълта, че Ресенг би могъл да бъде мъртъв с отнесен задник, нито от факта, че би могъл да е в списъка на заговорниците. За него той не беше нищо по-различно от безбройните му редовни клиенти, които накрая биваха неутрализирани.
	— Както и да е, предполагам, че не е работа на управлението? — попита Ресенг.
	— Трудно е да се каже. Днес има толкова много наемни убийци, компании и заговорници, че е трудно да ги следиш. Какво ще правиш?
	— Не мога да преброя причините досега да съм мъртъв. Все пак съм в занаята от петнайсет години. — Ресенг протегна ръка, с което искаше да му каже да замълчи и да му върне най-накрая бомбата.
	— Е, изглежда, че този път си оцелял — каза човекът и му върна деактивираното устройство.
	— Ура за запека.
	Беше намерил бомбата в тоалетната преди седмица. Когато влезе в апартамента си, усети, че миризмата е различна. Котките му, които обикновено се втурваха към вратата, се бяха спотаили. Беше очевидно, че някой бе влизал. Ресенг застина за миг, за да запомни непознатата миризма, която се носеше във въздуха. Парфюм ли беше? Някаква козметика? Дали не беше телесна миризма? Но беше толкова лека, че не можеше да я определи. Във всеки случай натрапникът, който я бе оставил, трябва да е бил аматьор. Професионалистите никога не оставяха миризма.
	Ресенг внимателно отвори шкафа за обувки, извади флакона с криминологичен прах и пръсна от него по пода пред вратата. Появи се непознат отпечатък от обувка. Маратонка, около 250 милиметра дълга. Принадлежеше на жена или много нисък мъж. На пода във всекидневната нямаше отпечатъци. Натрапникът възпитано си бе свалил обувките на вратата, преди да влезе.
	— Колко мило — промърмори Ресенг.
	Влезе във всекидневната и бавно се огледа. Ако някой бе влизал там, нещо щеше да липсва или да не си е на мястото. На пръв поглед нищо не изглеждаше различно. Но тогава забеляза, че книгите на бюрото му са в обратен ред. Ножът на Чу, който винаги стоеше на третата полица от долу нагоре, се бе озовал на втората, а котешката играчка във формата на въдица, която стоеше в кутията за писма, беше на масата. В кухнята една чаша за кафе беше още мокра, а кухненската кърпа бе влажна. Ресенг взе чашата, помириса я и я вдигна към светлината. Изсумтя озадачен. Какво е правил този човек?
	Натрапникът бе разгледал книгите, което Ресенг четеше наведнъж, като бе започнал от най-горната. Кой човек, който влиза в чужд дом, има толкова време? Защо да си прави труда да се промъква само за да види какво чете? Струваше му се нелогично. И не само това, натрапникът бе разгледал учудващ брой от вещите му без очевидна причина. Като се има предвид, че дори котешката играчка бе преместена, сигурно се бе опитал да си поиграе с котките, а след това бе отишъл в кухнята, беше си направил кафе и бе измил чашата. Що за откачалка би направила това?
	Ресенг бе излязъл за не повече от два часа. В два следобед всеки понеделник, сряда и петък той беше в плувния басейн. Рядко пропускаше тренировка. Натрапникът вероятно се бе уверил, че е в басейна, преди да се промъкне. Познаваше обичайните му движения. Зад това стоеше заговорник: първото, което заговорниците правеха, бе да проучат набелязаните. След като Ресенг бе излязъл, натрапникът бе прекарал два безгрижни часа в дома му. Той (или тя) бе оставил следи от присъствието си не защото бе аматьор, а защото не му пукаше. Това беше послание за Ресенг: „Много добре си помисли защо към бил тук“.
	Ресенг стоеше насред всекидневната. Трябваше му малко време — решението не беше лесно — но след като го взе, светна всички лампи в дома си и започна да претърсва апартамента. Прегледа всеки сантиметър на тапетите за скъсване или следи от нож, след това направи същото с таваните и подовете. Провери фурната, тръбите за газта, шкафа под мивката, вътрешността на хладилника и фризера. Отвори всяко чекмедже и всяка кутия и претърси гардероба, погледна зад библиотеката, в шкафа за обувки и абажурите, зад стенния часовник и във всеки ъгъл на мебелите. След това провери леглото, пералнята, дограмата, пердетата. Нищо.
	Погледна през прозореца. Слънцето залязваше. Ами ако беше в списъка на заговорниците? Мозъкът му се изпразни. Главата му се напълни със смог. Трябваше да измисли нещо, но му се струваше, че е забравил как да мисли. Някой бе влизал в дома му. Това не беше обикновен дом, а дом на наемен убиец. Не го бе направил за забавление. Или бе поставил бомба, или подслушвателни устройства.
	Ресенг отново започна да претърсва мястото, като все още нямаше представа какво точно търси. Но този път беше много по-прецизен. Отвори кутията за кафе, изсипа кафето и провери дъното й, разглоби ръчната кафемелачка, изсипа всичките си бурканчета за подправки и разгледа вътрешността им, обърна кофата за боклук и претърси отпадъците. Отвори компютъра си, извади частите му и ги провери една по една, разглоби радиоапарата и телевизора, извади всичко от фризера, разкъса опаковките и дори сряза една замръзнала риба и отвори всяка замръзнала кнедла. Извади всички обувки от шкафа и обърна джобовете на всяка дреха в дрешника. Извади всяка книга от библиотеката и я отвори. Дори отвори всяка сметка и всяко писмо, за да види дали в пликовете няма и нещо друго.
	Дълго след като слънцето бе изгряло, Ресенг продължаваше да търси. Цели двайсет и четири часа той разглобява и претърсва, без да спре, за да се нахрани или поспи. Апартаментът му изглеждаше така, сякаш бомбата вече бе избухнала, но той отказваше да спре. От време на време се чудеше дали натрапникът не си е тръгнал, без да остави нищо. Не му пукаше. Лицето му беше гневно, той късаше, ровеше, опипваше, отваряше и хвърляше вещите си.
	След като разглоби и стенния часовник, Ресенг заби нож в матрака. Стърженето на острието в металните пружини го накара да настръхне. Отряза парче дунапрен, провери дали вътре няма нещо, след това продължи да ръга матрака и да къса още парчета дунапрен. Знаеше, че постъпва глупаво. Но продължаваше.
	Слънчевите лъчи от терасата огряваха лицето му. Той плачеше. Погледна към слънцето с насълзени очи. По бузите му заедно със слънчевата топлина се разля и срам. Погледна надолу към ръцете си. Ноктите му бяха назъбени от цялото това ровене и дращене, имаше и кървяща рана от ножа. Стомахът му закъркори. Двайсет и четири часа бе ровил из апартамента си, без да спира, и не му бе останала сила да си приготви храна. Хвърли ножа и отвертката, облегна се на раздрания диван и заспа.
	Събуди се следобед. Слънцето още светеше. Стаята беше пълна с боклуци. Взря се с празен поглед в бъркотията, която бе създал.
	— Какво ми става? — помисли си той. Но нито един от много гласове в главата му не му отговори.
	Ресенг грабна торба за боклук и започна да я пълни с предметите, които бе разглобил. Някои бяха стари; други — нови. Някои имаха сантиментална стойност; други пък го накараха да се чуди как изобщо се бяха озовали в дома му. Пъхаше всички в торбата. Трябваха му двайсет торби от двайсет литра, за да почисти. Изхвърли ги в контейнера за боклук пред сградата, а до тях сложи дивана и раздрания матрак, чиито пружини стърчаха от всички страни. Ако беше набелязан, то наетият от заговорниците човек щеше да го наблюдава точно в този момент. Можеше дори да вземе торбите му с боклук. Но на Ресенг не му пукаше. _Тези неща вече не ми трябват, така че — заповядай, заври си ги в задника_, помисли си той.
	Заговорниците никога не действаха без причина. Той беше сигурен, че е набелязан. Дали можеше да оцелее? Вероятно не. Откакто бе в занаята, нито веднъж не бе виждал някой да избяга от заговорниците. Имаше само хора, които умираха веднага, и такива, които успяваха да изкарат малко по-дълго. _Но защо, мамка му, са ме набелязали?_ Той се засмя: това беше доста тъп въпрос. Трябваше да се запита: _Как успях да оцелея досега?_ Беше изкарал петнайсет години в занаят, в който заговорниците не пропускаха да почистват редовно. Имаше много основателни причини да бъде набелязан. Ако не бяха „Кучешката къща“ и Стария енот, Ресенг отдавна щеше да е мъртъв. Трийсет и две години. Млад, ако сравним възрастта му със средната продължителност на живота, но престарял за наемен убиец. Срокът му отдавна бе изтекъл. Време беше да постъпи като старата Орин от „Балада за Нараяма“, да си избие зъбите с камък и да отиде в планината да умре.
	Първото нещо, което Ресенг си помисли, когато се върна вкъщи, бе да си поръча десет стека бира. Винаги, когато го обхванеше тревожност, когато тихият ужас се надигаше у него като пълноводна река при дъжд, когато потъваше в бездънното блато на депресията, когато се връщаше у дома след убийство и когато се изправяше пред неприятна ситуация, го налягаше старото чувство на безотговорност и той се затваряше и пиеше бира.
	Бирена седмица. Ако смяташе да пие студена освежаваща бира цяла седмица, му трябваше известна подготовка. Първа стъпка: да изхвърли всичката храна от хладилника и да направи място за колкото се може повече бира. Втора стъпка: да поръча толкова бира, колкото може да изпие. Трета стъпка: да напълни хладилника с бира. Четвърта стъпка: да извади фъстъците и изсушената аншоа от фризера, за да са му подръка, и да не бъде никога сит, нито гладен. Подготовката бе завършена. Сега само трябваше да отваря хладилника, да вади бира, да отваря, да изпива и да смачква празния кен.
	Той беше набелязан. Не трябваше ли да направи нещо? Въпросът се появяваше в ума му от време на време, когато отпиваше. Но продължаваше да се налива. Единственото, което можеше да направи засега, бе да отваря хладилника, да взима бира, да отваря, да изпие и да смачка кутийката. От време на време сдъвкваше по няколко фъстъка и се взираше в отражението в огледалото си, докато пикаеше в тоалетната. След това пускаше водата и отваряше нова бира. _Добре че не разглобих хладилника_, помисли си той, като се радваше на здравия си разум.
	Откри бомбата два дни след началото на запоя. Беше се навел над тоалетната чиния и повръщаше за трети път. Три или четири повръщания бяха като инициация за правилното провеждане на Бирената седмица. Повърна, пи още бира, пак повърна и пак пи още бира. Накрая тялото му свикна и повръщането спря. Повръщаното в тоалетната чиния се състоеше само от жълтеникав стомашен сок, бира и няколко парченца суха аншоа. Точно се напъваше отново, без да излиза нищо от устата му, когато забеляза нещо на дъното на чинията. Взира се дълго в него, преди да бръкне и да го извади.
	Беше малка керамична кутийка. Бяла като тоалетната чиния и направена от подобен материал, трудно се забелязваше от пръв поглед. Приличаше му на сапун от хотелска стая. Погледна я по-внимателно. Определено беше бомба. Първото, което почувства, не беше шок или страх, а облекчение. Не защото в това имаше нещо хубаво, а просто защото най-накрая бе намерил онова, което би трябвало да се намира в апартамента му.


	Телефонът звънна. Беше Чонхан, преследвачът.
	— Разпитах. Казват, че са били много модерни в Белгия преди около седем или осем години.
	— Тоалетните бомби са били модерни?
	— Не, глупако! Макар че от това би станало чудесна мода.
	— Тогава какво имаш предвид?
	— Правели бомби с размерите на хапче — недостатъчно големи, за да изкъртят тоалетната, но достатъчни, за да предизвикат малки експлозии в тялото и всичко да изглежда като медицински случай. Казват, че КГБ ги ползвало, за да избива дебелите руски политици с пейсмейкъри или инсулинови помпи.
	— И какво общо има това с тази бомба?
	— Структурата е общо взето същата. Компонентите са произведени в Белгия, и детонаторът и сензорът също са белгийски. Само експлозивът е американски — можеш да си го купиш от всеки вехтошарски магазин. Но изглежда е сглобена тук, защото обвивката е китайска. Никога не съм виждал такъв миш-маш. Този, който я е изработил, трябва да е поръчвал частите от всички посоки на света. Не можеш да ги намериш на черния пазар, така че трябва да ги е поръчал онлайн. Или е ходил в Белгия и ги е взел оттам.
	— Какво искаш да ми кажеш? — попита Ресенг, който вече започваше да се дразни.
	— Искам да кажа, че не мога да определя кой я е сложил в тоалетната ти.
	— Частите имат серийни номера!
	— Ей, идиот, ако някой кламер има сериен номер, значи ли, че знаеш какво е било закопчано с него? Това е направено от медицински материали!
	— Тогава открий кой го е направил.
	— Имаш ли представа колко бомбаджии има? Крият се от ченгетата. Ако кажеш, че искаш да се срещнеш с тях, сигурно ще затанцуват канкан и ще запеят: „Ето ни!“. Но защо толкова се интересуваш от тази бомба? Не е като да е била в твоята тоалетна.
	— В моята тоалетна беше! Така че продължавай да търсиш!
	Ресенг затвори и пак отпи от бирата. Чонхан скоро щеше да си легне. Той работеше през нощта и спеше през деня. Не защото бе нощна птица, а защото повечето от хората, с които си имаше работа, бяха активни само през нощта. Когато останалите хора от града отиваха на работа, Чонхан си лягаше. Защо всички в техния занаят бяха такива сови? Никой не ги принуждаваше. Беше изтощително и колкото по-уморен бе човек, толкова повече му писваше.
	Ресенг поглади празната обвивка на бомбата. Чонхан бе задържал компонентите. Килна глава и се почуди кой, по дяволите, би използвал такава малка глупава бомба. Дали е било предвидено да избухне? Наистина ли са се надявали да видят пред тоалетната труп със свалени панталони и гащи на глезените и откъснат задник? Каква изящна бомба. Напомняше му за сребристата кутийка за хапчета в джоба на Ханджа.
	Не може да е бил Ханджа. Ако той искаше да се отърве от Ресенг, щеше да наеме Бръснаря. През последните няколко години винаги ползваше Бръснаря, когато искаше да премахне наемен убиец. Бръснаря ги елиминираше, Мечката ги кремираше. Това беше най-чистият начин. С течение на времето хората започваха да се питат какво се бе случило с наемния убиец и приемаха, че е мъртъв.
	_Какво прави Жабата напоследък? Толкова е талантлив. Да не би да си почива?_
	_Да бе, прав си. Не съм го виждал известно време. Може би е мъртъв?_
	Наемните убийци от време на време минаваха в нелегалност заради собствената си безопасност и се връщаха след дълги прекъсвания. Понякога човек, когото мислеха за мъртъв, се появяваше отново в прекрасно здраве. А понякога човек, за когото всички бяха сигурни, че е жив, никога не се връщаше. Но жив или мъртъв, никой не се замисляше особено за него. Никой не скърбеше, никой не бе тъжен — нещо повече, никой не изпитваше ни най-малко любопитство.
	Както и да е, Ханджа просто бе прекалено зает за подобни изпълнения. И не беше толкова умен и забавен, че да използва такава абсурдна бомба. Чувството му за хумор беше ужасно. Не бяха и шпионите на държавата. Не биха се подписали под нищо глупаво. Бяха старомодни, липсваше им въображение и не бяха гъвкави. Тогава кой? Кой бе поставил проклетата бомба в тоалетната му? Не можеше да проумее.
	Отпи пак от бирата. Имаше нужда да помисли, но в главата му бе бъркотия. _Какъв ти е проблемът, по дяволите?_ — помисли си той. — _Не виждаш ли, че животът ти е на ръба?_ Но намирането на бомбата не сложи край на Бирената седмица. Продължаваше да държи бира в ръката си през цялото време.
	И преди често бе попадал в опасност. Веднъж обърка една поръчка, остави улики след себе си. Човек наблюдаваше всяко негово движение известно време. Дори получи предупредително писмо от заговорника за неизпълнението на заповедите. Но никога досега не е бил набелязан. Никой досега не бе прониквал в апартамента му. Дали Стария енот знаеше? Допреди няколко години на заговорник щеше да му е необходимо разрешението на Стария енот, за да убие Ресенг. Дали още бе така, след като той вече нямаше такива силни позиции в занаята? Или пък бяха набелязали едновременно Ресенг и Стария енот?
	Но такава абсурдна бомба?
	Убийствата в заговорническия свят бяха тихи и прости. Нямаше големи взривове като по филмите, рядко се виждаха тежки катастрофи или откоси от куршуми. Бяха тихи като сняг през нощта, безшумни като котешки стъпки. Почти никога не се разчуваха. След като нямаше убийство, нямаше престъпление, нямаше подозрения, нямаше разследване. Естествено, нямаше и шумно отразяване в медиите, нямаше тълпи от репортери, нямаше ченгета и прокурори. Само тихо, меланхолично погребение, на което присъстваха хлипащи роднини в пълно неведение какво се е случило. Или смърт без погребение, на която никой не ставаше свидетел.
	Дъждът внезапно се усили и заудря по стъклата на прозорците. Ресенг стана от стола, за да затвори прозореца. В единия си край небето все още беше слънчево. Странно време. Допи бирата, смачка кутийката и я остави на бюрото. След това отвори чекмеджето, извади плик с марихуана, който Треньора му бе дал пред много години, и се взря в него. Все още го чуваше как казва: „Не е добра. От евтината е, която пушат индийските черноработници, когато са много уморени“. Ресенг си сви джойнт, но не можа да се насили да го изпуши. Връщаше прекалено много лоши спомени, също и тъжни спомени, и го изпълваше със съжаление за грешките, които бе направил, когато бе прекалено глупав, за да съжалява за тях. Спомени, които се опитваше да държи заключени, се промъкваха обратно като лоша миризма, докато цялото му тяло се усмърди от тях.

	* * *

	Един ден преди десет години, когато Ресенг реши да се опита да работи във фабрика, времето беше странно като днешното: дъждовните капки падаха от иначе слънчевото небе. Ресенг бе последвал нареждането на Стария енот да се укрие за известно време извън столицата. Беше малък провинциален индустриален град, от който се издигаше дим и който бе ограден от всички страни с малки фабрики. Ресенг си нае студио на втория етаж и гледаше през прозореца простора до пералното помещение. Прането плющеше на вятъра, изложено едновременно на слънце и на дъжд, и му напомняше за клоуна Пиеро: комично и тъжно.
	Улиците бяха пусти през деня; всички в този тих и мрачен град работеха във фабриките. В ранните утрини те бяха пълни с велосипеди и скутери, все едно бяха в Китай, на обед отново се оживяваха от безброй работници, които излизаха да ядат. През останалото време градът беше пуст, сякаш обитателите му бяха емигрирали на Марс.
	Ресенг седеше до прозореца и се взираше във фалшивата лична карта, която му бе направил фалшификаторът Мун. Учеше наизуст информацията, която му бе необходима, за да живее под новото си име: Чан Йимун, мъж, на двайсет и четири. Нямаше кой знае какво за запомняне; наистина не се искаше много, за да живееш под чуждо име в нов град.
	Докато Ресенг рецитираше фалшивия си ЕГН, под прозореца му мина група смеещи се млади работнички. Изглеждаха ведри и щастливи. Очите му бяха привлечени от едно ниско момиче в средата. Тя имаше сладко кръгло лице и ръкомахаше най-силно от четирите. Въртеше се цялата и в очите й се появяваха сълзи, когато се смееше и казваше: „О, боже, това е толкова смешно, ще умра от смях!“. И пляскаше момичето до себе си по рамото. Смехът й отекваше по улицата. Ресенг подаде глава през прозореца и ги видя как влизат във фабриката в края на улицата, като не спираха да се смеят. Заради широките им усмивки той нямаше как да не си помисли, че фабриката им е толкова чудесна като тази на Уили Уонка.
	На следващия ден кандидатства за работа там. Шефът на администрацията имаше лице като таблица, все едно бе роден, за да ръководи администрацията на фабрика. Той разгледа автобиографията на Ресенг и попита:
	— Гимназия „Гюмсеонг“? Това какво е? Училище по изкуствата?
	Ресенг кимна.
	— Щом сте учили в училище по изкуствата, защо не сте отишли в университет? Да не би да сте били активист или нещо подобно?
	Ресенг се засмя на думата „активист“. Искаше да каже, че дори не бе учил в основно училище, да не говорим за университет, но само се почеса по главата, направи глупава физиономия и каза, че оценките му са били лоши.
	— Колко лоши? — попита административният директор.
	— Почти най-лошите. Но не най-лошите.
	— Лоши или най-лоши, все пак ще ви трябва мозък, за да работите във фабрика. Хм… Двайсет и четири… Служили ли сте в армията?
	— Бях освободен, господине.
	— Какво? Добре, добре, значи нямате мозък и сте сакат. И с какво сте се занимавали през цялото време?
	Ресенг се притесни и заеквайки, отвърна, че след като завършил гимназия, е работил тук-там по строежите. Административният директор присви подозрително очи, затова Ресенг се впусна в обяснения как не искал да работи във фабрика и затова отишъл в строителството, но там не плащали толкова добре, колкото си мислел, той се уморил непрекъснато да се мести и затова решил да се установи и да научи занаят. Беше се изпотил и със сигурност бе оплескал историята си. Но административният директор кимна и се засмя.
	— Кълна се, че тези бригадири са за бой. Непрекъснато привличат млади мъже със сладки приказки за хубавите надници в строителството, но това са пълни глупости. Всички си мислят, че кокошката ще започне да снася златни яйца, но няма никаква сигурност и парите са само сън. Месечното заплащане тук може да е по-малко, отколкото на строителната площадка, но никой няма да те лиши от него, получаваш осигуровки и заплащането за допълнително работно време е доста добро. Стига да се трудиш, ще спестиш пари. И няма нужда да работиш в неделя. Какво друго да иска човек?
	Нямаше нужда да му хвали работата толкова много.
	— Труди се усърдно! — каза директорът и потупа Ресенг по рамото. Приличаше на стълб на индустрията, като онези от кинопрегледите през 70-те години на XX век.
	— Да, господине! Ще направя всичко по силите си! — отвърна енергично Ресенг, като почувства, че самият той внезапно се превръща в стълб на индустрията.
	Веднага бе назначен в Трета бригада, където хромираше. Работата не изискваше някакви специални умения. Трябваше само да потопи отливката в хромна баня за десет секунди, да я извади, да я изтръска и да я остави да изсъхне. Въпреки думите на административния директор това беше работа, за която не бе необходим мозък: дори маймуна би могла да я върши след десетминутно обучение. Но никой друг не я искаше, защото хромната баня миришеше лошо и защото имаше слухове, че може да увреди кожата и да предизвика доживотна агония, както и да намали броя на сперматозоидите и да те направи стерилен.
	Ресенг хромира детайли цели два месеца, докато най-накрая наеха нов човек, който го замести. Хромирането изискваше от него да хваща тежки, неподатливи рамки с гумени ръкавици и да се поклаща на пръсти, все едно изстисква мокро пране над кофа, да потапя детайла внимателно в хромиращия разтвор и да го вади десет секунди по-късно. В тази работа най-много мразеше колко глупаво изглежда, докато се навежда над ваната. Трябваше да стои с разкрачени крака, а задникът му изскачаше назад — и самият Бог на хромирането да се бе спуснал на земята, пак щеше да изглежда толкова глупаво.
	Скоро след като започна работа, докато внимателно изтръскваше детайла, който току-що бе извадил от разтвора, и правеше всичко възможно течният хром да не пръска, жената със сладкото кръгло лице, която бе привлякла вниманието му към фабриката, се приближи към него. Застана, стиснала ръце зад гърба си, и се загледа в него видимо развеселена.
	— По какво се трудиш толкова усърдно? Нямаш ли нужда да ядеш? — попита тя.
	Ресенг я погледна стреснато. Тя посочи часовника на стената: беше 12:20.
	— Не получаваш допълнително заплащане, ако работиш през обедната почивка — каза тя.
	Гласът й беше точно толкова весел, колкото в деня, когато бе минала покрай прозореца му и бе изпълнила улицата със смеха си. Той свали ръкавиците си.
	— Ти яде ли? — попита той.
	— Още не. Току-що приключих с една услуга за шефа.
	— Тогава, ако нямаш нищо против, би ли обядвала с мен?
	Тя се взря в него.
	— Защо говориш така? Звучиш като проповедник.
	Фабриката беше прекалено малка, за да има собствена столова. Работниците се хранеха в ресторант надолу по улицата, по която имаше и други малки фабрики и жилищни блокове. Тя показа на Ресенг откъде да излязат. Той кимна, закачи гумените ръкавици на тел и свали виниловата си престилка, която окачи на закачалката. След това си насапуниса ръцете и ги три цяла минута. Докато го гледаше как се мие, тя въздъхна нетърпеливо.
	— Тук си по-малко от месец, нали? — попита тя, когато тръгнаха.
	— Около три седмици.
	— И още хромираш?
	Той кимна.
	— Казват, че тази работа намалява сперматозоидите, ако я вършиш прекалено дълго. Всеки път, когато си потапяш ръцете, няколкостотин сперматозоида умират. Можеш ли да си представиш колко са мъртви след цял работен ден? Дори не мога да броя до толкова. Във всеки случай е пълна касапница. Касапница! Не знам как могат да карат хората да работят това.
	Изглеждаше така, все едно говореше за истински геноцид, на който бе станала свидетел. Но Ресенг реши, че тя не се тревожи чак толкова за сперматозоидите в тестисите му.
	— Всичко е наред — каза той. — Имам много сперматозоиди. Мъжете произвеждат над 400 милиарда през живота си. При всяка еякулация се изстрелват 150 милиона. Така че — много са. Колкото и да опитвам, не мога да правя секс три хиляди пъти подред. Но това може да се окаже проблем за жените. Те произвеждат средно около четиристотин яйцеклетки през целия си живот.
	Тя се спря и погледна шокирано Ресенг.
	— Секс? Еякулация? Как си позволяваш да говориш такива неща пред дама! — И го изгледа зверски.
	Той се засрами и притеснено вдигна ръце.
	— Честно казано, аз… не исках да те обидя.
	— Честно казано? — Тя избухна в смях. — Не си ли малко млад да говориш така?
	Тя тръгна напред. Той се повлече след нея.
	— Наистина ли жените произвеждат четиристотин яйцеклетки през живота си? — попита тя.
	— Прочетох го в една книга.
	— Книга, а? — Тя го изгледа невярващо и килна объркана глава. Той не разбра какво означава тонът на този въпрос.
	— Искаш да кажеш, че си го прочел в списание, което си купил от автогарата, нали? — попита тя през смях.
	— Обяснено е подробно в „Победа над безплодието“ на Ричард Кардисън. Той е гинеколог и според това, което пише, броят на яйцеклетките се определя от ДНК. Някои жени произвеждат 423 яйцеклетки, други 500, а трети 350, нали разбираш.
	Тя пак се спря и се взря в него, но този път изглеждаше замаяна.
	— Колко ли яйцеклетки вече съм пропиляла? — промърмори.
	После притихна. Продължиха надолу по улицата, без да говорят. Ресенг се чувстваше неудобно, вероятно — и тя. Пращаше му сигнали, с които искаше да му каже нещо, каквото и да е, но той не знаеше какво да отвърне. Когато минаваха под прозореца на наетата от него стая, откъдето я бе видял за първи път, той посочи към нея.
	— Тук живея.
	Тя вдигна поглед.
	— Скъпо ли е?
	— Не. Триста и петдесет хиляди вона на месец и без депозит.
	Тя се взря шокирана в него.
	— Какво? Как може някой, който изкарва по-малко от милион вона на месец след данъци, да казва, че триста и петдесет хиляди не е скъпо? Не трябва ли да плащаш и за електричество, вода и канализация, газ и други сметки освен наема? Поне готвиш ли си?
	— Току-що се нанесох…
	— Ядеш навън?
	Ресенг кимна.
	— Два пъти на ден?
	— Понякога си приготвям разтворим рамен у дома.
	— Успяваш ли изобщо да спестиш някакви пари? Защо мъжете са толкова незрели? Те трябва да пестят трудно изкараните пари, не да ги пилеят с всяка цигара, която пушат, и да ги хвърлят в тоалетната с алкохола, който пият. Защо се държиш така, сякаш живееш нечий чужд живот? Ако продължаваш в същия дух, никога няма да имаш собствен дом.
	Тя изведнъж се ядоса. Ресенг се почувства като сгълчано дете, но всичко, което тя казваше, изглеждаше в известен смисъл вярно.
	— Може ли да вляза? — попита тя, като посочи към стаята му с брадичка.
	— Къде? В стаята ми ли? — попита той изненадан.
	— Да. — Тя изглеждаше напълно спокойна.
	— Защо искаш да влизаш в стаята ми?
	— Искам да видя как живееш.
	Преди той да успее да каже нещо, тя вече беше на стълбите. Той я последва, без да се противи. Тя се спря на вратата му и погледна към него. Той пристъпи, за да й блокира достъпа.
	— Не днес — каза той колебливо. — Искам да кажа, защо да не те поканя официално следващия път?
	— Виж, мисля, че си разбрал погрешно. Това не е среща, няма да се каним официално. Аз само искам да погледна стаята ти, като твоя старша в работата, за да видя дали си подходящ за фабриката. Може да ти се струва, че не е нищо особено, но ако ежедневието ти не е наред, може да не се справиш на работа.
	Изражението на лицето й бе на строга старша от фабриката. Изражение на сержант, който проверява бойната готовност на войниците си, на придирчива възпитателка в пансион, инспектираща чистотата. Ресенг я гледаше с неудобство. Тя бе впила в него поглед, който казваше, че за него би било най-добре да отвори. Той нямаше избор. Отвори вратата.
	Тъй като нямаше много покъщнина, нямаше и бъркотия — само одеяло, разтегателен диван и възглавница, които бе купил от местния пазар, ниската маса, която си беше в стаята, когато той се нанесе, електрически чайник, с който си правеше рамен и кафе на прах, и една-единствена чанта с дрехи, донесени от големия град. Шкафът под мивката беше пълен с кутии с полуготови нудъли, а до възглавницата и на масата имаше книги, които бе донесъл със себе си от Сеул или бе купил от местната книжарница: „Лято“ и „Чумата“ на Албер Камю, „Баронът по дърветата“ на Итало Калвино, „Самоубийства“ на Мартен Монестие, „Пладнешкият демон“ на Андрю Соломон.
	— Но тук е празно? — Тя не спираше да се оглежда.
	— Казах ти, че току-що се нанесох — отвърна той, като взимаше хавлията от пода и я окачаше.
	— Да, но трябва да имаш основни неща от първа необходимост. Иначе ще харчиш още пари за дреболии.
	Ресенг кимна.
	Тя погледна към книгите на масата и попита:
	— Не гледаш ли телевизия?
	— Не.
	Тя обиколи набързо стаята, банята и кухнята, сякаш беше бъдещ наемател. Дори пусна кранчето в банята, за да види налягането на водата, и отвори всяко кухненско чекмедже. Не спираше да мърмори: „Еха, как така нямаш никакви чинии… Газоподаването централно ли е? Сигурно е така, защото кварталът е много скъп“. Докато тя правеше инспекцията, Ресенг се огледа и се почувства доволен, че стаята не е много мръсна. Точно тогава тя извика — по-скоро изпищя — от килера.
	— Какво е това?
	Държеше чифт негови гащи. Кашонът, в който бе натъпкал мръсните си чорапи, бельо, тениски и други дрехи, които се нуждаеха от пране, беше отворен. Той се втурна, грабна гащите от ръката й и ги върна в кашона. Докато го затваряше, тя забеляза неотворени пакети чорапи и бельо на високата полица.
	— Да не би да си бил собственик на фалирал магазин за бельо? Защо ти е всичко това?
	— Нямам пералня.
	— Тогава пери на ръка. Да не би да носиш чорапите и бельото по веднъж и след това ги изхвърляш? Сериозно, имаш ли изобщо мозък.
	Сега вече тя беше ядосана. Ресенг, разбира се, не планираше да изхвърли мръсните дрехи. Но нямаше и намерение да клечи в банята и да търка на ръка. Честно казано, беше толкова уморен и разсеян, че не се бе замислял изобщо какво би трябвало да направи с мръсното бельо.
	Тя го изгледа втрещена. Той вдигна очи към тавана, лицето му беше алено.
	— Имаш ли жена, която да ти изпере бельото?
	Гласът й звучеше странно. Той я погледна въпросително.
	— Не казвам, че се интересувам от теб. Просто сърцето ми се къса, като видя някой, който не цени парите. Но не бих искала приятелката ти да си състави погрешно впечатление.
	Той нямаше представа какво иска да му каже тя.
	— Нямам жена, но…
	Тя отвори кашона и започна да пълни една черна чанта за пазаруване, която се намираше под полицата, с мръсното му бельо. Шокиран, Ресенг се опита да я спре, но тя го перна по ръката. Заболя го. Отстъпи назад. Жената натъпка прането му в чантата и се изправи. Посочи с пръст към лицето му и каза:
	— Запази само два чифта от тези нови чорапи и бельо и върни останалите в магазина. Ясно?
	— Трябва да имам бельо — каза Ресенг и се нацупи.
	Тя вдигна чантата с прането към лицето му.
	— Тук има бельо за цяла година, стига да го переш.
	Докато излязат пак на улицата, бяха останали само петнайсет минути от обедната им почивка.
	— Обзалагам се, че си гладен — каза тя.
	— Добре съм. Мога да пропускам по някое хранене.
	Тя влезе в магазин на ъгъла и излезе с две кутии с мляко с вкус на банан и кекс. Подаде му кекса и едната кутия с мляко. Макар че не беше кой знае какво, той изведнъж се почувства невероятно задължен. Благодари й и прие храната. Седнаха на пейката пред магазина, за да ядат.
	— Времето е хубаво — каза тя, като погледна към небето.
	Той също вдигна очи.
	— Да, така е.
	— Прането съхне много бързо в такива дни. — Тя стисна чантата с мръсните дрехи.
	На следващия ден във фабриката се правеше, че не го познава. Ресенг се опита да й махне за поздрав, но тя продължи да върви към работното си място. Той си каза, че се държи така, защото е с колеги. Но дори когато се срещнаха в празния коридор, тя просто наведе глава и не каза нищо. Работеше вътре на конвейера, а Ресенг — навън под навеса, където се извършваше хромирането и боядисването. Но в такава малка фабрика имаха много възможности да се засекат. Всеки път, когато това се случеше, тя изглеждаше притеснена и се държеше дистанцирано или преминаваше набързо с приведени рамене.
	На следващия и по-следващия ден пак беше същото. Той я изчака след работа на портата, но тя излезе с група колеги и му бе невъзможно да я доближи. Дори да си беше тръгнала сама, нямаше представа какво да й каже. Какво би могъл да й каже? Моля те, върни ми бельото?
	В петък вечер, докато Ресенг си лежеше в леглото, на вратата се почука. Той отвори и я видя на прага с пазарската чанта в ръце и приведена глава. Когато я поздрави, тя пъхна чантата в ръцете му, без да го поглежда.
	— Доста размишлявах и осъзнах, че съм отишла прекалено далече — каза с все така приведена глава и с тих и треперещ глас. — Съжалявам, ако съм те обидила.
	— Нямаше нужда да идваш чак дотук, за да ми кажеш това. Но така и така си дошла, влез да пием чай.
	Отвори вратата по-широко. Тя поклати глава. Той понечи да излезе, но тя вдигна ръце и го спря.
	— Не излизай. Ще си вървя.
	Обърна се и тръгна бързо по коридора. Ресенг я гледаше със зяпнала уста как бърза да си ходи с приведени рамене. Какво се бе случило с огнената, безстрашна жена, която бе натъпкала мръсното му бельо в пазарската чанта? Когато чу, че стъпките й стигнаха долната стълбищна площадка, той влезе вътре и затвори вратата. Отвори чантата. Вътре имаше прилежно сгънато бельо. Взе една дреха и я подуши. Миришеше на току-що изпран памучен чаршаф, съхнал под топлото следобедно слънце. И тогава осъзна, че любезността й не беше нищо повече от искрено съчувствие към глупав и жалък млад мъж, който харчеше половината си заплата за наем и сметки, а другата половина за цигари, алкохол, полуготови нудъли и бельо. Засмя се. _О, значи не ме е сваляла?_ Но й беше благодарен за съчувствието. Независимо дали беше съжаление или милостиня, той никога досега не бе получавал подобно отношение от непознат.
	Стана и се затича след нея. Забеляза я на петстотин метра по-надолу по улицата. Настигна я и я потупа по рамото.
	— Искаш ли да отидем на кино през уикенда?
	Месец по-късно те вече живееха заедно. Ресенг нямаше много багаж, който да пренесе в дома й. Беше казал във фабриката, че е на двайсет и четири, но всъщност беше на двайсет и две. Няма нужда да си философ, за да разбереш, че има милиони причини двайсет и две годишен мъж и двайсет и една годишна жена да се съберат да живеят заедно. Можеха да се влюбят, докато си превързват раните. Можеха да се харесат, докато хапват сладкиши с формата на златна рибка от улична количка. Можеха дори да се заобичат, докато подскачат с пого. Вероятно имаше и други двойки на тази красива планета, наречена Земя, които се бяха влюбили покрай чанта с мръсно пране и след това бяха решили да заживеят заедно.
	Тя се оказа невероятно добра домакиня. Готвене, чистене, пране, гладене, шиене — правеше всичко бързо и ефективно и макар не да влагаше огромно желание, винаги се получаваше идеално. Хвърляше поглед към дрехите, които Ресенг се бе мъчил да сгъва, но така и не бе успял да изравни ъгълчетата им, правеше физиономия и ги сгъваше отново, когато той отстъпваше назад. Можеше да се успи и дори когато бързаше да си измие косата и да се приготви за работа, някак си да успее да приготви закуска от супа, пресни зеленчуци и печена риба.
	— Първо ще спестим пари. След това ще се оженим. Ако и двамата работим и пестим, след двайсет години ще имаме достатъчно, за да си купим хубав апартамент.
	— Двайсет години? — каза той шокиран.
	Тя имаше предвид, че за да избягат от малкото студио, за което плащаха месечен наем, да се преместят в друго с депозит и след това да избягат и оттам, за да си купят собствен апартамент, не по-голям от лявата му ноздра, през следващите двайсет години трябва да се занимава с това ужасно хромиране. Дотогава няма да е останал и един сперматозоид в тестисите му.
	— Виж — каза той, — ти си само на двайсет и едва, аз съм само на двайсет и две. Не мислиш ли, че сме малко млади да мислим за такъв мрачен и скучен живот?
	— Във фабриката не мисля за нищо друго, освен как ще се омъжа. Представям си семейния живот, докато затягам болтове. Представям си, че имам хубаво бебе и го гледам как расте. Сериозно, само мисълта за това изпълва сърцето ми с радост и вълнение. Иначе какъв е смисълът от това страдание? Би било безсмислено.
	Тя говореше само за семейния живот. При всяка възможност говореше за деца, къщи, градини, кухненски уреди. На Ресенг семейният живот му звучеше като футуристичен свят в анимационен филм, но тя изглеждаше толкова сериозна и щастлива, че той само кимаше с глава и се съгласяваше.
	След закуска двамата отиваха с велосипедите си на работа. Тя му беше купила велосипед.
	— Велосипедите са страхотни. Спортуваш и пестиш. И можеш да използваш парите, които харчиш за автобусен билет.
	Каза това, сякаш му правеше някаква огромна услуга.
	— Никой мъж не би карал това — отвърна той, като ритна предната гума. — Това е женски велосипед. Всички във фабриката ще ми се смеят. — Велосипедът му нямаше скорости, но пък имаше огромна кошница — при това розова — в която можеха да се поберат дванайсет котенца.
	Оказа се, че наистина с него се спортува добре. Тя живееше на върха на стръмен хълм на сто метра от високия главен път. В пазарни дни пълнеше кошницата за дванайсет котенца с тофу, зелен лук, репички, стар лук, моркови, пакет ориз, дебели резени свинско за яхния с кимчи и прясно почистена и нарязана риба. Подреждаше кошницата толкова методично, че можеше да натъпче в нея и малко мече, ако реши. Докато Ресенг се обливаше в пот, опитвайки се да се качи с велосипеда по хълма, тя си ближеше сладоледа и изглеждаше ослепително.
	— Трябваше да ми купиш каруца вместо това — мърмореше той.
	— Винаги съм искала да го направя — отвръщаше тя с огромна усмивка.
	Реакцията на колегите му от фабриката на розовата кошница беше дори по-силна, отколкото бе очаквал. Когато паркира велосипеда отпред, те се скупчиха около него и започнаха да се редуват да му се присмиват.
	— Никога не бих предположил, че си толкова стилен — каза административният директор.
	Хората от бригадата му потупаха кошницата и казаха:
	— Човече, щом идваш с това на работа, майка ти с какво ще отиде на пазар?
	Един колега, който никога преди това не му бе проговарял, изведнъж се приближи към него. Няколко пъти понечи да му каже нещо, но се отказваше. Накрая обаче вече не можеше да контролира любопитството си.
	— Моля те, не ме разбирай погрешно. Но не спирам да се чудя. — Изражението му беше много сериозно.
	— Какво?
	— Говори се, че пестиш пари за операция за смяна на пола. Вярно ли е?
	Приказките излязоха извън контрол и дори работници от съседните фабрики започнаха да говорят, а накрая административният директор го попита полушеговито:
	— Не мислиш ли, че е време да направиш нещо по въпроса?
	Ресенг вече нямаше друг избор, освен да окачи табела на кошницата, на която пишеше: „Слуховете не са верни. Няма да си правя операция. Вече съм обрязан“. И я държа там цели три дни.
	Но благодарение на велосипеда, той най-накрая се сприятели с колегите си. Работата стана много по-лесна и започна да му харесва. Бригадирът му го премести на по-сложна позиция — правеше дупки в медни планки, за което получаваше с двеста хиляди вона повече на месец, отколкото за хромирането, и дори в свободното си време се научи да обработва метал на струг. Всеки път, когато търкаше масло от ръцете си след работа, отърсваше метални стружки от престилката си и я окачваше на простора или се смееше, докато гледаше как колегите му играят футбол с пластмасова чашка в почивките, Ресенг чувстваше, че най-накрая бе станал истински член на фабриката. Внезапно се бе сдобил с голямо семейство.
	Сега вече когато се срещнеха във фабриката, Ресенг и жената се усмихваха един на друг срамежливо и потайно. След работа си тръгваха в различни посоки, за да не ги хванат. Тя минаваше по-краткия път, а Ресенг по обиколния, но той някак си винаги пристигаше пръв. Отваряше вратата и я чакаше. Тя пристигаше по хълма, а той взимаше велосипеда й и го заключваше. След това правеха секс.
	След вечеря гледаха телевизия. Тя обичаше вариетета. Чуеше ли смешка по телевизията, се търкаляше по пода и викаше:
	— О, боже, този тип е толкова забавен, ще умра от смях!
	Ресенг се взираше безизразно в екрана и се чудеше какво е толкова смешно.
	— Защо аз не се смея? Да не би да съм прекалено глупав, за да го разбера?
	— Да, прекалено глупав си — казваше тя, докато си почиваше от смеха.
	Ресенг си мислеше, че може би е права.
	В девет часа тя сядаше да учи.
	— Миналата година взех изпитите за прогимназия. Сега се готвя за изпитите за гимназия. Ти докъде стигна? Аз само до първата година в прогимназията. Баща ми не ми позволи да продължа.
	— В автобиографията ми пише, че съм завършил гимназия, но дори не съм учил и в основно училище.
	— Лъжец — каза тя, като го погледна учудено.
	Докато тя учеше, той лежеше и четеше „Бесове“ на Достоевски. Книгата беше дебела и скучна.
	— Забавна ли е? — попита тя.
	— Героите имат много дълги имена. Майката на главния герой например се казва Варвара Петровна Ставрогина, а учителят му е Степан Трофимович Верховенски. Всеки път, когато се появява нов герой, му трябва повече от ред само за името. Така че — не, не е забавна. Не и когато има толкова имена за помнене.
	— Щом не е забавна, защо я четеш? Не познавам друг човек освен теб, който чете такива дебели книги.
	— Не чета по някаква специална причина. То е като с твоите телевизионни предавания. Просто не знам какво друго да правя в свободното си време.
	В единайсет тя започваше да клюма. Главата й се отпускаше все по-ниско, а накрая челото й се удряше в бюрото. Беше много сладко. Ресенг я потупваше по рамото и й казваше да си легне. Тя го поглеждаше объркана и казваше, че не спи, че това е номер за запомняне на прочетеното. Поклащаше глава и казваше, че изпитът наближава, отваряше широко очи и продължаваше да чете. И след около три секунди отново започваше да клюма. Когато заравяше лице в стария държавен учебник, Ресенг оставяше книгата си и я пренасяше на разтегателния диван. Буташе малкото бюро настрани, гасеше лампата, мушваше се под одеялото и я прегръщаше. Тя се гушваше в него и притискаше задните си части в тялото му, хващаше ръката му с двете си ръце и я долепяше до бузата си, след това кимаше, сякаш вече всичко е както трябва. Това бе любимата й поза за спане. Казваше му, че нищо не я прави по-щастлива от прегръдката на човека, когото обича, с ръка, притисната до бузата й.
	— Какво си правил преди това? — питаше го тя полузаспала.
	— Работех няколко години по различни строежи.
	— Ха! Лъжец. Нямаш ръце на строител. Ти си такъв сенчест герой. Наистина сенчест. — Казваше го като насън.
	От време на време усещаше как по бузата й и по опакото на дланта му се спуска сълза. В някои нощи тя плачеше много. Той дишаше дълбоко, все едно е заспал, и гледаше как лунната светлина влиза на пръсти в стаята. Накрая тя спираше да плаче и Ресенг също заспиваше.
	Но на следващата сутрин тя винаги бе радостна и пълна с енергия, сякаш нищо не се бе случило. Тананикаше си, докато си чистеше зъбите, миеше си косата и сервираше закуска. След като се нахранеха, казваше:
	— Днес ще мина по обичайния маршрут. Не ме следвай като последния път. — Скачаше на велосипеда си и тръгваше на работа.
	Такива бяха дните им. Ресенг ставаше все по-добър в работата си. Бригадирът го попита дали не иска да стане лицензиран стругар.
	— Един мъж трябва да има занаят. Така можеш да си изкарваш прехраната навсякъде. Ако вземеш писмения изпит, лично аз ще те обуча за практическия.
	В петък вечер работниците от фабриката се разделяха на отбори и играеха билярд. Загубилите плащаха за билярдната зала и за алкохола и спазваха това правило много строго — билярдът в петък вечер беше сериозна и задължаваща работа. След играта печаха свински кожички върху брикети и пиеха соджу. Когато административният директор бе с тях, те се оплакваха от шефа, а когато не беше, се оплакваха от него. Той като че ли знаеше, защото се опитваше да не пропуска нито играта на билярд, нито пиенето.
	Междувременно поръчката, която Ресенг бе оплескал, така и не стигна до новините. Всичко беше изгладено благодарение на някой благоразположен държавен служител, който не бе пожелал да им усложнява допълнително живота. Той реши, че след като нищо не се е разчуло и всичко се е върнало към нормалното си състояние, заговорниците и клиентите им не са били прекалено разочаровани. Но това беше само неговото мнение. Ако заговорникът решеше, че не може да остави жив някой, който бе свършил толкова несръчна работа, Ресенг щеше да е мъртъв. Но беше минала половин година без вести от Стария енот.
	Най-накрая, на осмия месец от работата си във фабриката, той получи новини. Върна се и намери писмо на вратата. Не беше пратено по пощата; някой го бе доставил лично. Отвори го с треперещи ръце.
	{img:pismo.jpg}
	Почеркът на Стария енот. Писмото съдържаше само тези три думи: „Всичко свърши. Прибирай се“. Ресенг се почуди какво точно бе свършило и къде се очаква да се прибере. Той не можеше да си представи да има дом някъде другаде освен тук. Следващия следобед се обади на Стария енот.
	— Бих искал да остана още малко тук.
	След дълго мълчание Стария енот попита:
	— Момичето от фабриката е хубаво, нали?
	Ресенг се поколеба, но накрая отговори утвърдително.
	— Добре тогава. Ако си сигурен, че не искаш да се връщаш към този занаят, остани там.
	Не звучеше критично, цинично или ядосано. Всъщност Ресенг за първи път чуваше топлота в гласа му. Стоеше с телефон до ухото. _Остани там._ Не можеше да проумее какво точно означават тези думи. Работниците във фабриката се изливаха по улицата, отиваха на обяд. Жената на Ресенг беше с тях. Тя му намигна. Колега го потупа по рамото, когато мина покрай него, и го попита защо не тръгва с тях. Ресенг покри телефона с ръка и каза:
	— Ще ви настигна.
	Тя се обърна и го погледна, а той й се усмихна и й махна да продължава. Тя също му се усмихна и отмина. Ресенг отново вдигна телефона към ухото си.
	— Наистина ли няма проблем да остана? — попита той.
	— Името ти там е Чан Йимун, нали?
	— Да.
	— Живей под това име. Ще изтрия името, което имаш тук. Така няма да имаш никакви проблеми.
	И затвори.
	Ресенг излезе от телефонната кабина и се загледа в работниците от фабриката на улицата. _Ще изтрия името, което имаш тук. Така няма да имаш никакви проблеми._ За какви проблеми говореше Стария енот? Беше април. Черешите по цялата улица бяха цъфнали. До този момент не си бе давал сметка, че това са черешови дървета. Не че имаше значение. _Сакура, цветчето, което увяхва веднага щом цъфне._ По някаква причина този стих, който бе прочел някъде, се бе забил в ума му. Сведе поглед към ръцете си, загрубели от осем месеца работа във фабриката. Поглади мазолите си и промърмори:
	— Казвам се Чан Йимун.
	Гласът му звучеше така, сякаш бе направил велико откритие. Загледа се в дърветата и се замисли за името Ресенг. Имаше го от толкова отдавна, а сега щеше да бъде изтрито. Почуди се какво ли значи да изтриеш име. _Сакура, цветчето, което увяхва веднага щом цъфне._
	Върна се във фабриката. Не обядва. Имаше несвършена работа, затова пусна машината и започна да пробива по четири дупки в медните планки. След двайсет минути приключи. Духна към дупките, почисти стружките и вдигна планките към светлината. Кимна със задоволство. Нареди планките, събра пръснатите по работното си място медни парченца и ги изсипа в коша за рециклиране.
	Изми си ръцете и си събра нещата. Огледа се, за да е сигурен, че не е пропуснал нещо, влезе в канцеларията и взе автобиографията си от шкафа на административния директор. Не че имаше значение какво щеше да се случи с нея. Името и ЕГН-то му фигурираха и във ведомостта за заплати, и в графиците. Но той взе само автобиографията. Смачка я, пъхна я в джоба си и излезе. Докато пристъпваше навън, си представи фабриката без себе си. Какво щеше да се промени, ако него го няма? Вероятно нищо. Със или без него, машините щяха да продължат да бръмчат ден след ден.
	Ресенг се прибра с велосипеда. Отвори вратата и огледа малката стая, където бе живял през последните шест месеца. Времето, което бе прекарал там, му се струваше далече в миналото. Започна да си събира багажа в чантата, която бе донесъл със себе си от Сеул, но оттогава вещите му се бяха увеличили. Бяха прекалено много и не се побираха в нея. Сложи всичко, което бе придобил, след като се бе преместил при жената, в торба за боклук и го изхвърли на съседната улица. След това сложи ризите, които тя му бе изпрала, резервния работен гащеризон и бельото в черна пазарска чанта, която пъхна в благотворителния контейнер за дрехи втора употреба. Върна се в стаята и огледа всяка ниша и пролука. Сигурно имаше и други неща, от които да се отърве. Огледа се тревожно и започна да бърше всичко, до което някога се бе докосвал. Когато приключи, се запита защо бе изтрил отпечатъците от пръстите си. Но нито едно от многобройните лица вътре в него не му предложи отговор.
	Не й остави нито бележка, нито обяснение. Просто си събра нещата и си тръгна. Когато излезе на улицата, се скри и дълго се взира в малкото студио, където бе прекарал половин година от живота си. Слънцето започна да залязва и той я видя да върти здраво педалите нагоре по хълма, кошницата й бе пълна с бобени кълнове, тофу и зелен лук. Както обикновено, паркира велосипеда си до неговия и влезе. Пет минути по-късно изскочи навън. Изглеждаше объркана. Стоя неподвижна пред сградата, докато слънцето залезе и се включиха уличните лампи. Ресенг се криеше в тъмното като плъх и я гледаше как стои там замръзнала. Когато тя най-накрая се умори и влезе, той помъкна чантата си надолу по хълма. Върна се в Сеул и изгори личната карта на името на Чан Йимун.

	* * *

	Дъждът се усили. Слънчевите лъчи, които се спускаха между облаците, изчезнаха. Ресенг довърши бирата си, смачка кутията и я изхвърли на пода до стотината други. За миг се удиви на различните форми на смачканите кенове, после си взе нов от хладилника. Единственият здравомислещ глас сред много други в главата му заговори: _Какво си мислиш? Смъртта те дебне по петите, а ти само пиеш бира._ Но въпреки това отвори кена. Той въздъхна и издиша въглероден двуокис. Ресенг се усмихна. Откога бирените кутии въздишаха със съжаление? Отпи и се почуди защо си бе направил труда да се върне. Ако беше останал във фабриката, нямаше да трепери от страх от глупавата бомба в тоалетната. Нямаше да се налага да живее този живот с непрестанни задължителни убийства.
	Когато вечерта след първото си убийство се върна в Сеул, попита Стария енот:
	— Ще убивам ли все повече и повече хора?
	— Не, ще убиваш все по-малко и по-малко. Но ще печелиш все повече и повече пари.
	— Как е възможно това?
	— Колкото по-добър ставаш, толкова по-ценни хора ще убиваш.
	Но Стария енот се беше объркал. Цената на наемните убийства падаше. Вследствие на това падаше и цената на прекрасните значими хора. Резултатът бе, че великите хора умираха все по-масово и все по-лесно отпреди. Необходими са хиляди легенди, за да бъде създаден героят Ахил, и само един принц идиот Парис, който да го убие. Така че — колко души бяха необходими, за да бъде убит принцът идиот?
	Ресенг погледна бомбата на бюрото. Човекът от железарския магазин го бе предупредил.
	— Ако това наистина е поставено от шпионите на правителството, най-добре да го върнеш обратно в тоалетната и да умреш. Те не се шегуват.
	Каза го на майтап, но не беше. Когато някой от тях влезеше в списъка, всички други се надяваха той да умре спокойно. Съпротивата само влошаваше нещата. Детективите щяха да забележат, че има нещо съмнително, и да започнат да душат наоколо, което щеше да направи заговорниците неспокойни. Ако Ресенг беше в списъка на правителството, никой не можеше да му помогне. _Как предпочиташ да умреш?_ — запита се Ресенг. Един от гласовете в главата му промърмори подигравателно: _Поне знаеш, че Мечката си върши добре работата._ Ресенг допи бирата, смачка нервно кутията и я хвърли.
	Не се тревожи, помисли си той. Никой не умира толкова лесно. Някои хора изкарват по трийсет години с куршум, заседнал в мозъка им. Други са спасявани от пустинни острови, след като са оцелели седмици наред с харпун в корема. Хората пият застояла вода от изгнили дървени дънери, дъвчат стебла от кактус, пият собствената си урина и ядат съдържанието на стомаха на мъртви животни, докато прекосяват пустини. Веднъж корабокрушенка била спасена, след като се носила месец по вълните и се хранела със сърцето, бъбреците, черния дроб и червата на приятеля си. Имаше дори случай, когато лекар издал смъртен акт, гробарите измили и обвили трупа с покров и заковали ковчега, а човекът внезапно дошъл в съзнание и започнал да удря като луд по капака. Животът може да бъде изненадващ, жесток и отвратителен.
	Ресенг отвори хладилника и извади последния кен бира. Отвори го и го изпи на един дъх, смачка го и го хвърли на пода. Сега вече трябваше да тръгва. Бирената седмица беше свършила.
	На следващата сутрин, когато влезе в „Кучешката къща“, кривогледата библиотекарка я нямаше. На бюрото й имаше надпис: „В отпуск“. Той предположи, че наистина е така, защото плюшените й играчки и канцеларските материали още бяха там. Но дали „Кучешката къща“ даваше отпуск на библиотекарите? Може би другите просто бяха уволнявани, преди да имат възможност да го използват. Ресенг влезе в кабинета.
	Стария енот беше на бюрото си и четеше на глас както винаги. Ресенг постави бомбата пред него.
	— Това беше в тоалетната ми. Ръчно изработена, частите са белгийски.
	Стария енот погледна бомбата през очилата си за четене.
	— И кой според теб я е поставил там? — попита той.
	— Нямам ни най-малка представа. А ти?
	— Аз пък имам прекалено много. Като се има предвид как си живял, би било странно, ако никой не те иска мъртъв.
	Стария енот сякаш говореше за някого другиго. Ресенг се подразни, че се преструва на толкова безразличен. Не оспорваше идеята, че заслужава да умре, не молеше за пощада, нито твърдеше, че това е несправедливо. Само искаше да знае кой би могъл да му причини това.
	— Познаваш ли заговорници, които използват този вид бомби? — попита той възмутен.
	Изражението на Стария енот се промени само за миг. Лицето му издаде, че определено знае нещо и че то много го забавлява.
	— Никой от заговорниците, които познавам, не поставя бомби в тоалетни. И не са от хората, които си правят шеги.
	— Значи е просто предупреждение.
	Той го изгледа.
	— Защо ще си губят времето с предупреждение към такъв като теб?
	Ресенг не знаеше как да отговори. Стария енот запали цигара и издиша дълга струя дим. След това, за учудване на Ресенг, се върна съм енциклопедията и продължи да чете на глас. Ресенг го гледаше полушокиран.
	Какъв беше този безсмислен начин на четене? Чудил се беше на това през последните двайсет и осем години. Стария енот не се интересуваше от нищо. Нито от политика, нито от власт, пари, жени, брак или деца. Тези неща задържаха вниманието му дори по-кратко от мухъла между кориците на книгите. За Стария енот истинският свят беше художествената измислица. Единственото, което наистина го поглъщаше, бяха проблемите, повдигнати в книгите — т.е. във вътрешността и външността им. Докато героят вътре се влачеше през замръзналата сибирска пустош, а навън мусонните дъждове, ранното лято, влагата и ветровете изяждаха лепилото, което държеше заедно страниците им заедно. Тези тревоги бяха погълнали Стария енот. Защо обаче бе ръководител на наказателен отряд през последните четирийсет години? Беше нелогично, като се замисли човек. Би трябвало да е собственик на антикварна книжарница.
	Ресенг взе бомбата от бюрото му и понечи да си тръгне.
	— Иди да се видиш с Ханджа — каза Стария енот. — Ако искаш да живееш.
	— А ако това не е работа на Ханджа?
	— Няма значение кой я е поръчал. Ще живееш, ако говориш с Ханджа.
	— Толкова ли е просто?
	— Толкова е просто.
	Стария енот се върна към книгата. Ресенг се взря в него за миг — като че ли се бе смалил след последния път, когато го беше видял — после затвори вратата след себе си.


>	Месният пазар

	Мръсен, претъпкан, мизерен и отвратителен. Такъв беше месният пазар.
	Безсмислено състрадание и тъга, безкрайно тежка апатия и безцелен потиснат гняв се стелеха като мъртви листа в късна есен, докато най-накрая се самовзривяваха. Последната спирка на провалените животи. Фалшификатори, перачи на пари, наемни убийци, лекари с отнети права, лихвари, контрабандисти, чистачи, сводници, застрахователни измамници, наркодилъри, трафиканти на органи, търговци на оръжие, специалисти по отърваване от трупове, атентатори, ловци на глави, наемници, издирвачи, сенчести посредници, крадци, подставени лица, мошеници, престъпници и корумпирани детективи, издайници на корпоративни тайни и ренегати — всички се смесваха с брокери от най-различни видове като разгонени кучета в горещ летен ден и душеха за някаква възможност да изкарат пари. Дом за онези, които бяха ударили дъното толкова силно, че на човек му се искаше да има учтив начин да каже: „Хей, може би в твоя случай самоубийството не е толкова лоша идея?“. Но те продължаваха да мамят, вкопчени в живота си. Това представляваше месният пазар.
	Месният пазар беше най-капиталистическият от всички — на него можеше да се купи всичко, стига да имаш пари в брой. Там нищо не бе забранено от закона, правосъдието или морала. А това не съвпадаше с капиталистическите принципи. Така че продуктите, забранени от закона, правосъдието и морала, си проправяха път през дупките в месния пазар. Там можеше да се купи всичко — от човешка очна ябълка, бъбрек, бял дроб, черен дроб и други органи до ръчно изработени бомби, отрови, жени от Югоизточна Азия и Източна Европа, евтина дрога от Мианмар и Афганистан, оръжия, внесени контрабандно от американски военни бази. Ако човек имаше късмет, можеше дори да си купи евтино оборудване и оръжия, които бивши агенти на КГБ продаваха на руската мафия като топъл хляб. Там се предлагаха отмъщение, радост, съсипия, възкресение и реабилитация. Петстотин долара, пъхнати в подходящата ръка, можеха да ти купят нелегален имигрант от Виетнам, който би убил когото му кажат; както и труп — или някой, готов да се превърне в труп — който ти осигурява скъсване с предишния ти скапан живот. Перачите на пари можеха да почистят мръсния произход на скритите ти на тайно място пари и — колкото и да беше изненадващо — да почистят и мръсното ти минало. Купувайки чисто ново лице от нелицензиран пластичен хирург, фалшиво име и фалшива история от фалшификатор, и най-отвратителният престъпник, който би трябвало от петнайсет години да гние в затвора, можеше да се появи с бодра крачка в центъра на Сеул и да започне нов живот. Затова омъжена жена, хвърлила око на застраховката „Живот“ на съпруга си, който скоро щеше да почине при нещастен случай, и желаеща да живее пълноценно, не правеше никакво впечатление на месния пазар. Все пак това беше мястото, където мъж, продал всеки орган, без който би могъл да живее, само за да покрие дълговете си от хазарт, би довлякъл единайсетгодишната си дъщеря, за да пита дали не може да продаде и нейните органи. Ето това представляваше месният пазар.
	Единственото, което не се продаваше и купуваше тук, бяха евтините емоции, за които на никого не му пукаше (състрадание, съчувствие, презрение), и безсилните потискащи думи (вяра, любов, доверие, приятелство, истина). Честта и достойнството не ставаха за залог. Даже напротив. Нямаше никакви данни подобни чувства да са се появявали на месния пазар — нито дори сред най-низшите твари там.
	Благодарение на това, че там от всички страни се стичаха хора, ударили дъното, винаги можеше да се чуе звукът от сриването на нечий живот. Като си помисли човек, на малко други места имаше толкова много сълзи. И въпреки това никой не им обръщаше внимание. Никой не хабеше енергия за безсмислено съчувствие.
	Невежите се оплакваха: _Защо просто не ги хвърлят в затвора?_ Но това беше абсурдно. Месният пазар никога не можеше да бъде затворен. Той бе далеч по-голям от всеки затвор, а затворът беше още един пазар за месо. Както оазисите се появяват само когато в пустинята вали дъжд, и изчезват също толкова бързо, така и месният пазар бе възникнал от нищото и се развиваше по своя собствена логика; той бе тумор, който се разпространяваше по-бързо, отколкото можеше да бъде изрязан. Умните прокурори и детективи се възползваха от месния пазар. Те знаеха много добре, че е по-изгодно да търсят златните яйца, а не гъската, която ги снася. Също както ако заколеха гъската, нямаше да има повече златни яйца, затвореха ли месния пазар, щяха да останат с пръст в уста, пък и той беше прекалено голям, за да бъде контролиран.


	— Той наистина заслужава да умре, нали?
	Петдесет и няколко годишната домакиня с къса накъдрена коса се взираше с умолителен поглед в Минари Пак. Синините около окото и по бузата й още не бяха избледнели. Минари също се взираше в нея, но нетърпеливо.
	— Да, да, разбира се — каза той. — Изрод като него си проси да бъде убит. Това е вашият шанс. Можете да се отървете от него и да започнете начисто. Да си намерите нов съпруг.
	— Сестричке, той ти дава добър съвет. Просто трябва да си силна — каза по-младата жена до нея. Посредничката на Минари.
	— Той ми съсипа живота!
	По-възрастната жена буквално рецитираше реплики от сапунка. Захлипа. Едри сълзи се стичаха от очите й, докато мачкаше кърпичката си, навита на руло. Приличаше на жена, която бе имала тежък живот. Ръцете й бяха едри, вероятно от физически труд, а кожата й бе загрубяла и потъмняла от слънцето. Беше облечена в костюм на точки, който сигурно е бил модерен преди трийсет години, и не изглеждаше като жена, която очакваш да срещнеш при наемен убиец с надеждата да се отърве от съпруга си. Когато спря да хлипа, Минари хвърли към посредничката поглед, с който казваше, че всеки миг ще откачи. Тя потупа жената по гърба и му върна поглед, с който му отвръщаше: _Гледай да не прецакаш нещата!_
	— Излей си го, сестричке, точно така. Можеш да си поплачеш пред него. Можеш да му имаш доверие — бръщолевеше посредничката.
	Ресенг се засмя. Той четеше вестник на бюрото на Минари през цялото време. Наистина ли й казваха да има доверие на наемен убиец? По-възрастната жена май вярваше в това, защото зави дори още по-силно. Минари извади цигара и я пъхна в устата си, а изражението му очевидно казваше: „По дяволите, каква тъпотия“.
	Ресенг остави вестника и погледна към тримата седнали около масичката за кафе. Минари и неговата посредничка изглеждаха нелепо; нито един от тях нямаше ни най-малка представа какво да прави с жената.
	Минари издиша дълга струя дим, очите му бяха впити в пазарската чанта в краката му. Вътре вероятно имаше пачки пари, които тя бе донесла като предплата. Беше доста добро заплащане, като се има предвид колко дребен беше бизнесът на Минари. А и поръчката нямаше да е много сложна. Посредничката сигурно вече от месеци полагаше усилия да убеди жената да наеме убиец. Тя трябваше да си набележи жертва, да открие колкото се може повече информация за нея, да я доближи внимателно и да стане приятелка с нея. После, щом му дойдеше времето, трябваше незабелязано да й внуши: „Защо се примиряваш с него? Имаш възможности…“. След това захващаше старата мантра: „Всички поръчват убийства, за да си променят живота“. Но това беше пълен майтап. Животът е възел, който се е завързвал с години. Никой не може да го развърже с един изстрел.
	Жената продължаваше да плаче и да изнервя още повече Минари. Защо плачеше? Да не би да се чувстваше зле заради съпруга си, след като вече бе решена да го убие? Или се чувстваше зле заради себе си, понеже се бе скъсвала от работа, за да издържа съпруг, който само я пребиваше? Да не би да чувстваше вина в последния момент? Тя седеше в офиса на наемен убиец с пазарска чанта, пълна с пари в брой. Искаше да докаже през Минари, че е чиста и слаба като бебешки дъх и че гневът й е оправдан, а сълзите й са като венчелистчета на маргаритка. След това трябваше да изтъкне своите причини. Но на човек като Минари Пак нямаше нужда да доказва нищо. Нямаше нужда да изтъква причини. В света на наемните убийци Минари беше нищожна хиена и би направил всичко срещу заплащане. За бизнес подхода му нямаше никакво значение колко основателни са причините й и колко ужасен е бил съпругът й с нея. Представлението със сълзите също не беше важно. Ако на следващия ден съпругът й влезеше с по-голяма чанта пари, Минари щеше да удари пети и да премахне нея.
	Жената попи очите си с кърпичката и вдигна поглед.
	— Не може ли просто да го вразумите? Убийството ми изглежда толкова…
	Минари се взря в нея така, сякаш някой току-що го бе ударил с чук по главата. Беше на ръба да обърне масата. Но сега не можеше да прецака нещата. Пое дълбоко дъх.
	— Да го вразумя? Вижте, госпожо, какво ви кара да смятате, че си струва той да бъде вразумен? Да не би да ви трябва още един удар по главата, за да се събудите? Щом един мъж започне да бие жена си, той никога няма да спре. Не може да се поправи. Ние го проучихме, знаем за хазарта, пиенето, изневерите. Той може да се прероди и петстотин пъти, но пак ще си остане куче. Търпели сте го досега, защото сте млада и силна, но когато остареете и получите онова — как се казваше? — остеопороза, след като получите остеопороза, какво ще се случи, когато ви удари? Ако ви бие, когато костите ви са целите на дупки, компресите няма да помогнат. Не, със сигурност няма.
	Минари прекрати тирадата си. Посредничката му го гледаше злобно. Тя хвана ръката на жената.
	— Сестричке, не е там проблемът. Вече нищо не може да го вразуми. Този кретен има ли някакви пари в банката? Някакви пари за предстоящото пенсиониране? На! Вразумяването му няма да те направи богата и няма да оправи живота ти. Помисли си на какво те е подложил. Толкова много си страдала. Наранил е тялото ти и е разбил сърцето ти. Не е редно! Ако продължаваш така, животът ти ще бъде само страдание, докато умреш. Сестричке, ти имаш куража за това! Имаш две застраховки, така че ще можеш да си почиваш до края на дните си. И дори няма да си мърдаш пръста. Този господин тук ще се погрижи за всичко.
	— Послушайте приятелката си — добави Минари. — Стига сте страдали, започнете да се наслаждавате на живота. Това е вашият шанс за ново начало.
	Жената наведе глава и пак заплака. Посредничката на Минари я потупа по гърба. Тихото хлипане на жената се усили. Тя удряше с юмрук гърдите си и дърпаше дрехите си. Минари въздъхна дълбоко, стана от дивана, отиде при Ресенг и промърмори:
	— Напоследък работата е много гадна.
	Точно тогава жената скочи от дивана.
	— Не мога да го направя! Просто не мога! Каквото и да е сторил, той все пак е човешко същество. — Взе пазарската чанта и се поклони няколко пъти пред Минари. — Съжалявам, толкова много съжалявам — каза тя с носов разплакан глас и се втурна навън. Посредничката се изправи, изпаднала в паника, и затича след нея.
	— Не мога да повярвам! Упорита идиотка — каза Минари, като се взираше в Ресенг.
	Ресенг се върна към вестника си.
	— Искам да кажа, че ако няма да ми плати, защо ще ми проглушава ушите два часа с разкази за скапания си съпруг? Какво си мисли, че е това тук, център за консултация за домашно насилие? Направо не мога да повярвам. Чу ли я само как каза, че тъпият й съпруг бил човешко същество? Ами ние тогава какво сме, мамка му? Да не мисли, че те са единствените „човешки същества“ с проблеми? По дяволите. Напоследък на никого не можеш да имаш доверие.
	Минари изрита коша за боклук. След това седна на дивана и изпуши още една цигара. Почти я бе довършил, когато телефонът му иззвъня. Беше посредничката.
	— Кучко, мислех, че е готова да подпише! Как можа така да прецакаш нещата?… Какво имаше предвид с това, че трябвало да си помисли? Имала е предостатъчно време!… Не била съгласна с цената? Откачена кучка. Преди минута не ми изглеждаше притеснена за парите?… С колко? Мамка му… Тя да не си мисли, че тук е фермерски пазар?… Само се погрижи да си държи устата затворена. Кажи й, че ако проговори, ще избием много хора или нещо подобно.
	Тресна телефона. Офисът утихна. Запали нова цигара и бавно огледа Ресенг. Ресенг остави вестника и погледна Минари. Минари загаси цигарата си и стана.
	— Човече, трудно е да намериш поръчка. Но какво води ваше величество в скромния ми офис?
	— Толкова дълго бях затворен в библиотеката, че бях забравил как е в реалния свят — каза Ресенг с усмивка. — Мислех да дойда тук и да видя какво се случва, да получа някои професионални съвети от теб.
	Лицето на Минари помръкна.
	— Ами какво да ти кажа, какъв съвет бих могъл да предложа на великия Ресенг? Едвам свързвам двата края. — Той се направи, че си поглежда часовника. — Всъщност, ако трябва да съм честен, моментът не е подходящ. Трябва да отида на едно място.
	— Зает си, разбирам. Е, тогава просто ще ти задам няколко прости въпроса.
	— Разбира се — отвърна колебливо Минари. — Надявам се да мога да ти отговоря.
	— Имаше ли среща?
	— Каква среща? Имаш предвид нещо като събрание на квартала? — Минари се шегуваше и се преструваше на небрежен. Но беше очевидно, че въпросът го бе сварил неподготвен.
	Ресенг го гледаше спокойно.
	— Чух, че напоследък има много срещи. Например срещи с Ханджа, а не със Стария енот. Искам да знам дали на тях е обсъждано нещо важно.
	— Нямаше среща. Както знаеш, срещите се правят само в библиотеката.
	— Нима? Нито една? — Той присви очи срещу Минари.
	— Ако е имало, аз не зная за нея. Защо Ханджа да ме кани? Аз си изкарвам прехраната, като потупвам възрастни дами по гърба. Той дори не ме смята за човек. Аз съм просто…
	Минари се взря в Ресенг, който извади нож и го остави на масата. Носната кърпа на Чу все още бе увита около дръжката.
	— Това е ножът на Чу. Преди не разбирах защо използва кухненски нож. Но след като го пробвах, разбрах.
	Погледът на Минари се местеше от него към ножа и обратно. Дали Ресенг блъфираше, или наистина щеше да го намушка? Просто се чуваше как чарковете в главата му се местят.
	Минари се насили да се усмихне.
	— Я стига, ти не си такъв.
	— Нима? А какъв съм? — Ресенг го гледаше право в очите.
	Минари извърна поглед.
	— Нали знаеш, не е новина, че Ханджа е погнал Стария енот.
	— Не това те питах — каза Ресенг. — Искам подробности.
	— Както ти казах, защо Ханджа ще споделя нещо с мен? Няма логика.
	— Ханджа те харесва. Ти никога не отказваш мръсни поръчки.
	Минари стисна зъби. Гордостта му беше наранена. Извади нова цигара. Ръката му трепереше, когато я поднесе към устните си. Опита се да я запали, но се отказа.
	— Стария енот ли те прати да ме убиеш, защото съм едно от кучетата на Ханджа?
	Ресенг се взираше в него, без да му отговаря.
	— Е, това наранява чувствата ми, наистина. Предай на Стария енот това от мен. Кажи му, че този път прекали. Напълно грешно ме е преценил. Не съм такъв. Откога съм толкова подценен?
	Минари се опита да разгадае изражението на Ресенг, но той не издаваше нищо. Минари отново се опита да го заговори.
	— Честно казано, доста хора се оплакват. От колко години библиотеката работи за нас? Стария енот може да се прави на светец колкото си иска и да се преструва, че оцелява на фотосинтеза, но ние останалите не можем. Дори когато няма работа, пак трябва да даваме по нещо на децата си всеки месец, да плащаме на ченгетата, да даваме дял от комисионите на брокерите и на хората нависоко, а така едва ни остават пари за пакет полуготови нудъли. Не приемам мръсни поръчки, а лайняни! А Стария енот стиска здраво списъка с клиентите и не иска да го покаже.
	Изражението на Минари показваше, че иска Ресенг да се съгласи с него, но Ресенг не трепваше.
	— Знаеш ли колко по-добра би била ситуацията сега, ако Стария енот издаде поне няколко от големите си клиенти? Но инатливият старец отказва. Е, разбира се, че момчетата роптаят. Виждаш колко е трудно да свържеш двата края напоследък. Трупат се оплаквания. Разбира се, че се трупат. Когато се съберат, всички мрънкат само за Стария енот. Но не и аз! Аз съм на негова страна. Казвам им, че не е редно да го мразят само защото времената са тежки, и им напомням за доброто, което ни е сторил в миналото. Казвам им, че в живота има възходи и спадове и просто трябва да се стегнем. Сериозно ти говоря! Питай когото искаш! Аз съм единственият, който заема страната на Стария енот. Кажи ми истината — някой друг от пазара носил ли му е подарък за празниците? Никой, нали? Аз, Минари Пак, съм единственият. И не му занесох просто какъвто и да е подарък — не, дадох му аншоа, която сам купих от супермаркета. Аншоа! Специална селекция!
	Тирадата като че ли успокои малко нервите на Минари. Той най-накрая успя да запали цигарата си и издиша голям облак дим.
	— Ще ти задам друг въпрос — каза спокойно Ресенг. — Ханджа определил ли е дата?
	Минари го погледна като ударен от гръм.
	— Откачам, като говоря с теб. А ти пак не разбираш. Само защото си изкарвам прехраната, като намушквам с нож възрастни дами в гърба, не означава, че ще предам старейшините си. — Той поклати глава.
	По лицето на Ресенг премина едва доловима усмивка. Той потупа ножа. Минари се взря във върховете на пръстите му.
	— Искаш ли днес да отидеш при Мечката? — попита Ресенг.
	— Аз, Минари Пак, съм оцелял на месния пазар трийсет години — заяви онзи, като рязко повиши глас. — Минал съм през ада. Този твой малък кухненски нож е пълен майтап. Аз съм Минари Пак, по дяволите!
	Той вдигна трепереща ръка, за да си дръпне от цигарата. Ресенг веднага взе ножа и с едно бързо движение преряза пръстите на Минари. Показалецът и средният пръст полетяха във въздуха, докато цигарата все още беше между тях, и се стовариха върху бюрото. Минари се взря в дясната си ръка, след това се обърна и погледна двата си пръста, от които се стичаше кръв, а от цигарата все още се издигаше дим. Когато Ресенг вдигна вежда, Минари пребледня и направи крачка назад. Ресенг спокойно остави кухненския нож.
	— Питам те за последен път. Ханджа определил ли е дата?
	Ризата на Минари почервеня. Той се взря в унес в стичащата се от ръката му кръв, после вдигна поглед към Ресенг, който взе цигарата от отрязаните пръсти и я загаси в пепелника, а след това наклони глава, за да покаже на Минари, че все още очаква отговор.
	— Какво е това, мамка му! — Минари се разплака. — Защо го направи? Мамка му, не можеше ли да поговорим като цивилизовани хора? Защо ми отряза пръстите?
	Ресенг пак вдигна ножа.
	— Ханджа планира нещо голямо, това е всичко, което знам, кълна се — запелтечи Минари.
	Ресенг остави ножа и потупа два пъти по дръжката.
	— Какво планира? — попита той с вдигната вежда.
	— Не съм сигурен. Мисля, че е нещо с правителството. Президентските избори наближават, нали знаеш.
	Ресенг се намръщи, за да покаже, че това не е достатъчно.
	— Изпълних няколко малки поръчки за него, но това е всичко. Не съм единственият. Другите също участват. Но не знам какво общо има това с библиотеката и дали смята да измами Стария енот. Кълна се. Казвам ти, премахнах само няколко старчоци, които и без това щяха скоро да умрат.
	След като изстреля това, Минари сграбчи дясната си ръка с лявата и направи гримаса.
	— И аз ли съм в списъка? — попита Ресенг.
	— Откъде да знам? — Минари изглеждаше искрено разочарован. — Хайде, помисли си. Защо Ханджа би споделил подобна информация с нещастник като мен? — По лицето му се стичаха сълзи.
	Ресенг помисли за миг и пак взе ножа. Минари се уплаши и се дръпна към стената. Ресенг взе салфетки от бюрото и изтри острието. След това пъхна ножа обратно в кожената му кания и го прибра в джоба на якето си. Минари зорко го следеше, после уви ръката си в носна кърпа. Посегна към пръстите на бюрото, но се спря и погледна към Ресенг, който се взря в него за миг, понечи да каже нещо, но се спря и се обърна, за да си тръгне. Докато излизаше през вратата, чу как Минари се суети зад него и си мърмори под носа:
	— Какво се случи, мамка му? Мили боже, какво се случи?
	По средата на дървеното стълбище Ресенг срещна възрастната жена с накъдрената коса, която по-рано бе избягала навън, а сега се качваше обратно с посредничката на Минари. Когато видя Ресенг, тя набързо прикри лицето и хукна обратно надолу. Съучастничката я изгледа с раздразнение.
	— Ама че лъжкиня. Прави се на толкова невинна. А е пълна мръсница. — Погледна към Ресенг. — Тръгваш ли си вече? Остани. Да се видим за малко…
	— Достатъчно се забавлявах — отвърна Ресенг и се усмихна.
	— Нямам търпение да изпълня поръчка с теб някой ден, Ресенг — каза тя в опит да го съблазни.
	Той кимна.
	Тя погледна пак към дъното на стълбището и промърмори.
	— Защо тази идиотка не се връща?
	Когато Ресенг излезе навън, възрастната жена стоеше с лице към стената. Синината на скулата й и одрасканото по шията й говореха за насилие. Ресенг запали цигара. Жената се обърна, когато запалката щракна. Той издиша облак дим и каза:
	— Госпожо, помислете си. Съпругът ви никога няма да се промени.

	* * *

	Следващия път, когато Ресенг отиде в „Кучешката къща“, бюрото на библиотекарката все още бе празно, но надписът „В отпуск“ беше изчезнал. Нямаше ги и кошницата с плетиво, която винаги стоеше вляво от нея, шишенцата с лак за нокти, подредени по цветове, и малкото огледалце. Плюшените играчки — Мики Маус, Мечо Пух, пандата и махащата котка — също бяха прибрани. На бюрото й бе останал само пластмасовият органайзер с чекмедженцата с етикети. Без особена причина Ресенг прокара ръка по повърхността на бюрото.
	Чу как на втория етаж пада книга и се качи, за да види какво става. Стария енот се бе качил на стълба, бършеше прах от полиците и хвърляше на пода книги, които трябваше да отидат на боклука. Отдавна не го беше виждал лично да чисти библиотеката. Когато Ресенг беше много малък, понякога Стария енот се разхождаше с кофа с вода и парцал. Качваше се на стълба и започваше от най-високите полици, бършеше всяко ъгълче с влажния парцал, както и всяка книга, преди да я върне на мястото й. Докато го правеше, по лицето му, обикновено напълно безизразно, се появяваха леки признаци на радост. Сякаш се връщаше шейсет години назад, когато бе започнал работа като новоизлюпен библиотекар.
	Ресенг взе книгите от пода и ги сложи на количката. Стария енот погледна надолу към него.
	— Всичките ли ще изхвърлиш? — попита Ресенг.
	— Не издържаха изпитанието на времето.
	Ресенг погледна пътеката между полиците. Навсякъде имаше купчини книги, много повече от обикновено. Обичайно претъпканите лавици сега изглеждаха поопразнени.
	Стария енот слезе от стълбата. Беше запретнал ръкави до лактите и държеше кофата с вода и парцала в лявата си ръка, изглеждаше по-щастлив и по-здрав от всякога. Но тялото му се бе наклонило опасно под тежестта на кофата. Ресенг посегна да я вземе и Стария енот му я подаде.
	— Изглежда, че Ханджа е избрал дата — каза Ресенг.
	— Дата за какво? Да не би да се жени? — пошегува се Стария енот.
	— Трябва да го пипнем първи.
	Стария енот се обърна към него и не каза нищо известно време. След това се ухили.
	— Ние? — Опита се да погледне Ресенг със съжаление, но изражението му бе по-скоро разкаяно и меланхолично. — Ако убием Ханджа, някой друг злодей ще заеме неговото място. Да не би да си ти? — попита Стария енот с лека усмивка.
	Той пое към кръглата маса и двата стола между полиците. Избърса масата и махна на Ресенг, който отиде при него и остави кофата на пода. Стария енот му предложи цигара. Ресенг учтиво отказа. Стария енот пак му предложи. Ресенг се поколеба и я взе. Стария енот запали първо неговата цигара, а след това и своята. Пушеше бавно и се взираше мълчаливо през прозореца.
	В слънчевите лъчи, спускащи се през прозорците с решетки на втория етаж, танцуваха прашинки. Като малък Ресенг обичаше да седи в западния ъгъл и да гледа праха в насечената светлина. Дори и най-малкият шум го раздвижваше. Той наблюдаваше как димът от цигарата му се издига към тавана като пересто-купест облак покрай табелата „Пушенето забранено“ на Стария енот и се смесва с праха. Затваряше книгата, която четеше, с часове се взираше във формите, образувани от прашинките, цигарения дим и светлината, които се сблъскваха във въздуха, и си мърмореше: „Прахът е истинският господар на тази библиотека“.
	Очите на Стария енот все още бяха обърнати към западните прозорци, когато каза:
	— Най-старият запазен човешки череп има дупка от копие. Проституцията е много по-древна професия от селското стопанство. Първият син в Библията също е бил убиец. Хиляди години човешките постижения са били възможни само чрез война — включително и цивилизацията, изкуството, религията и дори мирът. Знаеш ли какво означава това? За човешката раса? Означава, че от самото начало хората заговорничат, за да се избиват един друг, за да могат да живеят. Или като убият опонентите си, или като изпържат убиеца. Затова са оцелели. Човечеството винаги е страдало от тази апоптоза, от тази програмирана клетъчна смърт. Това е истината за света. Така е започнало всичко, така сме живели през цялото време. Вероятно винаги така ще живеем. Защото никой още не знае как да спре това. Накрая все някой се озовава в ролята на сводника, проститутката и наемния убиец. Много е забавно, че точно затова колелото продължава да се върти.
	Стария енот завърши речта си и хвърли цигарата в кофата с вода.
	— Това какво общо има с убийството на Ханджа? — попита Ресенг.
	— Ако неговият стол се опразни, някой друг ще заеме мястото му. Най-добрият сценарий е в този стол да седне този, който е най-подходящ за мястото на злодея. А Ханджа определено е по-мъдър злодей от мен.
	Очите на Ресенг се разшириха.
	— И ти просто ще се примириш?
	— Аз вече съм мъртъв сакат старец, останал без късмет. Нищо няма да се промени, ако се отървем от Ханджа.
	Стария енот взе парцала и посегна към кофата до краката на Ресенг. Ресенг побърза да хване дръжката й, но той леко го тупна по ръката. Ресенг я пусна. Стария енот взе кофата и бавно закуцука към банята. Отзад приличаше на човек, ходещ по въже.


>	Мито

	Тя работеше в бакалията. Първо приветстваше клиентите с малко прекалено силно произнесено „Добре дошли!“, а после ги заливаше с още звънливи думи. „Да ви помогна да намерите нещо?“ Или любопитно добавяше: „О, и аз купувам тези бисквити!“. Повечето клиенти я игнорираха. Но тя въпреки това се смееше, без да обръща внимание, и продължаваше да се шегува с тях, докато чукаше по касовия апарат и взимаше продукти от щанда с пресилени жестове. Когато нямаше клиенти, не спираше да бъбри по телефона в магазина или да чисти полиците и преподрежда вече идеално подредените продукти. Говореше или чистеше, чистеше или говореше. Приличаше на дете с дефицит на вниманието.
	— Сигурен ли си, че тя е направила бомбата? — попита невярващо Ресенг.
	— Три от компонентите са пратени на нея — каза издирвачът Чонхан. — Така че до голяма степен е сигурно. Имам предвид — какво друго може да е? Поръчва си експлозиви, за да прави заря? И при това ги купува от черния пазар.
	— Не ми се вярва да е точно тази жена.
	— Имаш право. Тя наистина изглежда като някоя, която би направила заря.
	Ресенг извади шишенце с лекарства и глътна един аспирин. Всеки път, когато излизаше в града, получаваше главоболие. Светофарът се смени и момчето, което доставяше пица, направи неправилен обратен завой. Връзката на лявата обувка на мъжа в костюм, който четеше вестник, докато чакаше да се смени светофарът за пешеходците, беше развързана. Тази развързана връзка изнервяше Ресенг. Светофарът отново се смени и редица коли направиха правилен ляв завой. Доставчикът на пица подкара скутера си по претъпканата пешеходна пътека, сякаш изпълняваше цирков номер, после спря със скърцане на гуми. Светофарът отново се смени и мъжът, четящ вестник, тръгна да пресича, без да забелязва влачещата се зад него връзка. Такива неща силно дразнеха Ресенг. Той винеше за главоболието си претоварването с ненужна информация. Оцеляването изисква остри и чувствителни сетива, но тези сетива не правят разлика между нужно и ненужно. Накрая неговите прекалено изострени сетива и тревожността, която предизвикваха, щяха да го погубят.
	— Какъв е случаят? Да не би да е бомбаджийка? — попита Ресенг.
	— Трудно е да се каже. Не ми се вярва това да е специалността й, а като се има предвид фигурата й и начинът, по който се движи, не е и наемна убийца. Не е възможно да е от заговорниците. Все още не мога да схвана.
	— Знаеш ли изобщо нещо?
	— Хей, не ми се карай — измърмори Чонхан. — Търсих къде ли не, не съм спал, за да открия коя е. Факт е, че ако не бях аз, нямаше да знаем за нея. Никой друг не е стигал толкова далече.
	Той му подаде дебел кафяв плик.
	— Тя е една притеснително сложна личност — добави Чонхан. — Аз не мога да я разгадая, но може би ти ще успееш.
	Ресенг отвори плика. Вътре имаше стотици снимки и досие на жената. Той прегледа снимките. Пред къщата й, на улицата, в автобуса, в библиотека, в бар, на басейн, в пекарна, в универсален магазин, в кафене, на рибния пазар… Снимките отлично бяха запечатали движенията й през последната седмица. Ресенг извади една и я показа на Чонхан.
	— Какво е това?
	Жената стоеше на площад и държеше плакат: „Спасете коалите!“.
	Чонхан погледна и се засмя.
	— Е?
	— Имаше международна конференция за защита на коалите преди известно време пред сградата на Народното събрание.
	— И?
	— Тук тя е на демонстрация. Нали разбираш: „Хей, задници, намалете въглеродния двуокис“. Нещо в смисъл, че когато количеството на въглеродния двуокис в атмосферата се увеличи, хранителната стойност на евкалиптовите листа, които коалите обичат да ядат, намалява. Лицето й беше толкова почервеняло, докато скандираше, че се притесних да не пукне преди коалите.
	Ресенг се взираше невярващо в Чонхан.
	— Това са пълни глупости — каза той. — Пуска бомби в тоалетните на хората, но не иска някакви тъпи коали да умрат? Аз какво съм? Струвам по-малко от коала?
	— Да не би да си мислиш, че си по-висш от коала? — прекъсна го безцеремонно Чонхан. — И сега какво? Смяташ да я отвлечеш?
	Ресенг взе кухненския нож в кожената му кания от джоба си. Извади го, огледа острието и го върна обратно. Челюстта на Чонхан увисна.
	— Ще я намушкаш ли? Посред бял ден? Не ми пука колко си уплашен, не можеш да направиш това.
	— За какъв ме мислиш? За примат?
	— Тогава за какво ти е ножът?
	— Нали знаеш поговорката: „Можеш да получиш много повече с блага дума и патлак, отколкото само с блага дума“?
	— Кой го казва?
	— Ал Капоне.
	— Мисля, че и с нож и блага дума ще получиш много.
	— Тя започна, като постави бомба в тоалетната ми. Аз просто отговарям.
	Ресенг запали цигара. Жената все още беше на телефона. Когато влезеше клиент, бързо затваряше; когато си тръгнеше, тя се връщаше обратно на телефона. С кого, за бога, говореше? Ресенг внезапно й завидя, че има някой, който бе готов толкова дълго да слуша бърборенето й.
	— Кога свършва работа? — попита Ресенг.
	— В три. Има още един час.
	Ресенг погледна часовника си. Извади червен химикал от джоба си и започна да преглежда досието на жената. Чонхан очевидно бе изпълнен с досада и барабанеше с лъжичката по чинийката си. Ресенг сбърчи чело и се загледа в удрящата се в чинийката лъжичка и разклатената чаша за кафе.
	— Спри.
	— Боже, колко сме чувствителни… Такъв е животът, човече, не можеш да избягаш от шума.
	Чонхан измърмори и хвърли лъжичката на масата. Тя изтропа силно в чинийката. Ресенг го изгледа злобно. Сервитьорката излезе от магазина и се приближи към масата им на терасата.
	— Имате ли нужда от нещо?
	— Защо? Вие имате ли какво да ни предложите? — каза подигравателно Чонхан.
	Сервитьорката почервеня. Носеше жилетка като барманка върху бяла риза и прилепнала черна пола.
	— Искате ли още кафе? — попита тя, като се опита да скрие смущението си.
	— Би било страхотно! — каза Чонхан, като се изсмя глупаво.
	Тя им донесе чашите с кафе и когато се отдалечаваше, Чонхан се обърна да я зяпа.
	— Много е секси.
	— Май пак се правиш на играч. Какво стана с последното момиче?
	— Кое?
	— Онова, което говореше носово.
	Чонхан се намръщи и се замисли.
	— О! Спомних си. Да, тя вече е минало. Все едно говорим за каменната ера.
	— Ако преди три месеца е била каменната, сега коя ера е? Неолит? Как така не можеш да изкараш повече от месец с някоя?
	— С тази, последната, вината не беше моя. Когато ме целуна, носът й потече. Сополът й падна върху мен. — Чонхан направи физиономия, все едно бе истински огорчен.
	Ресенг му хвърли съжалителен поглед и се върна към досието на жената.
	— Ако продължаваш да се държиш със свестните момичета като с боклуци, ще свършиш сам. — Не вдигаше очи от досието, докато говореше. — Не ставаш по-млад. В някакъв момент ще трябва да спреш да ръгаш с тоягата в пръстта и да избереш място, на което да изкопаеш кладенец.
	— Не ми пука къде ръгам, стига да е влажно. Освен това — какъв е смисълът? Да не би да търся нефт?
	Ресенг подчерта няколко важни неща с червено. Прелистваше досието и клатеше глава, опитваше се да осмисли нещата и от време на време поглеждаше към жената на касата. Докато той тихо подчертаваше, Чонхан не спираше да мрънка:
	— Кой казва, че кратките връзки не са сериозни? Обичал съм всяка жена, с която съм излизал. Наистина. Но съдбата е жестока, човече. Като се замисля, пътят, по който върви любовният ми живот, е стръмен и опасен. Нямаш представа как се чувствам. Ти никога не си затъвал в тресавището на любовта. Сърцето ти не е рязано на филийки с острото като бръснач острие на раздялата. Не знаеш през какво съм преминал! Не познаваш изпълненото с болка и жажда сърце на мъж, обречен да търси нова любов, за да излекува раните от старата, болезнените спомени, които отказват да си тръгнат, без значение колко много пиеш или се биеш в гърдите или…
	— Тя лекар ли е? — прекъсна го Ресенг.
	— А? Колко пъти да ти казвам? Момичето, с което излизам, е медицинска сестра.
	Ресенг го погледна мръсно и посочи с брадичка към касата. Чонхан се обърна и се загледа.
	— О, да. Да, лекарка е.
	— Не ми прилича на такава. Не трябва ли да работи в болница? Какво, по дяволите, търси лекарка в бакалия?
	— Всъщност никога не е работила в болница. Била е в някаква лаборатория, но е напуснала преди известно време.
	— Защо?
	— Нямам представа. Откъде да знам какво се върти в главата на някаква объркана мацка?
	— Чувал съм, че много от заговорниците са лекари. Мислиш ли, че би могла да е една от тях?
	— Доколкото знам, няма млади заговорници. Предимно старци са. Най-младите трябва да наближават петдесетте. Освен това никога не съм виждал и не съм чувал за жена заговорник.
	— Доколкото знаеш? Откъде знаеш всичко това?
	— Какво? Все едно с теб имаме нещо общо! Професионалните ни нива са много различни. Моята работа е на много високо ниво, занимавам се с информация. Ти си хулиган, който ръга хората с нож за сашими. Ако това беше династията Чосон, нископоставен касапин като теб не би се осмелил да вдигне глава и да ме погледне в очите. Направи ли го, трупът му ще бъде увит в рогозка и оставен на лешоядите. Трябва да си ми благодарен до гроб и да си поласкан, че благоволявам да съм приятел с такъв като теб. А ти само се заяждаш с мен.
	— Благодаря ти, че си мой приятел — сопна му се Ресенг.
	Чонхан запали цигара.
	Бащата на Чонхан също беше издирвач. Преди това — професионален военен. Върнал се от Виетнам като награден офицер, но се оказал много слаб в издирването. Най-смешното беше, че станал издирвач, след като тръгнал да преследва избягалата си съпруга по света. Майката на Чонхан упоила баща му с бира с приспивателни и избягала с всичките пари, които той бил спечелил, като рискувал живота си във Виетнам.
	— Майка ми е дама от класа, а? Заряза съпруга и сина си заради истинската любов. Когато си влюбен, не мислиш за последствията. Само любовта има значение за мен — може би съм го наследил от майка ми…
	Бащата на Чонхан се заклел, че когато я намери, ще накъса нея и любовника й на парченца и след това ще се самоубие. Претърсил цялата страна сантиметър по сантиметър, след това търсил и в чужбина, преследвал слухове, а у себе си винаги имал нож и цианид. Най-накрая я намерил. Управлявала успешен бизнес за химическо чистене във Филипините заедно с мъжа, с когото била избягала. Но бащата на Чонхан само я погледнал и се прибрал у дома. Не убил съпругата си и любовника й. Дори не докоснал ножа, който носил до сърцето си пет години. Нито се самоубил с цианид, дори не доближил жената, която бил търсил толкова дълго. Не й казал: „Как можа да ми причиниш това?“. Бащата на Чонхан просто гледал отдалече как майка му и новият й мъж простират пране. След това се върнал у дома.
	— Един ден моят старец се напи и ми обясни всичко. Каза, че за първи път я виждал толкова щастлива.
	Разбира се, може да е имало и друга причина. Дори и най-силните омраза, отмъстителност и гняв с течение на времето намаляват и избледняват напълно, както всичко останало във вселената. Веднъж, когато Чонхан пътува до Филипините по работа, Ресенг го попита дали се е срещнал с майка си. Чонхан го погледна тъжно.
	— Какъв е смисълът? — бе казал той. — След всичките усилия, които е положила, за да бъде щастлива, защо да се намесвам и да й съсипвам живота? Всеки от нас трябва да води собствените си битки за щастие.
	Бащата на Чонхан беше треторазреден издирвач, но Чонхан бе сред най-добрите. Можеше да намери всеки — абсолютно всеки, стига да е още жив някъде на Земята, а не на Марс — обикновено за не повече от две седмици. Имаше дарба да намира хора, но беше дори още по-добър в следенето им. В света на заговорниците наричаха хора като него сенки. Те следяха целите си, без да бъдат забелязани, снимаха, записваха движенията им и предаваха информацията на някой заговорник. Чонхан ходеше по петите на набелязаните от него хора и никога не го хващаха. Когато Ресенг го попита каква е тайната му, той отвърна:
	— Да съм обикновен. Никой не помни обикновените.
	Според Чонхан, за да си отлична сянка, са ти необходими ловкост, умение да се сливаш със средата и да увърташ или хубаво прикритие. Не ставаше въпрос да си невидим. Най-важното бе да си човек, когото другите не смятат за необходимо да запомнят.
	— За да го направиш, първо трябва да осъзнаеш какво означава „обикновено“. Трябва да станеш олицетворение на обикновеността. Хората не обръщат внимание на обикновените неща и дори да го направят, бързо ги забравят. Но да станеш човек, когото никой не помни, е наистина трудно. Да размиеш присъствието си. Да се движиш леко и незабележимо като пара, докато най-накрая изчезнеш. Да оставиш хората да минават буквално през теб, все едно изобщо не си там, все едно си от въздух. Да се превърнеш в такъв човек е изключително трудно.
	— Хм — каза Ресенг и кимна. — Звучи невъзможно.
	— Като се замислиш, да станеш обикновен е точно толкова трудно, колкото да станеш специален. Непрекъснато мисля кои неща са обикновени. Дали да си среден на ръст? Да имаш средностатистическо лице? Да се държиш като всички? Да не си нищо особено като личност и да имаш незабележима работа? Не, не е толкова просто. Няма такова нещо като средностатистически живот. Независимо дали е великолепен или посредствен, всеки човек е уникален. Затова е толкова трудно да обичаш по обикновен начин, да си мил по обикновен начин и да напускаш хората по обикновен начин. Плюс това в този вид живот няма любов, няма омраза, няма предателство, няма болка и няма спомени. Той е сух и безвкусен, безцветен и не мирише на нищо. Но познай какво? Този живот ми харесва. Не мога да понасям, когато нещата са прекалено сериозни. Затова се уча как да карам хората да не ме запомнят. Не е лесно. Няма го в нито една книга, никой не го преподава. Всички искат да имат живот, който ги прави специални, който кара другите да ги помнят. Обикновеността, която аз преследвам, означава живот, който никой няма да запомни. Искам забравен живот. По това работя.
	На Ресенг му хареса как прозвуча това. Затова бяха станали приятели. Чонхан бе израснал край баща си, беше учил в свободното си време, бе завършил гимназия и университет, където бе следвал геология. Не защото оценките му не бяха достатъчно добри, за да влезе право или икономика, а защото геологията бе първият му избор. Каза, че избрал тази специалност, защото, когато му доскучавало, докато пътувал с баща си, обичал да смуче малки камъчета като бонбони, за да изучава вкуса им.
	— Камъните имат вкус?
	— Разбира се. Гранитът и гнайсът се различават като сините сливи и лимоните.
	— Искаш да кажеш, че си учил геология, за да разбереш повече за вкуса на камъните?
	— Може да се каже и така, да, но вероятно трябваше да уча гастрономия.
	Ресенг не можеше да си представи как някой може да вземе толкова важно решение по подобна причина. Но Чонхан бе роден оптимист и като че ли не му пукаше. Караше по течението в колежа, посещаваше всички лекции и си получи дипломата. Макар че в съответствие със специалните му умения, никой от състудентите му не го помнеше.
	Чонхан винаги беше имал приятелка. И приятелките му се сменяха често. За нормален човек такъв любовен живот би бил работа на пълен работен ден.
	— Как така всички момичета те харесват? — попита Ресенг.
	— Не е това. Те всъщност не ме харесват. Никое момиче не може да харесва човек, който не съществува.
	— Да бе! Виж с колко много момичета си ходил.
	— Те просто са самотни. Намират се в такава фаза. И имат нужда от човек, който да им е компания през това време. На моето място можеше да е дърво или саксия. Знаеш моята специалност: да съм тих като саксия — каза Чонхан с усмивка.
	Всеки път, когато Ресенг се виждаше с него, си мислеше как той преследва обикновеността. Това беше много необичайна обикновеност. Като лице, което би познал навсякъде, без никога да си го виждал. Лицето на Чонхан вече достигаше нивото на обикновеност, към което винаги се бе стремял: човек беше сигурен, че го е срещал някъде, нещо в него му беше познато, струваше му се отзивчиво. И в същото време той бе толкова обикновен, че трудно биха се намерили думи, с които да бъде описан. Ресенг си представяше, че сигурността и спокойствието, които жените чувстваха край Чонхан, са част от неговата обикновеност. Затова и на тях, и на него им беше толкова лесно да са заедно и толкова лесно да се разделят.
	Ресенг си погледна часовника: 2:40 следобед. Жената все още говореше по телефона. Той се върна към досието.
	— Мито истинското й име ли е? — попита.
	— Така изглежда. По-малката й сестра се казва Миса.
	— Мито и Миса? Почва и пясък? Баща им сигурно е имал странно чувство за хумор.
	Ресенг подаде на Чонхан фотокопие на вестникарска статия. Беше за семейство, претърпяло катастрофа.
	— Какво прави това тук?
	Чонхан взе фотокопието.
	— Преди двайсет години е имало катастрофа. Родителите й били на предните седалки. Починали на място. Тя и по-малката й сестра били отзад. Оцелели, но гръбнакът на сестра й бил силно увреден и тя се парализирала от кръста надолу. Карал бащата, твърди се, че причината за катастрофата е превишена скорост и употреба на алкохол. Ако се съди по следите от гумите, са се движили с над 220 километра.
	— Карал е пиян с такава скорост, докато любимите му дъщери и съпруга са били в колата?
	Ресенг прегледа статията отново. Колата била намерена обгорена и смачкана под осемметрова скала до тих малък град в топъл майски ден. Семейството било излязло на излет, което рядко му се случвало. Нямало е причина бащата да кара толкова бързо пиян. Тук определено миришеше на заговор. И то много банален при това. Даже по-лошо — цялата работа беше немарлива. Защо ще набелязват цялото семейство? Ако бащата на тази жена е бил мишената, можели са да го ликвидират сам доста по-чисто.
	— Какво е направил баща й?
	— Високопоставен държавен чиновник. Имаше нещо съмнително в него, но бях прекалено зает да търся за нея, за да го проверявам.
	— Дори зад катастрофата да стои заговорник, защо, по дяволите, ме е набелязала? Тя е била на единайсет, когато това се е случило. Аз съм бил едва на дванайсет! — Ресенг изведнъж се изнерви.
	— Защо ми се ядосваш? Просто иди при нея и спокойно й обясни, че си бил на дванайсет по онова време. И дръж ножа настрана, нали разбираш, за да бъде разговорът приятелски.
	Ресенг пак провери колко е часът: 2:55. Тя всеки момент щеше да си тръгне от работа. Той върна снимките и досието в плика, стана и си оправи дрехите. Усещаше тежестта на ножа на Чу във вътрешния джоб на коженото яке. Върза и стегна връзките си, за да бъде готов да я последва на мига, щом тя излезе. Виждаше я как се смее вътре в магазина.
	Но когато удари три, тя все още беше зад щанда. Не само че не си тръгваше от работа, ами се кикотеше и бъбреше по проклетия телефон десет минути след края на смяната. В бакалията влезе млада жена, която приличаше на служителка на непълен работен ден, но тази зад щанда не даваше никакви признаци, че се готви да си тръгва, макар вече да беше три и трийсет. Ресенг погледна към Чонхан.
	— Нали каза, че приключва в три?
	— Трябва да си е сменила графика — отвърна Чонхан и се почеса по главата. — Всеки ден през последната седмица си тръгваше точно в три. Просто се опитва да ме изложи.
	Нещата се объркваха, когато някой следен решаваше да смени модела на поведение. Това беше дразнещо и изнервящо. Защото точно тогава наемните убийци допускаха грешки. Или следеният сменяше модела си на поведение, или убиецът — своя. И двата сценария свършваха катастрофално. Правеха се грешки, оставяха се фатални улики, заговорът се объркваше. А когато заговорите се объркат, наемните убийци умират. Защо? Когато човек се върне назад към събитията, винаги се оказва нещо много дребно. Забравен у дома портфейл, свършил шампоан сутринта, изскочило от нищото хлапе на велосипед с три колелета на алеята.
	Жената все още беше в магазина. Не беше от значение. Нямаше начин Ресенг да убие някого днес. Но въпреки това сърцето му биеше силно. През нервните му окончания се спускаше тревожност. Тя трябваше да си тръгне в три следобед. Ресенг щеше да я проследи. Чонхан щеше бавно да кара след тях с колата си. Малко по-нататък имаше тиха странична улица, където в отрязък от двеста метра нямаше охранителни камери. Тя винаги минаваше по тази странична улица. Ресенг щеше да я потупа по рамото. Ако беше нейна мишена, тя щеше веднага да го разпознае.
	— Да отидем на някое тихо място да поговорим?
	Ако тя се съгласеше, това щеше да е краят. Нямаше да има нужда от дълги обяснения или заплашителни думи, нямаше да има нужда от ножа.
	Ресенг и Чонхан изчакаха в мълчание още трийсет минути. В четири часа Ресенг си сложи слънчевите очила и тръгна решително към магазина.
	— Хей, почакай! — извика Чонхан. — Не можеш просто да се втурнеш в бакалията с нож в ръката. Тези места са пълни с охранителни камери!

	* * *

	— Добре дошли!
	Жената покри с длан слушалката и поздрави на висок глас Ресенг. Тонът й беше весел. Ресенг стоеше на вратата и се взираше в нея. Но тя се извърна, без да дава никакви признаци, че го е разпознала, и продължи да говори по телефона. Всички в магазина можеха да я чуят.
	— Нали знаеш онази песен: „Ох, влюбен съм в момичето на най-добрия си приятел, какво да правя…“. Да, същата! Докато я пееше, щеше да се разплаче! И непрекъснато удряше дайрето, макар че е балада! Щях да умра от смях… Стига бе! Няма да правя дует с този тип! Но като стигна до втората част на песента, започна да бръщолеви нещо, че гаджето на приятеля му е ударено с чук в главата. Той е едър мъж… Кълна се. Какво бих могла да направя? Прегърнах го и го потупах по рамото. Стори ми се, че трябва. Той облегна глава на гърдите ми и се опита да се преструва, че все още плаче, но аз видях как гледа късата ми пола. Той наистина си помисли, че ме е вкарал в подходящо настроение. А аз си мисля: ти майтапиш ли се с мен?… Е, нали знаеш, нямаше как да не го целуна. Но това не му беше достатъчно… Не, не че не исках, просто не желаех той да си съставя грешно впечатление за мен. Току-що бяхме почнали да излизаме. Друго щеше да е, ако бяхме отишли в хотел. Но в караоке бар? Този тип си нямаше никаква представа… Не, не, не е толкова лош. Имам предвид, че в него има нещо симпатично и ми се струва свестен… Точно така, важно е началото да е добро. Ако си съставят погрешно впечатление, няма връщане назад.
	Ресенг все още стоеше на вратата и се взираше в нея. Тя хвърли поглед към него. Той си свали слънчевите очила.
	— Изчакай, не затваряй. — Тя покри пак слушалката с длан и обърна глава към Ресенг. — Господине, да ви помогна ли да намерите нещо? — попита напевно.
	По лицето й нямаше и следа от страх или подозрителност. Заговорниците винаги разпознаваха лицата на мишените си. Точно както наемните убийци разпознаваха мишените си навсякъде. Веднага щом заговорът бъдеше обявен, те не можеха да се стърпят да не поглеждат снимката на жертвата си всяка свободна минута. От нерви. Лицето на жертвата остава в теб, запечатва се в ума ти за седмици наред, дори и след като я убиеш. Виждаш хора на улицата, които приличат на нея, и подскачаш. Непрекъснато сънуваш кошмари, че я срещаш. Тази жена не беше заговорница. Не беше и наемна убийца. Не беше нищо. Коя, по дяволите, беше тя? Да не би Чонхан да бе сгрешил?
	— Господине, с какво мога да ви помогна? — попита тя пак.
	— Какво? О. Шоколад! Къде мога да намеря шоколад? — Устата на Ресенг се движеше независимо от волята му.
	— Шоколад? Там, вляво, втората полица от долу нагоре. — Гласът й продължаваше да е приятелски.
	Защо каза шоколад? Дори не обичаше шоколад. Ресенг отиде до полицата и грабна два сникърса. Беше жаден, затова взе и две спортни напитки от хладилника. Докато затваряше вратата на хладилника, я чу да казва по телефона:
	— Хей, нека ти се обадя по-късно. Ще ти разкажа всички подробности лично. — Говореше по телефона от часове, какви подробности може да е пропуснала? Луда работа. Никога нямаше да разбере жените. Постави шоколадовите десертчета и спортните напитки до касовия апарат. — Почитател на шоколада, а? — попита тя.
	Ресенг кимна сдържано; не беше в настроение за бъбрене.
	— И аз обичам шоколад, но виждам, че купувате „Сникърс“. Опитвали ли сте „Хот Брейк?“
	— Какво? — Ресенг се взря в нея.
	— „Хот Брейк“. „Сникърс“ е направен по американски вкус, но „Хот Брейк“ е за нашия и не се лепи по зъбите. Предлага най-доброто за тази цена и струва наполовина колкото „Сникърс“, макар, разбира се, непрекъснато да намаляват грамажа, за да запазят цената такава, каквато е била преди десет години, това е тъжната истина, но след като всичко друго поскъпва, предполагам, че не е толкова зле. Та какво мислите? Искате ли да ви сменя единия „Сникърс“ с „Хот Брейк“?
	Жената говореше толкова бързо, че Ресенг не бе сигурен какво точно бе казала току-що. Като че ли му съобщи, че харесва повече „Хот Брейк“. Е, и? На кого му пука дали тя харесва „Хот Брейк“ и дали струва наполовина колкото „Сникърс“? Трябваше просто да млъкне и да му вземе парите.
	— Колко струва? — попита той и посочи сникърсите.
	— Хиляда вона. „Хот Брейк“ е само петстотин вона. — Тя вдигна пет пръста.
	Хвърли му игрива усмивка. Ресенг върна единия „Сникърс“ и си взе „Хот Брейк“. Нямаше търпение да приключи с всичко това. Отвори портфейла си.
	— Няма да съжалявате. — Жената вдигна юмрук във въздуха. — „Хот Брейк“!
	— Много благодаря.
	— Ха-ха! Ха-ха! Няма нужда от благодарности! Важното е да споделяме ценна информация със сънародниците си. — Тя се засмя от сърце, сякаш току-що се бяха срещнали насред сибирската пустош.
	Когато Ресенг излезе от бакалията, Чонхан бе паркирал отпред със запален двигател. Изглеждаше разтревожен. Ресенг отвори вратата и се качи.
	— Какво стана? — попита нетърпеливо Чонхан.
	Ресенг хвърли десертчето „Хот Брейк“ в лицето му. То отскочи от челото на Чонхан и падна в скута му.
	— Какво е това?
	— На какво ти прилича? Шоколадче. Ще те изпълни с братска любов.
	Чонхан се намръщи и разкъса опаковката.
	— Влезе вътре, сякаш се канеше да заколиш бик с кухненски нож, а се връщаш само с едно шоколадче?
	— Всъщност с две. — Ресенг отвори спортната напитка и отпи. — Тя не е заговорница. Определено не е наемна убийца. Не ме разпозна.
	— Не те ли разпозна? — На Чонхан като че ли не му се вярваше.
	Ресенг кимна.
	Чонхан извади керамичната обвивка на бомбата и я разгледа.
	— Знаем, че това е направено от аматьор, което означава, че тя не е и експерт по експлозивите. Коя е тогава?
	— Сигурен ли си, че е тя? — попита скептично Ресенг.
	— Аз да не съм новобранец? Казах ти, че определено е поръчала три от компонентите.
	Ресенг се взря в бакалията. Жената говореше с по-младата продавачка, която бе дошла да я смени. След малко по-младата служителка си погледна часовника, поклони се няколко пъти на жената и си тръгна.
	— По всичко личи, че поема смяната на момичето — каза Ресенг. — Мили боже, днес обърка графиците на всички.
	— Така изглежда, нали? Типично. Защо хората не правят това, което се очаква от тях? Защо объркват плановете на другите? Затова страната ни е толкова изостанала! Нужно е нещо повече от магистрали и небостъргачи, за да сме развита страна. Трябва да имаме и правилния манталитет, по дяволите!
	— Какво общо има това с развитите страни? — Ресенг отвори своя „Сникърс“ и отхапа от него.
	Очите на Чонхан се разшириха.
	— Хей, защо твоето десертче е различно от моето?
	— Моето е произведено в САЩ, а твоето — тук. Моето е хиляда вона. Твоето е петстотин.
	— Ах, ти, кучи…! — Чонхан се намръщи. — Защо ми купуваш евтино десертче? Знаеш, че предпочитам американските.
	Ресенг му подаде своя „Сникърс“. Чонхан се ухили като дете при смяната.
	— Разрови се по-дълбоко в биографията й. Работа, родители, по-малка сестра, лабораторията, в която е работила, банковите й трансакции, всичко, което можеш да откриеш.
	— Какво? Очакваш да направя всичко това срещу едно пикливо шоколадче? И с какъв бюджет? Цената ми се вдигна, човече! Има едно дребно нещо, наречено пазарна стойност, нали разбираш?
	— Приятелят ти е в смъртна опасност, а ти ми мрънкаш за пазарна стойност…
	— Добре. Ще го направя, ако продължиш да ме наричаш „батко“. Защото съм прекалено хуманен, за да зарежа малкото си братче в беда. А и погледнато реално, съм две години по-голям от теб.
	Ресенг го изгледа мръсно. Не извърна поглед, Чонхан го потупа по рамото, а изражението му казваше: _Не разбираш ли от майтап?_
	— Моля те, батко — каза Ресенг с равен глас.
	Чонхан го погледна с престорено отвращение.
	— Мамка му, къде е гордостта ти? Ама че си лесен! Наистина трябва да се държиш по-мъжки.

	* * *

	Когато приключи с покупката на котешка храна и котешки лакомства от магазина за домашни любимци и тръгна към къщи, вече беше тъмно. Ресенг провери пощенската си кутия във фоайето. Сметки и рекламни брошури. Тръгна към стълбите, но някой бе седнал на първото стъпало, беше се привел и изглеждаше полузаспал. Едната му ръка бе превързана, а в другата държеше плик за подаръци от универсален магазин. Ресенг се наведе, за да погледне лицето на мъжа. Беше Минари Пак. Ресенг го хвана за рамото и го разклати. Очите му се отвориха и той се огледа озадачен, след това се прозя широко и стана, мърморейки.
	— Какво правиш тук? — попита Ресенг.
	— Дойдох да те видя.
	— Трябваше да се обадиш преди това.
	— Просто реших да се отбия.
	— Да влезем.
	— Не, не, тук съм си добре.
	Минари махна с превързаната ръка и направи гримаса.
	— Как са пръстите ти?
	— Добре са. Пришиха ми ги обратно. Медицината много е напреднала! Не мислех, че лекарите могат да го направят, макар да отидох веднага в болницата заедно с пръстите, но виж какво стана, залепнаха си като преди. Като опашка на гущер, която пораства пак. Да… опашка на гущер.
	Минари промърмори думите „опашка на гущер“ още няколко пъти под носа си, очевидно бе впечатлен от собствената си метафора. Показа превързаната си ръка на Ресенг. После каза:
	— А, да, това! — сякаш бе забравил нещо важно. Подаде плика на Ресенг.
	— Какво е това?
	— Аншоа. Знам колко много обичаш бира. А за бирата няма по-добро мезе от сушена аншоа. Взех я от универсалния магазин, същата е като тази, която дадох на Стария енот. Специална селекция. Много е скъпа!
	Минари изглеждаше нервен. Ресенг вдигна едната си вежда. Защо Минари бе дошъл чак дотук, за да му донесе подарък?
	— Носиш ми подарък, след като ти отрязах пръстите? Дори не ти дойдох на посещение в болницата. Вече се чувствам много зле.
	— О, не, не. Не се чувствай зле. Ние, останалите, трябва да се чувстваме зле заради начина, по който се отнесохме към Стария енот. Това не беше редно. Всъщност той е причината да живеем така добре. Знам колко е бил мил към мен. На незначителните хора като нас никак не ни е лесно. Всеки е затегнал колана до последната дупка, но пак ни е трудно да свързваме двата края. Не че не си знаем мястото или нещо подобно, просто животът не спира да ни притиска.
	Минари извади цигара, но му бе трудно да щракне запалката с лявата ръка. Ресенг извади своята и му даде огънче. Минари пое дълбоко дима и го огледа от главата до петите.
	— Какво каза Стария енот?
	— За кое? За това, че ти отрязах пръстите ли?
	— Не, не за това. За отиването ни при Ханджа. Предполагам, че Стария енот вече знае за това. Разбира се, всички сме независими предприемачи със собствен бизнес, затова не бих казал, че сме изцяло под крилото на Ханджа. Въпреки това се чувствам зле.
	— Затова ли си тук? Да провериш накъде духа вятърът?
	— Не точно — каза колебливо Минари. — Това е само една от причините.
	Минари се взираше в уличната лампа, докато довършваше цигарата. На няколко пъти като че ли се канеше да каже нещо, но се спираше. След дълго мълчание той хвърли цигарата и я смачка под подметката си. Имаше нещо клоунско в идеално изгладените му сиви панталони и прекалено лъснатите червени обувки. Погледна към Ресенг с тъжна физиономия.
	— Напоследък момчетата говорят, че се надига война между Ханджа и „Кучешката къща“. Истинска война, като едно време. Ще настане хаос. Детективите и прокурорите ще ни напъплят, за да спасят собствените си задници. Отчаяни наемни убийци ще обикалят като кучета и ще се бият с всеки безпричинно. Малкото клиенти, които са ми останали, съвсем ще изчезнат. Ще бъда изхвърлен от бизнеса. Винаги малките хора като нас са преебаните. Ресенг, прекалено стар съм, за да се замесвам в тази битка. Стария енот и Ханджа са корави, амбициозни. Ще направят каквото е необходимо, за да спасят гордостта си. А какво ще стане с нас, които сме по средата? Ако заемем страната на Ханджа, ще трябва да се пазим от Стария енот. Ако само погледнем към библиотеката, ще трябва да се пазим от Ханджа. Ние сме между чука и наковалнята. И казвам ти, прекалено стар съм за това! Уплашен съм! Знаеш, че не съм амбициозен. Просто се опитвам да оцелявам.
	— Какво искаш да кажеш?
	— Ханджа иска да те види. Просто се срещни с него веднъж.
	Ресенг присви очи.
	— И ако се съглася?
	— Знаеш, че планината не може да има два тигъра. Нека бъдем честни, библиотеката няма шанс срещу Ханджа. Вече не е като едно време. Ако избухне война, всички сме мъртви. Стария енот? Определено мъртъв. И ние с теб също. И Ханджа няма да спечели нищо от това. Положихме толкова труд, за да изградим бизнеса си, но заради тези избори някой друг ще получи признанието.
	Ресенг хвърли плика с аншоата в краката на Минари Пак.
	— Да не мислиш, че заради тази пиклива аншоа ще ти се размине, задето ми казваш да забия нож в гърба на Стария енот?
	Минари изглеждаше шокиран, докато вдигаше плика.
	— Не знаеш ли колко е скъпа? — мърмореше той.
	Намръщен вдигна плика до ухото си и го разтърси, после го погали, все едно бе антична ваза. След това направи същата тъжна физиономия като преди.
	— Не ти казвам да предадеш Стария енот. Просто ти обяснявам как стоят нещата. Библиотеката отдавна не работи в наша полза. Бизнесмените не чакат. Знаеш това. В нашия занаят вече няма такова нещо като лоялност. Доброто старо време? Услуги? С това не се стига далече. Хората винаги отиват при парите. Стария енот се справя, но никога не излиза от библиотеката, затова не знае, че нещата са се променили. Ако избухне война, всички ще заемат страната на Ханджа. Дотук се стигна. Няма да има битка. Затова трябва да се срещнеш с Ханджа. Защото ти си ръцете и краката на Стария енот. Ако разговорът между теб и Ханджа протече добре, няма да има нужда от война. Стария енот ще може тихо да се пенсионира в провинцията и да прекара остатъка от живота си на спокойствие. А ние ще можем да разширим бизнеса си на спокойствие. Всички печелят.
	Ресенг си представи генерала в неговата планинска къщичка заедно с кучето му Санта. Някой сигурно му е казал същото, когато се е оттеглял. _Премести се на някое спокойно място в провинцията и се наслаждавай на остатъка от дните си. Всички печелят._ Какво имаха предвид? Да отглежда цветя, да сади картофи, да си вземе куче и да избере мястото, където ще намери вечен покой? Да се припича под следобедното слънце, докато само клепачите му помръдват, като някой стар и болен слон? Или да отиде в старчески дом, където единствените забавления са да бъбри със старци, с които няма абсолютно нищо общо, безкрайни игри на карти и кражба на камъчета от играта го за нарастващата колекция от безполезни неща. Тези дни щяха да се повтарят до втръсване, докато най-накрая някоя вечер смъртта се промъкне в стаята му като наемен убиец.
	Минари Пак все още държеше аншоата. Ресенг погледна нелепо поклащащия се в ръката му плик.
	— Просто го вземи — каза Минари. — Специална селекция.
	— Дай го на жена си. Или на Ханджа. Не ми пука. Откъде знаеш, че харесвам тази аншоа?
	— Щом продължаваш да си такъв инат, Ханджа няма да има друг избор, освен да те премахне.
	— Това заплаха ли е? — Ресенг изгледа зверски Минари.
	— Моля те, не усложнявай нещата. Няма нужда от тази битка. Казвам ти го като човек на два пъти повече години от теб: по-добре да целуваш задник, отколкото да се държиш като задник.
	Минари остави аншоата в краката на Ресенг, извърна се бавно и излезе. Ресенг се взря надолу в плика. И изведнъж си помисли: _Стария енот сигурно е много самотен._ Бизнесмените, които някога му носеха подаръци за всички празници, му бяха обърнали гръб до един. Сега вече това бе светът на Ханджа. Колко още можеше Ресенг да живее, ако отиде да се види с него? Три години? Пет? Може би повече. Може би дори ще доживее естествена смърт, ако падне на колене и започне да целува задници, както правеше Минари Пак. Нищо лошо няма в това да си доближи лицето до някой задник, разбира се. Не че някога честта и достойнството са означавали нещо за него.
	Стария енот обичаше да се шегува, че единствената причина да вземе Ресенг от сиропиталището била, че искал да има на какво да се подпира, когато ходи. Казваше го, за да го дразни, но когато Ресенг се замисляше, виждаше, че в това има известна истина. Той бе патерицата на Стария енот, откакто бе навършил единайсет. Сваляше книги от полиците, вършеше му услуги на месния пазар, предаваше му писмата от някой заговорник без лице, който му пъхаше пликовете под вратата. И след смъртта на дългогодишния асистент на Стария енот — Треньора, Ресенг изпълняваше и всички поръчкови убийства. Ако сега му обърнеше гръб, Стария енот щеше да остане без патерица.
	— Предполагам, че това не е най-лошото нещо, което може да се случи на човек от този занаят — промърмори Ресенг.
	Когато преди десет години убиха Треньора, Стария енот не направи нищо. Тогава нещата бяха различни: той все още бе на върха. И въпреки това не отвърна на удара, нямаше наказание, нито разследване. Стария енот дори не се разгневи, макар Треньора да бе до него три десетилетия. Просто изми тялото му, по което имаше множество прободни рани, очевидно получени в тежка схватка, и тихо го кремира в пещта на Мечката. Беше мрачно погребение. Ресенг беше единственият опечален освен Стария енот, който заедно с него пръсна праха му от върха на обветрен хълм.
	— Няма ли да направиш нещо? — беше го попитал Ресенг.
	— Така е при наемните убийци. Не можеш да обърнеш шахматната дъска само защото си изгубил пешка.
	_Така е при наемните убийци._ Това бяха последните думи на Стария енот за човека, който бе до него трийсет години.
	Ресенг бе научил всичко от Треньора. Как да борави с огнестрелни оръжия, как да използва нож, как да прави и обезврежда бомби, да поставя капани, да проследява и улавя жертвите си, дори как да хвърля бумеранг. След Виетнамската война Треньора си бе намерил работа в чуждестранна компания, която наемаше професионални войници, и бе пътувал до военни зони по целия свят. Имаше благо лице, заради което бе трудно да се повярва на твърденията му, че е убил стотици хора на бойното поле. И обичаше домакинската работа. Въпреки че тялото му бе огромно, ръцете му бяха измамно сръчни. Сам си правеше оборудването, вършеше всичко внимателно и точно и беше отличен готвач. Особено много обичаше да пере. Използваше всички слънчеви дни без изключение, за да пере на ръка чаршафите и пердетата и да ги простира на въжето в двора. С висяща от устата му цигара и с лице, на което бе изписано пълно задоволство, той наблюдаваше как чаршафите се веят на вятъра и казваше:
	— Само ако можех така да изпера и живота си.
	Де да можеше наистина така да изпере живота си. Щеше да се ожени за добро момиче, да отгледа деца и да води спокоен семеен живот, да готви, чисти и пере, което толкова много обичаше да прави. Но за нещастие животът не е чаршаф. Не можеш да изтъркаш от него миналото, спомените, грешките и съжаленията. И си умираш с тях. Както бе казал Стария енот, така е при наемните убийци.
	Ресенг взе аншоата, опакована като подарък, и се качи по стълбите. Когато отвори вратата, Бюро и Лампа се втурнаха да го посрещнат и започнаха да се галят в краката му. Той напълни две купички с пилешката супа, която им беше купил от магазина за домашни любимци. Котките мъркаха, докато ядяха супата. Ресенг ги потупа по главите.
	— Знаете ли как е при вашите посестрими, коравите улични котки? Ако ви изхвърля, вие, страхливки, няма да изкарате и една седмица. Навън е истински ад.

	* * *

	Котешкото кафене се наричаше „Обичам котки“.
	Когато Ресенг седна, Бюро и Лампа започнаха да мяучат в преносимата котешка клетка. Той отвори вратичката. Но те погледнаха към десетките други котки, които се разхождаха наоколо в кафенето, и отказаха да помръднат. Собственичката на заведението му донесе чаша кафе.
	— О, я виж кой ни е дошъл на гости. Това Бюро и Лампа ли са? — попита тя развълнувано.
	Котките му очевидно се радваха да я видят: те замъркаха и излязоха от клетката. Всички животинки веднага заобичваха собственичката на кафенето. Каква беше тайната й? След като се омъжила, започнала да отглежда повече от двайсет котки у дома си. Но когато броят им нараснал, съпругът й не могъл да го изтърпи и й казал да избира: или той, или котките. И просто ей така тя се развела и се изнесла. На сбирките на посетителите на котешкото кафене разказваше историята през смях отново и отново: „Можете ли да си представите, че ме накара да избирам? Ха!“.
	— Най-накрая ги доведе, след като толкова пъти те молех! — възкликна собственичката на кафенето, докато си играеше с котките на Ресенг. — Да не би случаят да е специален?
	Ресенг извади от джоба на якето си плик и й го подаде. Тя го погледна въпросително и извади отвътре два чека за един милион вона.
	— Ще съм ти много благодарен, ако ги гледаш — каза Ресенг. — Може да останат при теб известно време или много дълго. Също така е възможно изобщо да не се върна за тях.
	— Да не би да заминаваш някъде надалече? Да не би да отиваш в чужбина?
	— Не чак толкова далече, но не съм сигурен къде ще свърши пътуването ми.
	Тя кимна, сякаш разбираше.
	— Всички имаме мрачни моменти от време на време — каза и му върна плика. — Разбирам през какво преминаваш, но това не е необходимо. Ще се грижа за котките ти, докато се върнеш.
	— Тъй като знаеш през какво преминавам, моля те, вземи парите.
	Той наведе умолително глава. Пликът стоеше между тях по средата на масата. Тя го погледна и след дълго мълчание кимна.
	— Когато бях на твоите години, и аз веднъж заминах много надалече. Толкова далече, че не мислех, че ще успея да се върна. Но когато човек най-накрая се върне, осъзнава, че не е бил и наполовина толкова далече, колкото се е страхувал, че е бил.
	Ресенг потупа Бюро и Лампа, които игриво загризаха ръцете му. Те вече се чувстваха у дома си. Той стана и се сбогува със собственичката на кафенето.
	— Късмет — каза тя.
	— Благодаря.
	Ресенг погали за последно Бюро и Лампа и бавно излезе от „Обичам котки“.


	Ресенг взе такси до сградата на „Л. Лайф Иншуърънс“ в Гангнам. Офисите на Ханджа бяха на седмия, осмия и деветия етаж. Говореше се, че там били регистрирани седемнайсет различни фирми. И сякаш не беше достатъчно иронично, че най-големият изпълнител на поръчкови убийства в страната ръководеше бизнеса си от сградата на международна застрахователна компания, ами и същият този изпълнител на поръчкови убийства управляваше и фирма за бодигардове и фирма за охрана. Но също както закъсала компания за ваксини би оцеляла не като произвежда най-добрата ваксина в света, а най-опасния вирус в света, така и охранителните фирми биха просперирали не като наемат най-добрите експерти по охраната в света, а по-скоро най-опасните терористи в света. Това беше капитализъм. Ханджа разбираше, че светът има склонност да се завива в кръг като змия и да се хапе за опашката като уроборос. И знаеше как да превърне това в бизнес модел и да изтръгне максимални приходи. Нямаше по-добър бизнес модел от този, в който притежаваш и вируса, и ваксината. С едната ръка създаваш страх и нестабилност, а с другата гарантираш безопасност и мир. Такъв бизнес никога няма да потъне.
	Ресенг хвана асансьора до седмия етаж. Кабинетът на Ханджа беше на деветия, но за да се стигне до него, трябваше да се слезе на седмия и да се мине през метален детектор от типа, който човек очаква да види на летище. Когато премина през него, алармата запищя. Приближи го служителка в черен костюм и с ръчен метален детектор. Поздрави го учтиво и поиска от него да си вдигне ръцете. Ресенг направи каквото му казаха. Когато се доближи до него, ръчният метален детектор започна да писука. Той бръкна във вътрешния джоб на якето си, извади ножа на Чу в кожената му кания и го остави в кошницата. Тя го погледна шокирана.
	— Готвих, преди да изляза. Сигурно съм забравил да го прибера. Толкова съм разсеян — каза той с усмивка.
	Разтревожената служителка хвърли поглед зад себе си и към нея се приближи едър охранител с тейзър и пистолет със сълзотворен газ на колана.
	— Какъв е проблемът?
	Той присви очи и огледа Ресенг от главата до петите. Притиснатите под униформата му гънки от тлъстини заприличаха на Ресенг на пакет кренвирши. Имаше телосложението на охранител в нощен клуб и раменете му бяха напрегнати. На Ресенг донякъде му стана жал за него, когато му подаваше визитката със златисти букви на Ханджа.
	— Имате ли уговорка?
	— Не.
	— За кого да предам?
	— Кажи му, че съм от „Кучешката къща“.
	След кратко чакане към него си приближи жена и се представи като секретарката на Ханджа. Тя имаше изискан вид на интелектуалка. Поведе го към отделен асансьор, който обслужваше само трите етажа, наети от Ханджа; слязоха на деветия и влязоха в стая, на която пишеше „ВИП приемна“.
	Той седна, а секретарката го попита делово:
	— Да ви донеса ли нещо за пиене? Чай, кафе, вода? Имаме и алкохол, ако предпочитате.
	— Не благодаря. Пих точно преди да дойда тук. Забранено ли е пушенето в тази стая?
	Той се огледа. Нямаше пепелници.
	— Според правилата — да. Цялата сграда е зона, свободна от тютюнопушене.
	Ресенг се намръщи, а тя му се усмихна тайнствено. И каза със смекчен тон:
	— Е, правилата са за това, за да се нарушават.
	— В такъв случай бихте ли ми донесли пепелник?
	— Шефът ще може да ви приеме чак след трийсет минути. Имате ли нещо против да изчакате?
	— Не, няма проблем — каза той и кимна.
	Когато пепелникът пристигна, Ресенг запали цигара и се огледа из просторното помещение. В тон с минималистичните предпочитания на Ханджа тук нямаше никаква декорация освен една-единствена картина на стената. Ресенг взе пепелника, отиде до прозореца и погледна навън. Всичките десет платна на бул. „Техеран“ бяха пълни с коли. Стори му се странно: луксозното седалище на бизнес за наемни убийства се намираше в сърцето на Република Корея. Фактът, че офисите на Ханджа бяха на тази улица с космически наеми, означаваше, че икономиката на страната отчаяно се нуждае от наемни убийци.
	Ресенг беше на третата си цигара, когато Ханджа най-накрая влезе.
	— Извинявай за това. Наистина можеше да се обадиш предварително. Така нямаше да се налага да чакаш.
	Ханджа се опита да изрази с лицето си съжаление, но резултатът беше по-скоро ужасяващ, отколкото извинителен. Той седна на дивана, когато секретарката му се върна.
	— Не искаш ли нещо? Аз ще пийна. Не всеки ден ми идва такъв специален гост.
	Звучеше по-весело от обикновено. Секретарката му погледна към Ресенг, който се колебаеше. Това странно гостоприемство го караше да се чувства некомфортно.
	— Имате ли „Джак Даниълс“? — попита той секретарката. Тя кимна.
	— И за мен същото — каза Ханджа. — С лед.
	След като жената излезе, Ханджа продължи да се оглежда нервно из стаята, сякаш очакваше в нея да е и още някой. Опитваше се да го представи като вълнение и добро настроение, но не му се получаваше. Като се имаше предвид, че бяха на негова територия, където той командваше, чия мишена би могъл да бъде? Ресенг изведнъж усети, че няма търпение да разбере. Двамата седяха в неловко мълчание, докато секретарката се върна с питиетата.
	— Наистина се радвам, че си тук. Тревожех се, че няма да дойдеш.
	Ханджа вдигна питието си за наздравица, но Ресенг не му отвърна със същото. Ханджа погледна самотната си възвисила се чаша и отпи неловко.
	— Какво искаш? — попита направо Ресенг. — „Кучешката къща“? Живота на Стария енот?
	Ханджа наведе глава и се засмя.
	— За какво ми е някаква си мухлясала библиотека, пълна с книги втора употреба, или животът на някакъв сакат старец?
	— Така говорят всички.
	— Плюя на тези клюки.
	Ханджа вдигна чашата си, отпи и каза:
	— Знаеш ли, Стария енот ме е научил никога да не убивам, освен ако не ми платят достатъчно. Чест, вяра, приятелство, лоялност, отмъщение, любов, авторитет — нито една от тези причини нямат значение, защото никой свестен поръчител няма да убие, освен ако няма да спечели от това. Каква ще ми е печалбата, ако убия Стария енот? Имам предвид, да, ще имам известна полза. По-малко главоболия като начало. Но като цяло, като тегля чертата, няма да получа нищо от това. На Стария енот може и да му се иска, но аз не съм глупав.
	— Не ми пука за твоите сметки.
	— А би трябвало. Твоето убийство би ми донесло солидна печалба. Както и убийството на приятелчето ти Чонхан. — Ханджа допи чашата си.
	— Нямах представа, че съм толкова ценен — каза Ресенг и също отпи. Специфичният аромат на „Джак Даниълс“ изпълни синусите му.
	Ханджа се подсмихна срещу него.
	— Не си съставяй грешни впечатления. Не си. Просто заемаш уникално положение.
	— И какво е то?
	— Големите пари са в политиката. Но дъртаците, които дърпат конците, отказват да се доверят на друг освен на Стария енот. Изпитват някаква носталгия към библиотеката. Или може би нямат доверие на нищо, което е под сто години. Но и в двата случая това е смешно. Откога традицията има значение за поръчителите? Но старците са си такива. Подозрителни са и мразят промяната. Много е изнервящо, но какво да се прави? Такава е реалността. Това, от което имам нужда, е мъртъв Чжуге Лян.
	Ресенг го погледна въпросително.
	— В битката в долината Ужан — обясни Ханджа. — След като генерал Чжуге умира, армията му изработила дървена статуя, която приличала на него, и с нея заблуждавали воините на Сима И, че той още е жив, и ги плашели. Жив Чжуге Лян е прекалено — няма начин да знаем какво би направил. Ако Стария енот просто си стоеше тихо и кротко в „Кучешката къща“, нямаше да имам никакви оплаквания. С теб сме израснали там и е логично ние да продължим делото на дъртия пръдльо. Сладък малък бизнес. Но проблемът е, че ти не го оставяш да почива в мир.
	— Да почива… в мир. — Ресенг бавно повтори думите.
	— Ти си неговите ръце и крака. Онзи нещастник Чонхан е неговите очи и уши. Непрекъснато му носи информация — като майка врабка, хранеща с червейчета малкото си врабченце — а ти тичаш наоколо и му бършеш задника. Ще бъда честен. Доста се издразних, че донесе стария генерал в урна.
	— Е, и? — изгледа го злостно Ресенг.
	— Е, и? — отвърна подигравателно Ханджа. — Убийството на Стария енот няма да донесе повече работа, но в същото време няма как да не довърша това, което съм започнал. Какво да се прави? Наистина е трагично, но трябва да премахна нещо. Понякога, за да се запази тялото живо, трябва да отрежеш някоя негова част. Като ръка или крак… или ухо.
	— Затова ли уби Треньора?
	Лицето на Ханджа почервеня. Той помълча известно време, като се галеше по брадичката.
	— Ти май още не знаеш каква е разликата между това, за което може да се говори, и това, за което не може.
	Ханджа се канеше да каже още нещо, но се спря. Вдигна телефона и поиска от секретарката да му донесе още една чаша уиски. Тя влезе, остави новата чаша и изнесе празната. Ханджа отпи.
	— Знам, че не ме харесваш заради това. Той ти беше като баща, а на мен — като по-голям брат. Научих всичко, което знам, от Треньора. Но светът е много по-сложен, отколкото си мислиш. Трябва да правим всичко необходимо, за да оцелеем на това непонятно място.
	— Не ми пука какъв е светът. Какво печелиш, като избиваш членове от семейството? Възможността да си позволиш лъскав офис?
	Ханджа го изгледа злостно.
	— Не ми казвай, че ни смяташ за истински роднини. Кой от нас има кръвна връзка? Ти и Стария енот? Аз и Стария енот? Това е някакъв шибан майтап. Знаеш не по-зле от мен, че ние сме просто неговите патерици, които използва и захвърля. Изглеждаш объркан, затова ще се опитам да ти обясня всичко ясно: ако сега бъдеш намушкан и откаран при Мечката, на Стария енот няма да му мигне окото. Просто ще си намери нова патерица. Разбрах го преди двайсет години. Но ти, момчето чудо, все още не го проумяваш.
	Ханджа отпи отново. Ресенг се намръщи. Ханджа се обърна към прозореца. Изглеждаше раздразнен, разговорът очевидно не вървеше така, както се бе надявал. Телефонът звънна.
	— Добре. Кажи, че ще бъда там след десет минути.
	Затвори. Ресенг запали цигара. Ханджа погледна часовника си.
	— Беше Б, от Народното събрание. Неговият син идиот непрекъснато загазва, но този път си е получил заслуженото. Затворил момиче в хотелската си стая, опитал се да си натъпче пишката в устата й, но тя го ухапала. Забила зъби толкова силно, че след това онази му работа висяла само на кожичката. Браво на нея. — Ханджа погледна палаво Ресенг. — Предполагам, че пишка не се пришива обратно толкова лесно като пръст, а? Преди няколко дни Б дойде при мен да плаче за скъпото си синче, зеницата на окото му, единствен син на единствен син на единствен син, с отхапана пишка и без надежда да продължи рода. Хвана ме за ръката и каза, че съм единственият, който може да оправи нещата. Беше много позорно! Както ти каза, държа този лъскав офис в сърцето на Гангнам и по всичко личи, че живея добре. Но наистина, какво бих могъл да направя? За да свържа двата края, трябва да му ближа раните. Щом народен представител от Република Корея може да ми покаже мръсното си бельо, тогава как нисш предприемач като мен да каже: „О, не, никога не бих паднал толкова ниско“. Бих бил прекалено уплашен! Животът ми не е по-различен от този на всички останали. Затова трябва да забравиш гордостта си и да дойдеш при мен. Не искам от теб много. Просто си стой в библиотеката, но ми се обаждай, щом се появи работа.
	Ханджа беше впил очи в Ресенг. Ресенг пушеше и мълчеше. Усмивката на Ханджа изчезна и изражението му стана сериозно.
	— Изборите наближават — каза той. — Това е чувствително време. Всички се щурат наоколо и се опитват да вземат своя пай. Може да станат фатални грешки. Знаеш ли, че „Д Груп“ има над двайсет подразделения, но на държавните обвинители им трябваха по-малко от шест месеца, за да я разсипят? Единственото й престъпление бе, че отказа да финансира политическа партия за изборите. Затова, ако хора като нас допуснат грешка, ще бъдат мъртви и разсипани, преди да паднат на земята. Само като си помисля това, и ме заболява главата. Така че не усложнявай нещата. Не искам да те убивам, но ако продължаваш да се съпротивляваш, няма да имам друг избор.
	— Все още не знаем кой ще свърши с нож в корема — каза тихо Ресенг.
	— Прав си. Не знаем. Но няма как да си в този занаят, ако не си готов в някакъв момент да бъдеш намушкан с нож. Ти готов ли си?
	Телефонът пак иззвъня.
	— Идвам веднага — каза Ханджа и затвори. — Трябва да вървя. Дръж се прилично. И предай на приятеля си Чонхан какво ти казах.
	— Ти ли сложи бомба в тоалетната ми?
	Ресенг зададе въпроса, докато Ханджа излизаше. Ханджа се обърна, изглеждаше объркан. След секунда се овладя и на лицето му се изписа наранена гордост.
	— Да ти приличам на човек, който има време да си завира ръката в мръсната ти тоалетна?
	И затвори вратата зад себе си. Ресенг седна и допуши цигарата си. Умът му бе препълнен с мисли. Загаси цигарата и слезе с асансьора до седмия етаж. Жената в черния костюм взе ножа на Чу от полицата и му го върна. Пакетът кренвирши се взираше в него и се опитваше да изглежда корав. Когато Ресенг сведе поглед към ножа на Чу, го налегна чувство на срам. Прибра го в джоба си. След това слезе с асансьора до първия етаж и изскочи от сградата. Нямаше търпение да се махне оттам.

	* * *

	Прибра се у дома. Но Бюро и Лампа ги нямаше, за да се погалят в краката му, когато влезе. Постоя за кратко на прага, като се взираше с празен поглед в апартамента. Липсваха само двете котки, но домът му се струваше празен. Свали си обувките и влезе. Празните котешки чинийки бяха под масата. Той се вгледа в тях за миг, отвори шкафа, извади котешка храна и напълни паничките догоре.
	Реши да си вземе гореща вана. Макар да не бе свършил кой знае какво, се чувстваше изтощен и тялото го болеше, сякаш го бяха били с чук. Докато гледаше как парата се издига над ваната, се почувства безпомощен, непотребен. Сякаш беше бурмичка, изплюта от часовник, бурмичка, която някога е била неотделима работеща част, а сега гледа как сложният вътрешен механизъм продължава да тик-така и без нея.
	Всеки път, когато Ресенг се прибираше след убийство, го обземаше особена инертност. Нямаше представа защо. Не беше от вина, нито неудоволствие или самопрезрение, беше си чисто и просто инертност. Всепроникващо чувство, че вече не може да бъде отговорен за никого, да не говорим за самия себе си. Всичко му се струваше прекалено трудно — разговорите и смехът с други хора, запознанствата с жени и ходенето по срещи, намирането на хоби, сглобяването на лодка играчка, дори приготвянето на вечеря. Единственият живот, който можеше да понесе, бе да пие бира, докато се напие, да се взира през прозореца с разфокусиран поглед и да лежи в леглото и да зяпа тавана и тапетите, докато вече не може да понесе глада, да грабне каквото има в хладилника и да заспи. Само това му се струваше естествено. Мислеше си, че би било наистина странно, ако човек, който си изкарва прехраната с убийства, се почувства съживен от работата си.
	Докато лежеше в горещата вана и гледаше кондензираните капки по тавана, Ресенг размишляваше върху сметките на Ханджа, Стария енот и Минари Пак. Всеки имаше свой собствен подход към тях. Дори и най-незначителните търговци на месния пазар, взаимозаменяемите и уморени убийци, които биха паднали до самото дъно — всички те правеха своите сметки. И независимо дали накрая сметките им излизаха, те бяха в основата на техните амбиции, движения, страхове и убийства. Сграбчи шепа сапунени мехурчета, плаващи във ваната, и се почуди какви ли са сметките на Стария енот. Изобщо не му се струваха логични.
	Потопи главата си под водата. И започна да пресмята колко хора бе убил. Докато го правеше, край него като лоша миризма се разнесе усещане за провал.


	Чонхан се появи около полунощ. Звънецът събуди Ресенг от дълбок сън. Той отвори вратата с полузатворени очи. Чонхан изглеждаше раздразнен.
	— Спиш ли? Сигурно е хубаво. А през това време аз подскачам от място на място като жаба в тиган. — Той се огледа, когато влезе в апартамента. — Бюро! Лампа! Излезте с тъпите си имена и елате. Знам, че сте закопнели за господин Красавеца, и ето ме тук!
	Чонхан погледна в котешката катерушка, под дивана и зад пердетата.
	— Къде са момичетата? Защо изведнъж са станали толкова срамежливи?
	— Занесох ги другаде.
	— Къде?
	— На по-добро място.
	— И кое място би могло да бъде по-хубаво от любящата прегръдка на господаря им?
	— Ако ме убият на улицата, ще умрат от глад.
	Чонхан се взря шокиран в Ресенг, после се засмя.
	— Ама че си идиот! Никой няма да… Не се тревожи. Батко ти направи много подробно разследване.
	Той извади кафяв плик от чантата си и го сложи на масата.
	— Чувал ли си за доктор Цигьон Канг? — попита Чонхан.
	— Криминалният патолог?
	— Да, работи в Националната служба по съдебна медицина отдавна. Оказва се, че е бил заговорник. Винаги съм се чудил за него. Всеки път, когато видех снимката му във вестника, имах някакво странно усещане.
	— Защо?
	— Онова място има притеснителна история. Навремето, когато всичките онези тъпи военни са били на власт, не са имали нужда от сложни заговори, само от подписи.
	— Подписи?
	— Не са наемали изкусни заговорници, защото просто убеждавали съдебните лекари да подпишат фалшиви смъртни актове. Хората от Агенцията за планиране на националната сигурност можели да пребиват хората, когато си поискат, но ако съдебният лекар впишел самоубийство като причина за смъртта — случаят бил приключен! Доста по-лесно им е било, отколкото на заговорниците в днешно време, които откачат да не оставят и най-малка улика след себе си. Както и да е, та така онези типове влезли в занаята. Първоначално съдебните лекари нямали избор, освен да подписват документите, защото трябвало да мислят за съпругите и децата си, а военните имали толкова много власт. Но после потънали в това, затъвали все повече и повече. Да не мислиш, че поръчителите просто щели да ги оставят да се измъкнат? Знаеш ги какви са.
	— Но какъв е случаят с този доктор Канг?
	— Мито, жената от бакалията, била негова лабораторна асистентка.
	Ресенг кимна.
	— Получавам представа.
	— Само представа? Отговорът е точно там. С кого си мислиш, че би работил големец като доктор Канг? Минари Пак? Да бе! Той би работил с Ханджа или Стария енот. Но след като Стария енот на практика е в пенсия, най-вероятно е бил заговорник на Ханджа.
	Ресенг запали цигара. Не беше убеден за Ханджа и Стария енот. Освен това пътищата им с доктор Канг никога не се бяха пресичали. И дори да се е случвало, защо заговорник от неговия ранг би си правил труда да поставя бомба в тоалетната на някакъв нисш наемен убиец?
	— С какво се занимава доктор Канг напоследък? — попита Ресенг.
	— Наскоро е умрял.
	— Умрял?
	— Да, казват, че било самоубийство. Можеш ли да повярваш? Някой, който цял живот официално представя убийства за самоубийства, сам отнема живота си. Подозрително, нали?
	— Как е умрял?
	— Скочил от покрива. Или някой го е хвърлил от покрива. Тежи над сто килограма, така че този някой трябва да е бил доста силен.
	Чонхан му подаде снимки, направени на мястото на скорошния инцидент. Мъж с наднормено тегло проснат на земята като купчина мокра глина. Черепът му беше строшен, а дясното рамо и врата му бяха счупени толкова лошо, че главата му бе обърната на обратно. Локвата кръв около него беше тъмночервена и се открояваше до снежнобялата престилка, която все още бе носил, когато е умрял. А още по-странно бе, че върху засъхналата кръв имаше само един чехъл.
	— Паднал е само от петия етаж, но виж каква бъркотия — каза Чонхан. — Нали знаеш, колкото са по-едри… Имал е добър апетит за човек, който по цял ден е правел аутопсии. Не е много висок, така че наистина се е отказал да се грижи за себе си. Трябвало е да внимава какво яде.
	— Откъде взе снимките?
	— Откъде мислиш? От ченгетата. Те в наше време са мили хора.
	— Самоубил се е по чехли. — Ресенг килна глава. — Официалната причина за смъртта е самоубийство, така ли?
	— Знаеш какви са ченгетата. Биха направили всичко, за да си облекчат работата. Освен това е оставил предсмъртно писмо и няма признаци, че е бил убит.
	— Какво се казва в предсмъртното писмо?
	Чонхан прелисти книжата и извади един ксерокопиран лист.
	— Съжалявам за всички животи, които съм съсипал, и за всички хора, които съм наранил. Срамувам се от себе си — прочете той.
	— Криза на съвестта? — каза Ресенг.
	— Ха! Този човек никога не е имал съвест. Хората на погребението му изглеждали така, сякаш празнуват. Все едно били на сватба.
	Ресенг дръпна от цигарата си. Заговорниците понякога се превръщаха в мишени. И те допускаха грешки, също като наемните убийци. Оставяха улики, залавяха ги. Но винаги ги елиминираха тихо. Защото, за разлика от наемните убийци, които нямат никаква информация за предоставяне, колкото и да ги разпитваш, когато някой заговорник излезе наяве, същото се случва и с миналото, което е погребал. Заговорниците трябваше да бъдат убивани по-внимателно, по-скрито и по-тихо от останалите мишени. Това беше неписаният закон на този свят.
	— Кой го е убил? — попита Ресенг.
	— Мисля, че е била тя.
	Чонхан вдигна снимката на Мито. Ресенг се изсмя.
	— Да бе, дребничката приказливка не би имала никакъв проблем да убие мъж с такива размери. Нека позная — повалила го е с удар с „Хот Брейк“ в главата и е повикала огромното си гадже, за да го хвърли от покрива? Добре. Да кажем, че е тя. Защо ще го прави?
	— Не знам, но има нещо много, много съмнително в нея. Двамата с теб знаем, че заговорниците никога не използват истинските си имена. И държат всичко отделно — адреса, на който получават пощата си, тайното скривалище, където замислят заговорите си, секретните срещи с поръчителите — все различни места, за да не разкриват всичко наведнъж. Освен това на всяко място използват различно име. Но тази жена е поръчала бомбата на свое име.
	— Може би доктор Канг е използвал нейния адрес?
	— И защо да го прави, след като има повече от достатъчно фалшиви имена и ЕГН-та?
	Ресенг се взря в снимката на Мито, лицето й бе обърнато към небето и се усмихваше. Изглеждаше наивна, почти простовата. От онзи тип момичета, които пищят при вида на хлебарка. Не можеше да повярва, че тя стои зад всичко това. Дори и Чонхан да беше прав, нищо не се връзваше. Като се имаше предвид какъв е бил животът на доктор Канг, той сигурно е имал много врагове. Мито можеше да е един от тях. И да го е убила заради това. Но какво общо имаше това с Ресенг и бомбата в тоалетната му? Не се връзваше.
	— Мисля, че просто си падаш по нея — каза Ресенг и хвърли снимките на масата. — Насочил си се по грешна следа.
	Чонхан изглеждаше изнервен.
	— Не я познаваш. Тя е плашеща. Според хората, които работят на пазара, където е израснала, не се спирала — доставяла мляко, вестници, вършела услуги на всички, от рибния магазин до зарзаватчийницата — за да издържа сестра си, която била на инвалидна количка, и за да завърши образованието си. И през цялото това време имала отлични оценки. Всички, с които се срещнах, не спираха да я хвалят и да казват, че е пратена от небесата. Казваха, че била толкова умна, хубава, мила, честна и трудолюбива, че всички отделяли всеки месец по малко пари, за да й помагат да си плаща образованието. И макар всяка сутрин да ставала призори, за да работи на пазара, пак завършила медицина с най-висок успех във випуска си. Това наистина е плашещо!
	Чонхан определено изглеждаше влюбен.
	— Момичетата, които завършват първи по успех, са плашещи?
	— О, я стига, не това имах предвид. Исках да кажа — защо ще работи като асистентка на заговорник? Тежките времена са свършили. Влязла е в най-добрия медицински институт на Корея.
	— Да следваш медицина е скъпо. И заговорничеството е лесен начин да изкараш много пари.
	— Но тази жена, Мито, не е толкова проста. Следил съм хиляди хора. Излизал съм с десетки жени. Общо взето, имам докторска степен за жените. Защо не ме разбираш?
	— Добре. Тогава защо такава честна, трудолюбива жена ще убие лекар и ще постави бомба в тоалетната ми? Това не се връзва.
	— Не, все още нямаме цялата картина. Но скоро ще я имаме. Усещам го.
	Чонхан порови в чантата си и извади карта. Подаде я на Ресенг.
	— Какво е това?
	— Оградил съм най-вероятните локации на скривалищата на доктор Канг и Мито. Трябва да ги провериш.
	— Ами ти?
	— Имам си планове. Ще се върна след седмица.
	— Какви планове?
	— Тайна — ухили се Чонхан.
	— Отиваш на почивка с някое момиче, докато животът на приятеля ти виси на косъм? Коя е този път?
	— След като котките ти вече ги няма, тук не е забавно. Знаеш, че се разбирам по-добре с жени — пошегува се Чонхан, докато си събираше чантата и си обуваше обувките. Маратонките не бяха толкова стари, но задната им част вече бе износена.
	— Да не би да изпълняваш поръчка на Стария енот? — попита Ресенг.
	— И какво, ако е така?
	— Днес се видях с Ханджа. Не знам дали е заради наближаващите избори, но е станал още по-голям задник от обикновено. Каза, че ако не се спрем, ще трябва да ни убие. Че аз съм бил ръцете и краката на Стария енот, а ти — неговите очи и уши. Голям майтап. Както и да е, след случилото се със стария генерал Ханджа е доста ядосан и иска да се снишим, докато преминат изборите.
	— О, да не би нашият малък Ресенг да е уплашен? Ако се връзваш на всеки блъф в този занаят, как ще оцелееш?
	— Този път е по-лошо. Той ще се успокои, след като преминат изборите, така че не прави нищо дотогава.
	— Нали знаеш как на Стария енот му става много скучно, когато не му доставя вестника? Освен това дъртата лисица Ханджа няма да се захване с нищо сега. Блъфира. Просто иска да те уплаши. Така че спри да се тревожиш и върни котенцата. Без дамите тук не е същото. Не мога да повярвам, че великият Ресенг е евакуирал котките си заради някаква мъничка бомба в тоалетната си. Не мислиш ли, че преиграваш?
	По средата на пътя към вратата Чонхан се спря и се обърна, сякаш току-що се бе сетил за нещо. Разкопча си колана и си свали джинсите.
	— Хей, виж това. Мъжко бельо „Скорпион“! Купих ги за сто и седемдесет хиляди вона. Виж — кристализиран нефрит и жълта глина, които излъчват инфрачервени лъчи за максимална издръжливост. Все едно съм с гащите на Супермен.
	Ресенг гледаше като ударен от гръм, след това каза:
	— Собственикът на магазинчето на ъгъла носи същите.
	— Така ли? Обзалагам се, че ги намира за страхотни, нали?
	— Толкова добре му се отразиха, че получи удар.
	Чонхан се намръщи, докато си вдигаше джинсите.
	— Не знам защо очаквах продуктивен разговор с човек, чиято цел в живота е да умре девствен. Изчезвам.
	Ресенг се ухили, докато го гледаше как се отдалечава, като си върти задника.


>	Плетене

	Ресенг оглеждаше витрината на магазина за материали за плетиво от час. Табелата „Плетаческата стая на Миса“ бе като направена от дете. Магазинът беше на първия етаж в двуетажната къща на ъгъла на тиха улица с жилищни сгради. Постройката беше стара и запусната, но „Плетаческата стая на Миса“ бе ремонтирана, дървото и текстилът вътре я правеха да изглежда приятно старомодна и чаровна; беше като излязла от филм на „Дисни“. На витрината бе изписано „Прежди. Пачуърк. Естествени бои. Плетене на една кука“ и „Страхотно хоби за домакини!“.
	Точно в единайсет преди обед Миса влезе с инвалидната си количка в магазина. От едната облегалка за ръце висеше плик с обяд, а от другата чанта, пълна с платове и кълба прежда. Тя си изтупа ръцете и извади носна кърпичка, за да попие капките пот по челото си. Апартаментът на Мито и Миса беше само на десет минути пеша от магазина, но по пътя имаше няколко ниски хълма. Не беше най-лесният маршрут за човек в инвалидна количка. На Миса сигурно й бе отнело цели трийсет минути да стигне дотам. Нищо чудно, че се бе изпотила. Тя извади ключа си и отключи портата. Наведе се и взе вестника и пощата от входа, прегледа пликовете и ги сложи в скута си. Извърна глава и се загледа за кратко в кутията с обем един кубичен метър, която доставчик бе оставил пред магазина. Очевидно беше твърде голяма, за да бъде повдигната без участието на краката. Остави я където си беше и влезе вътре.
	През по-голямата част от времето в последните няколко дни Ресенг бе посещавал съмнителните места, които Чонхан му бе отбелязал на картата. Но нито едно от тях не му приличаше на тайно скривалище. Лабораторията на доктор Канг не беше по-различна от всяка друга научна институция, претъпкана бе с прашни стари книги и документи, а мястото, което Чонхан бе посочил като потенциално скривалище, беше празно. Това можеше да се очаква. Ако доктор Канг наистина е бил заговорник на Ханджа, то в мига, в който бе умрял, са били пратени чистачи, които да приберат и последната папка. Ханджа никога не би позволил толкова важни улики да останат без надзор.
	Апартаментът на Мито беше също толкова незабележителен, но докато стаята на Миса беше безупречно чиста и подредена, в тази на Мито като че ли живееше шимпанзе. Первазите бяха покрити с бельо, оставено да съхне, от закачалките на отворените прозорци висяха сутиени, на леглото имаше смачкана пижама на слончета и навсякъде бяха пръснати къси чорапи с почернели от мръсотия стъпала. Под леглото имаше чифт старомодни мъжки боксерки, от онези, които би носил нечий баща, и скъсан презерватив. Ресенг взе боксерките, покрити с прах и косми, и си помисли: _Що за идиот би си тръгнал толкова скорострелно, че да си остави бельото?_ На бюрото имаше медицински книги и бележник. Ресенг прелисти бележника, но в него нямаше никакви улики, че Мито е заговорница.
	Най-откаченото беше, че твърдението на Чонхан, че Мито е била асистентка на доктор Канг, се оказа само спекулация. Всички в университета и изследователския център изглеждаха озадачени от въпросите на Ресенг.
	— Мито и доктор Канг? Мислех, че тя е научен асистент на професор Сеонил Ким.
	Официално бе невъзможно да се разбере дали между Мито и доктор Канг има някаква връзка. Чонхан си бе направил прибързани изводи за техните отношения само защото Мито бе поръчала компонентите на бомбата и в някакъв момент бе работила в една и съща лаборатория с него.
	Ресенг извади цигара. Точно когато се канеше да я запали, Миса излезе навън. Взря се мрачно в голямата кутия и се наведе напред, за да се опита да я вдигне. След известно пъхтене се отказа и се опита да я влачи. И това не й се получи. Всеки път, когато я дръпваше, инвалидната й количка се поклащаше и заплашваше да се преобърне. След като се бори известно време с кутията, тя спря и си избърса челото. Ресенг върна незапалената цигара в пакета и отиде при нея.
	— Искате ли помощ? — попита той.
	Миса вдигна глава и се взря в него. Очите й бяха големи и невинни като на теленце. Погледна го изненадана, след това се усмихна лъчезарно, но не от благодарност към милия жест, по-скоро се опитваше да потисне смеха си. Какво беше толкова смешно?
	— О, благодаря ви! — каза тя накрая.
	Ресенг вдигна кутията. Определено беше прекалено тежка за човек, който се опитва да я вдигне, без да използва краката си. Изчака за указания от нея, но тя продължаваше да се взира в него, откровено развеселена.
	— Да не би да се очаква от мен да стоя тук и да държа това цял ден? — попита той.
	Най-накрая Миса избухна в смях.
	Какво, да му се не види, беше толкова смешно? Ресенг беше сериозно объркан. Миса се смееше толкова силно, че от очите й потекоха сълзи.
	— Съжалявам. Толкова съжалявам! Като започна да се смея, не мога да се спра. О, боже. Леле. Не знам какво ми става. Моля, влезте.
	Тя си избърса очите и отвори вратата, после умело поведе инвалидната си количка между стол и шевна машина и посочи към кръгла дървена маса.
	Ресенг остави кутията върху нея.
	— Ти си Ресенг, нали? — попита Миса, а смехът още бе изписан на лицето й.
	Ресенг шокирано каза:
	— Знаеш името ми?
	— Разбира се! Ти си гаджето на сестра ми — как да не ти знам името? Говорим за теб всеки ден в мансардата.
	Думите „гадже“, „всеки ден“ и „мансарда“ се завихриха в главата на Ресенг. Какво, за бога, се случваше?
	— Сестра ти казва, че съм й гадже? — намръщи се Ресенг.
	— Какво? Не си ли? Да не би да си от обектите на желание на сестра ми?
	Миса сякаш всеки миг щеше да избухне в плач.
	— Знаех си. Знаех си, че пак се превръща в преследвачка.
	Тя взе вълнен конец от масата и го уви около върха на пръста си, после го хвърли на пода. Изглеждаше толкова оклюмала, че Ресенг се почувства донякъде зле.
	— Не, аз, ъъ… Казах го, защото си мислех, че тя е обект на желанието ми.
	— Наистина ли? — Миса ококори очи.
	— Разбира се.
	Той й се усмихна. Лицето й веднага се озари като на дете.
	— О, къде ми е възпитанието? Моля, седни!
	Тя му посочи стола до нея. Той седна, все още беше объркан.
	— Искаш ли чай?
	— Ако няма да ти създаде проблем.
	— Проблем? Не ставай глупав.
	Миса му хвърли още една широка усмивка и отиде с количката до малък кухненски бокс, добавен в ъгъла на магазина. Мивката и плотът бяха ниски, за да са й удобни. Докато приготвяше чай, той набързо се огледа.
	Макар да можеше да се очаква, че място, на което хората работят с прежди и платове, би било разхвърляно, магазинът бе подреден и чаровен като самата Миса. В шкафа до едната стена бяха подредени топове плат, материали за пачуърк, игли за плетене, прежда и мостри от различни материи. На другата стена бяха изложени покривки за маса, престилки, кукли, чанти и други пачуърк произведения. Всички те имаха малки етикети, надписани с красив почерк — „Експонати“ и „За продан“. Централната етажерка, на която имаше надпис „Зоопарк за домашни любимци“, беше пълна с най-различни плюшени играчки. Там беше Мечо Пух без панталони, чийто корем стърчеше гол, гепардът Честър, вдигнал палци, от чиято уста излизаше балонче с надпис „Ти си Зевс, богът на небесата. Аз съм Чийтос, богът на снакса“. В Ресенг безизразно се взираха и Том и Джери, Татко Смърф и цялата тайфа от смърфове, както и Телетъбисите, които бяха разтворили ръце, сякаш приканваха всички да започнат да правят гимнастика. Ресенг се усети, че си задава глупавия въпрос: _Те наистина ли са от зоопарк за домашни любимци?_ На друга етажерка с надпис „Градината“ имаше изложба от изработени от плат кактуси, моркови, дини и ягоди. Срещу прозореца стояха една до друга две шевни машини „Брадър“, а два манекена, облечени в ръчно изплетени жилетки, като че ли си говореха приятелски в ъгъла. Но нямаше никаква стълба, която да води към мансарда.
	— Какво те води в нашия магазин? Да не би да имаш среща със сестра ми тук? — попита Миса, докато миеше плодове.
	— Да — отвърна разсеяно Ресенг.
	— И кога каза тя, че ще дойде?
	— Скоро.
	Пред завеса в ъгъла имаше надпис „Тоалетна“. Ресенг се престори, че иска да огледа и дръпна завесата. В края на коридора, на не повече от пет метра, имаше тоалетна. Той мина по коридора и отвори вратата. Освен дръжките от неръждаема стомана от двете страни на тоалетната чиния и ниската мивка, достъпна от инвалидна количка, нямаше нищо друго необичайно. Затвори вратата и се върна. Точно преди входа към магазина се спря до един вграден гардероб. Почуди се защо някой би направил гардероб на това място, отвори го и видя, че е пълен с дрехи. Избута ги на една страна и почука по стената. Прозвуча като празна дървена бъчва. Прокара пръсти по ръба и на самото дъно откри дръжка за плъзгаща се врата. Отвори я и видя стръмно тясно стълбище. Мушна глава през завесата и огледа магазина. От мивката все още се носеше звук от течаща вода.
	— Имаш ли нещо против да ползвам тоалетната? — извика той.
	— Заповядай! — отвърна жизнерадостно Миса.
	Ресенг си свали обувките и ги взе в ръка, затвори вратата на гардероба и тръгна нагоре по стълбите. Вътре беше пълен мрак. Прокара ръка по стената, докато намери ключа за лампата. В стаята нямаше нищо забележително освен липсата на прозорци. На пода лежеше японско татами, единствените мебели бяха ниско бюро и матрак. На бюрото имаше лампа и лаптоп, а на матрака — одеяло и възглавница.
	Ресенг се обърна да огледа стената зад себе си. И замръзна. Тя бе покрита със стотици негови снимки. Не само фотографии, но и рентгенови снимки, медицински данни, разписки от поръчки по интернет, копия от банковите му извлечения, картата му за адресна регистрация, медицинската му осигуровка, шофьорската му книжка и дори копия от битовите му сметки. На всяка снимка с маркер бяха изписани дата, час и място. Имаше толкова много информация за него, че сякаш целият му живот беше на тази стена.
	Ресенг се взря в собствените си фотографии. Тези, които не го познаваха, биха помислили, че са правени в мигове от всекидневието му, но всъщност в тях нямаше нищо всекидневно. Няколко бяха направени точно преди да извърши убийство, няколко — в миговете след убийство. Не само това, черният куфар „Самсонайт“, който на една от снимките Мито бе увеличила, беше същият, в който заговорниците му изпращаха досиетата. В него слагаха и оръжия, наркотици и други неща, необходими, за да изпълни поръчката, и той винаги се връщаше на заговорника, след като работата е свършена. Сред снимките имаше и такива, които той бе правил на мишените си. Значи все пак Мито беше заговорница.
	Ресенг погледна колко е часът. Бяха минали пет минути, откакто каза на Миса, че отива до тоалетната. Извади швейцарското си армейско ножче и измъкна с него харддиска на лаптопа, пъхна го в джоба си и затвори кутията на компютъра. Огледа за последен път стаята, угаси светлината и слезе по стълбите. Затвори гардероба и хвърли скришен поглед към магазина. Миса седеше край масата, на която имаше кафе и плодове, и го чакаше. Ресенг се промъкна в тоалетната, пусна водата и си изми ръцете. След това затвори шумно вратата и се отдалечи.
	— Сигурно съм ял нещо развалено. Много е засрамващо, да получиш разстройство веднага щом си се запознал с някого! — избълва той, докато си потриваше корема.
	Миса си покри устата с длан и се разсмя. Ресенг си помисли, че усмивката й озарява помещението.
	— Кафето е студено. По-вкусно е, когато е горещо — каза тя.
	— Няма нищо. И без това обичам по-хладко кафе.
	Ресенг отпи. Беше добро, с богат и дързък вкус и аромат.
	— Прекрасно е! Кенийско?
	— Етиопско.
	— А, трябваше да позная откъде е само по вкуса, но все още не съм толкова добър.
	Миса пак се засмя.
	— Каквото и да кажа, ти все се смееш. — Лицето на Ресенг стана сериозно. — Толкова ли съм нелеп?
	Миса изглеждаше притеснена.
	— О, не! Разсмивам се много лесно. Не си нелеп или нещо такова. Просто обичам да се смея.
	— Всъщност аз наистина съм нелеп. Всички така казват.
	Миса се взира дълго в него, докато той най-накрая попита:
	— Какво има?
	— Какво харесваш в сестра ми? — Изражението й сега бе сериозно.
	Ресенг се загледа в тавана. _Какво харесва в нея?_ Какво, за бога, се очакваше да каже?
	— Хм, ами, на първо място, Мито е хубава и умна. И знае всичко за мен. Познава ме толкова добре, че е направо шокиращо. И винаги ми казва какво да правя, дори когато аз не знам какво се очаква от мен.
	Миса изглеждаше доволна от отговора.
	Точно тогава в магазина се втурна личност, която се развика силно:
	— О, скъпа Миса! Най-накрая изплетох онзи огромен пуловер!
	Ресенг вдигна поглед и се взря изненадано. В магазина бе влязъл не кой да е, а кривогледата библиотекарка. Тя замръзна и също се взря в него.
	— Това е Ресенг! — Миса беше като дете, което няма търпение да се изфука с новата си придобивка. — Гаджето на Мито! Този път не си е измисляла!
	Библиотекарката кимна почти недоловимо в отговор. Ресенг бавно се изправи и я изгледа злостно. Очите й се изпълниха със страх и тя извърна поглед. Вратата отново се отвори и този път влезе Мито. Тя огледа набързо замръзналата библиотекарка, ведро усмихнатата Миса и стоящия между тях Ресенг с много сериозно изражение. Изглеждаше стъписана, но ни най-малко уплашена.
	— Ресенг! Радвам се да видя, че сладкият ти задник още е цял — каза тя и се ухили.
	Той се взираше в нея като ударен от гръм.
	— Ах, ти, ненормална кучко.
	Думите сами излязоха от устата му. Миса хлъцна.
	За миг всички замръзнаха на местата си. Никой не говореше, никой не помръдваше. Той не можеше да свърже точките. Заговорница, библиотекарка, собственичка на магазин за плетиво — какво, за бога, правеха заедно тези напълно несходни една с друга жени? И на всичкото отгоре в този смахнат магазин, под погледа на Татко Смърф, Мечо Пух и Телетъбисите? Струваше му се, че някакво кълбо прежда бавно се разплита, но после изведнъж се затяга в здрав възел. Библиотекарката въздъхна напрегнато. Ресенг не схващаше нищо. Колкото и да бе изненадан от Мито, нямаше никаква представа защо тази кривогледа жена, кротката библиотекарка, затворена по цял ден в „Кучешката къща“, е тук. Дали не бе преминала на страната на Мито или на Ханджа? Не, не беше това. Сега, като се замислеше, библиотекарката сигурно е започнала да плете интриги, откакто бе дошла в библиотеката преди пет години. Което означаваше, че е в съюз с Мито от самото начало.
	Мито първа проговори:
	— Да поговорим някъде другаде. — Каза го, сякаш се опитваше да успокои ядосано дете.
	— Предпочитам тук. С Миса разговаряхме, магазинът е хубав и нали разбираш, има нещо специално в това място. — Ресенг се престори, че плете с пръсти и погледна нагоре към мансардата. — Освен това — добави той, като се усмихна на Миса — нашата сладка Миса се потруди толкова много, за да сервира кафе и плодове. Срамота ще е да си тръгнем сега.
	Миса му хвърли тревожен и объркан поглед, докато дъвчеше долната си устна. Библиотекарката продължаваше да мести уплашено очи между него и Мито.
	— Точно така — каза Миса, като правеше усилие да говори ведро. — Не знам какво става, но двамата трябва да останете и да изгладите нещата на чаша кафе.
	Мито бавно се приближи до масата, сякаш нямаше избор. Библиотекарката остана, където си беше, и внимателно държеше под око Мито, която я придърпа за ръката.
	— Миса, би ли направила кафе и за нас? — попита Мито с усмивка.
	Веднага щом Миса отиде до кухненския бокс, за да направи кафе, Мито се наведе към Ресенг и му просъска:
	— Сестра ми не е част от това. Да отидем някъде другаде.
	— Всички сме част от това — каза Ресенг, впил очи в библиотекарката. — Защото всички сме свързани от най-невероятни съвпадения.
	Библиотекарката се извърна, за да избегне погледа му. Мито завря лицето си в ухото на Ресенг.
	— Ако посегнеш на сестра ми, си мъртъв.
	Ресенг изгледа пак Мито, чието лице не бе много далече от неговото, след това се облегна назад и вирна нос.
	— О, колко си страшна! Мислех, че вие двете сте като онези пеещи и танцуващи „Силвър Бел Систърс“, а се оказа, че сте просто две мутри. Май трябва да ви нарека „Наказателен отряд Силвър Бел“, а?
	Докато той се взираше в двете, Миса взе чаша за кафе от шкафа, обърна се и извика:
	— Сестричке, не си закусвала! Искаш ли препечена филийка?
	— Не, тръгваме си.
	— Аз искам! — каза ведро Ресенг. — Вкусна препечена филийка, приготвена от мис Миса!
	Мито щеше да го прониже с поглед. Библиотекарката й даваше някакъв сигнал и Мито й намигна, сякаш й казваше да не се тревожи. След малко Миса се върна на масата, в едната ръка държеше поднос, на който имаше препечена филийка и две чаши кафе, а с другата задвижваше количката си.
	— Ресенг, ти работиш в библиотека, нали? Сумин също работи в библиотека — каза тя, като се опитваше любезно да разсее напрежението.
	— Да, знам. Сумин. — Каза той, без да сваля очи от библиотекарката. — Някога работехме в една и съща библиотека. Тогава задълженията ни бяха различни, но по всичко личи, че сега със Сумин вършим едно и също. Много се радвам да я видя тук. Винаги има какво да си говориш с някого от твоя бранш.
	Библиотекарката погледна смутено към Миса и кимна. Ресенг взе филийката и отхапа огромен залък.
	— Еха, много е вкусна! Ако пак съм наблизо, може ли да се отбия за още една?
	— Разбира се! — каза Миса с усмивка. — Отбивай се по всяко време.
	Мито го изгледа злостно. Над масата се спусна неловко мълчание. Миса не спираше да поглежда към останалите. Сякаш искаше да смени темата, но не можеше да измисли какво да каже. Библиотекарката беше не по-малко напрегната от мига, в който бе влязла. Мито, която седеше срещу Ресенг, барабанеше с пръсти по масата. След малко каза:
	— Когато двама души са гаджета, се случват недоразумения. Мъжът прави нещо и си мисли, че не е кой знае какво, но наранява чувствата на жената. Или една изпусната дума от жената наранява гордостта на мъжа. Изпратих ти съобщение не защото исках да сложа край завинаги. Просто исках да кажа, че трябва да си починем, да премислим нещата и да решим какво искаме за в бъдеще. Но предполагам, че не си могъл да почакаш и си се втурнал обратно към мен. И то не къде да е, а в магазина на малката ми сестричка? Не те ли е срам?
	Ресенг се взираше в нея. Какви ги дрънкаше, за бога?
	— Какво? Зарязала си го? Стига бе! — Миса погледна шокирана Ресенг.
	Ресенг поклати глава. Мито продължи:
	— Но тъй като си дошъл чак дотук, да отидем да пийнем. Ако е станало недоразумение, ще го изгладим. И ако искаш да си излееш душата, ще те изслушам. Или пък ако имаш да ме питаш нещо, ще ме попиташ.
	— Недоразумения? — Ресенг я гледаше злостно.
	— Права е, Ресенг. — Миса стисна ръката му. — Пийни с нея и си излей чувствата.
	Мито стана и грабна чантата си. Библиотекарката също стана.
	— Стой тук — каза Мито. — Защо ще се месиш във връзката ни?
	— Да, Сумин! Остани, ще си направим кукла Пикачу. — По някаква причина Миса изглеждаше прекалено развълнувана от тази идея. Библиотекарката седна колебливо.
	— Да вървим — каза Мито на Ресенг.
	Ресенг скръсти ръце, отметна глава назад, но след това въздъхна дълбоко и стана. Библиотекарката се приведе и впи очи в пода. Той се взря за миг в нея, после се обърна към Миса и се усмихна.
	— Благодаря много за вкусното кафе и вкусната препечена филийка. О, и за плодовете.
	— Пак намини, Ресенг.
	— Определено ще го направя. Трябва да говоря и със Сумин.
	Миса му се усмихна жизнерадостно.


	Мито заведе Ресенг в заведение на пазара, където сервираха супа с кървавица и ориз. Тя като че ли беше редовен посетител. Собственичката я поздрави по име, когато влезе. Мито се отправи към една маса в ъгъла и даде поръчката си.
	— Лельо, може ли два пъти пикантно пържено шкембе с дроб и кървавица и две бутилки соджу?
	Собственичката донесе две бутилки соджу, две чаши за бира и малка купичка с нарязани лук и чушки, мариновани в соев сос.
	— Пиеш посред бял ден? — попита тя.
	— Този мъж казва, че е влюбен в мен, и не иска да ме остави на мира — каза Мито, като се преструваше на арогантна. — Затова реших да съм милостива и да му позволя да пийне с мен веднъж.
	Собственичката огледа Ресенг.
	— Такова красиво момче да моли за среща? По-добре внимавай, момиче. После да не ми ревеш на рамото като последния път.
	Когато се върна в кухнята, Мито напълни две трети от чашата със соджу, което изпи наведнъж. Взе резен лук и го задъвка шумно.
	— Правиш се на корава заради мен, а? — попита Ресенг.
	— Винаги пия бързо. Не мързелувам като теб. Трябва да работя, да уча, да обичам и тъй като животът е тъжен, трябва да пия. Но нямам всичкото време на света, за да се напивам.
	— Сигурно си много заета. Защото освен всичко това трябва и да убиваш хора.
	Мито се изкикоти.
	— Да преминем направо към въпроса — каза той. — Защо сложи бомба в тоалетната ми? Това изобщо не го разбирам.
	— За да ти дам знак да помислиш за живота си. На теб като че ли не ти пука — каза Мито с насмешка. Взе още един резен лук и наля по половин чаша соджу и на двамата.
	— Да не би да се опитваш да отмъстиш за мъртвите си родители? — попита Ресенг. — Да не би да си изпълнена с такава омраза, че да тръгнеш на лов и да избиваш всеки, който има нещо общо със заговорничеството?
	Мито се взря безмълвно в него за известно време, после избухна в смях…
	— Видя ли, какво ти казах? Ти не мислиш. Извади си малкото мозъче от задника поне веднъж и помисли извън кутията. Погледни голямата картина. Като световния мир или бъдещето на човечеството.
	Ресенг се почуди защо е толкова самоуверена. Беше спипана на местопрестъплението от една от мишените си. От обучен наемен убиец, не някой друг. Тя беше дребна, може би 160 сантиметра висока, и едва ли тежеше повече от петдесет килограма — очевидно не му бе в категорията. Можеше да бъде убита във всеки миг между напускането на ресторанта и завръщането си у дома. Но изглеждаше напълно спокойна. И изобщо не се преструваше. Откъде идваше тази необоснована самоувереност?
	— Струва ми се, че в момента трябва да си много нервна — каза той.
	— Защо, да не би да ми извадиш нож? — Мито пак се изкикоти. Смехът след всяка дума на събеседника май беше генетична особеност, която и двете сестри споделяха.
	— И какво, ако го направя?
	— Не си от хората, които биха намушкали жена.
	— Мислиш си, че знаеш всичко за мен, защото си залепила няколко снимки на стената?
	— Онази жена, която Чу остави жива. Онази хубава жалка жена, която тежеше не повече от трийсет и осем килограма. Дадохме ти съвсем ясни указания да й скършиш врата, но вместо това ти й даде хапчета. Никога няма да разбера защо наемните убийци си мислят, че са по-умни от заговорниците. Щом съдебен лекар изрично ти каже да не даваш на някого хапчета, а да му счупиш врата, можеш да се обзаложиш, че има много основателна причина за това.
	— Как разбрахте?
	— Аз сложих шишенцето с барбитурати в куфара ти. То се върна празно.
	— Тогава защо изобщо си го сложила, щом не е трябвало да го използвам? — попита той и лицето му смени цвета си.
	Мито го погледна в очите и отвърна:
	— Исках да видя какъв избор ще направиш.
	Тя отпи от соджуто. Ръцете й изглеждаха груби и мазолести; Чонхан май е бил прав за работата й на пазара. Ресенг взе чашата си и я изпи на един дъх. Мито леко му се усмихна.
	— Предполагам, че няма да ме убиеш днес. Никога не пиеш в деня на убийствата.
	— Ти ли си моят заговорник?
	— Не, доктор Канг беше твоят заговорник. Аз му бях асистентка.
	— Мислех, че доктор Канг е заговорник на Ханджа.
	— В крайна сметка няма разлика между Ханджа и Стария енот. Изглежда, че са се хванали за гушите, но истината е, че се нуждаят един от друг. Те са като крокодила и птичката, която му чисти зъбите. Ако единият удари голяма плячка, другият обира остатъците. Но след като минат изборите, Ханджа се кани да премахне Стария енот. Тогава ще убие и теб.
	Собственичката излезе от кухнята с плато с шкембе. Този път обстойно огледа Ресенг.
	— Еха, наистина си хубав и си здравеняк! Яж! — Остави бутилка лимонада на масата. — От заведението — каза тя. — Нашата Мито може да се държи като слънчасало магаре, но като я опознаеш, ще видиш, че е добро момиче с голямо сърце. Страдала е много в детството си. Така че се грижи добре за нея.
	Ресенг кимна срамежливо.
	— Лелче — промърмори Мито, — казах ти, че той е този, който ме преследва.
	— Че кой би преследвал откачалка като теб?
	Жената почука с кокалчетата на ръката си по главата й. Поклони се на Ресенг, който се усети, че автоматически става от стола, за да й се поклони в отговор. Когато жената си тръгна, Мито взе голямо парче шкембе с клечките за ядене и го пъхна цялото в устата си.
	— Опитай го. Вкусно е. Не се заблуждавай от приказките й, тя е велика готвачка.
	Тя бутна платото към него. Храната изглеждаше като нарязан гумен маркуч, намазан с люта паста. От съда се надигаше специфичният мирис на шкембето. Той се намръщи, а клечките на Мито не спираха да се движат.
	— Всеки път, когато ям тук шкембе — продължаваше тя с излиянията, — не мога да не си представя стомаха на бог. Стомахът на бог, който човешките същества никога не са виждали и не могат да си представят. Мръсните, миризливи и отвратителни неща, скрити в светия, свещения и божествения. Срам, скрит зад изисканост. Грозота, скрита зад красота. Сложната мрежа от лъжи, която се е притаила зад това, което мислим за истина. И въпреки това човешките същества се опитват да отрекат, че всяко живо същество трябва да има стомах.
	— Стига вече — каза Ресенг. — Това е просто свински стомах.
	— Най-близки до човешките органи са свинските и тъй като в Библията се казва, че хората са направени по Божи образ и подобие, тогава този стомах трябва да прилича на Божия.
	Мито духна на парче божи стомах, за да го охлади, и го отправи към стомаха си.
	— Ти ли уби доктор Канг?
	— Може би — каза тя с равен тон.
	— Сама?
	— Колко души трябват, за да се отървеш от един дебелак? Не е трудно.
	Преглътна хапката шкембе, която бе дъвкала досега, и отпи от соджуто.
	— По-силна си, отколкото изглеждаш. Той е тежал над сто килограма.
	— Крановете са изобретени преди пет хиляди години. Колелото е измислено преди шест хиляди.
	Ресенг запали цигара.
	— Внедрила си къртица, Сумин, в библиотеката на Стария енот, убила си заговорника на Ханджа, доктор Кинг, и си го направила да изглежда като самоубийство, сложи бомба в тоалетната ми… — Ресенг си мърмореше под носа, след това добави: — Какво си си мислела, мамка му? Да не би да обявяваш война на всички наемници?
	— Може би — каза невинно Мито, сякаш говореше за някого другиго.
	— Война на Ханджа? Или на Стария енот?
	— И на двамата.
	Ресенг я гледаше невярващо. На лицето й все още стоеше онова невинно изражение. Тя се усмихна сковано.
	— Момиче като теб тръгва на война с онези чудовища? Сигурно се шегуваш.
	Мито остави клечките си за ядене и изтри устата си със салфетка.
	— Какво искаш да кажеш с „момиче като теб“ и какво е смешното тук? — Тя го изгледа зверски.
	— Ханджа и Стария енот няма да се вържат на номерата ти като доктор Канг. Няма да ти позволят да ги хвърлиш от покрива. Май си мислиш, че познаваш този занаят само защото няколко пъти си помогнала на заговорник. Но не си в категорията на човек като Ханджа. Ще те кремират още преди да си започнала. Спри, преди да си стигнала прекалено далеч. Всъщност спри веднага, аз ще си държа устата затворена за тези твои малки игрички — заради милата и сладка Миса. А като бонус, прощавам ти за бомбата в тоалетната ми.
	— Прекалено късно е. А и познавам Ханджа и Стария енот също толкова добре, колкото и ти.
	Ресенг дръпна от цигарата и издиша бавно.
	— Знаеш ли колко време ми отне да те намеря? По-малко от седмица. Ханджа ще те намери много по-бързо. След това всички изроди от месния пазар ще тръгнат по петите ти с извадени ножове. Очевидно и магазинът за плетиво на Миса няма да е в безопасност. Затова те предупреждавам. Онези типове няма да са мили като мен.
	— Не ти ме намери. Аз те повиках.
	Ресенг вдигна вежда и се взря в нея. Тя също се вторачи в него. Изглеждаше сериозна и решителна. Той загаси цигарата си, напълни една трета от чашата си със соджу и я гаврътна. Напитката запари и загорча в празния му стомах. Ресенг направи гримаса и Мито потупа с показалец по чинията с шкембе. Той я погледна за секунда и си взе един залък. Никога не беше опитвал шкембе. Точно както тя каза, беше по-вкусно, отколкото изглеждаше. Той отпи пак от соджуто.
	— Ти си странна жена.
	— Благодаря. Ще го приема както комплимент. И ти си странен мъж.
	— Но защо мен? Можеше да си избереш всеки друг убиец от месния пазар.
	— Сладък си.
	Тя го погледна невинно като преди. На неговото лице в отговор се изписа върховно раздразнение. Но Мито не бе ни най-малко притеснена от това, отпи нова глътка соджу и си взе още от шкембето. За негов ужас продължи да дъвче бавно и механично, докато най-накрая отново заговори:
	— Имам нужда от някой, който може да бъде посредник между Стария енот и Ханджа. Някой, който може да ги доведе до ръба, да ги раздруса, да ги подстрекава. Ти си идеален, защото си син на Стария енот и брат на Ханджа.
	— Не съм син на Стария енот! И определено не съм брат на Ханджа — извика Ресенг, преди да успее да се спре. Собственичката спря да реже зелен лук и се взря в него. Засрамен, той запали нова цигара. Мито се изсмя, поклати глава, отпи пак от соджуто и си взе от шкембето.
	— Няма ли да ядеш? Трябва да изядем всичкото месо, за да може тя да ни направи пържен ориз с остатъчния сос.
	Ресенг се взря в нея. Как можеше да говори за пържен ориз в такъв момент? Не, сериозно, от коя планета беше? Докато я гледаше как говори с уста, пълна със свински вътрешности, му се прииска да я фрасне с юмрук.
	— И какво те кара да мислиш, че бих ти помогнал?
	— Защото няма да оцелееш без мен. Подготвила съм най-чудесния заговор специално за теб.
	— Виж ти! Напоследък съм обграден от хора, които ми казват как няма да оцелея без тях.
	— Заговорниците имат предварителен списък, информация за хората, които е вероятно да се превърнат в мишени, за да можем да действаме бързо, когато се определи дата на убийството. И ти си в него.
	— Ханджа ли ме сложи там?
	— Може би. Макар че може и да е някой друг.
	Ресенг пое дълбоко дим от цигарата и бавно издиша.
	— Слава богу, че съм в предварителния списък — каза той. — Но дори и да съм в основния, пак не бих си и помислил да се крия под полата на някаква мацка и да моля за пощада.
	Мито го погледна подигравателно.
	— Защо? Защото си мъж ли? Твоят проблем е тази проклета Y-хромозома. Жените имат две чудесни и гъвкави X-хромозоми, които взаимно се балансират, а единственото, за което я бива вашата тъпа Y-хромозома, е да ви предизвиква ерекции и да ви подлудява.
	— Аз сам ще си оправя живота, ти се тревожи за себе си. Доколкото виждам, няма да изкараш дълго. Да не говорим за малката ти сестричка в инвалидната количка. Как ще избяга с нея?
	Мито го изгледа.
	— Да не си посмял да се майтапиш със сестра ми с тази мръсна уста.
	Направо го пронизваше с очи. Ресенг изведнъж си представи лъчезарната, невинна усмивка на Миса, как се бе смяла на шегите му и го бе потупвала по рамото. Той вдигна ръка, за да й покаже, че съжалява. Мито взе чашата си и изпи останалото соджу.
	— Защо си толкова фиксирана в Ханджа и Стария енот? Отмъщение за родителите ти? Или за краката на Миса…
	Ресенг се спря, преди да отиде по-далече.
	— Отначало започнах всичко това заради тях. — Мито си наля отново. — Но не знам кой е убил родителите ми, а и вече не ми пука кой е стоял зад това. Не търся лично отмъщение за кучетата, които парализираха сестра ми. Те вероятно вече са мъртви, убити от хора като нас. Хора, които убиват човешки същества, след това се прибират у дома, тъпчат се на вечеря, взимат си горещи вани, лягат си в леглата и заспиват спокойно, сякаш това, което вършат, няма никакво значение за тях. Мръсни, гадни, отвратителни хора като нас. Страхливци, най-големите слабаци, които казват: „Нямахме избор, защото светът е такъв, защото животът е труден и защото нямаме власт“.
	Тя отпи от соджуто.
	— Значи възнамеряваш да промениш света, като се отървеш от всички килъри?
	Мито се взираше в чашата си и мълчеше.
	— Убийствата на Ханджа и на Стария енот ще променят ли света? — продължи Ресенг. — Това е просто един въртящ се празен стол. В мига, в който остане празен, някой друг ще се втурне да седне на него. Смъртта им няма да промени нищо.
	— Прав си. Премахването на няколко нещастни килъри няма да промени нищо. Затова възнамерявам да се отърва от стола. Така никой няма да може да седне на него.
	Ресенг се взря в нея. Лицето й не бе променено.
	— Мислех, че си умно момиче, но всъщност си просто побъркана кучка.
	— Да не си мислил, че съм здравомислеща кучка? Как бих могла да върша тази работа, ако бях здравомислеща?
	— Смяташ съвсем сама да раздадеш справедливост? Ама че майтап. Дори и филмите вече не са толкова нереалистични.
	— Знаеш ли защо светът е такъв? Заради злодеи като Стария енот и Ханджа? Заради кукловодите, които раздават поръчките? Не. Шепа злодеи не могат да влияят на целия свят. Светът е такъв, защото ние сме покорни. Заради хора като теб, които вярват, че трябва да се примирим с апатията, които вярват, че нищо от това, което правят, не може да промени нещата. Ти казваш, че всичко това е въртящ се празен стол. Мислиш, че това те прави много готин? Заради хора като теб, които покорно вършат каквото им кажат Ханджа и Стария енот, без да гъкнат, тревожат се само дали ще има храна на масата, проклинат и мърморят, когато са пияни, и се държат, все едно знаят всичко, заради тях светът е такъв. Ти си по-лош от Ханджа. Докато му помагаш да се превърне в прочут злодей, се опитваш да убедиш сам себе си, че си по-добър от него. Извършваш всеки грях от Библията и твърдиш, че нямаш друг избор. Но Ханджа е по-добър от теб. Защото поне е склонен да поеме вината.
	— Блестящата госпожица Мито е измислила невероятен заговор, с който да спаси света, но все пак има нужда от идиот като мен, за да го изпълни?
	Мито се вгледа в него, но не отговори.
	— Ако искаш да знаеш отговора ми веднага — продължи Ресенг, — той е „не“. Не ми пука какво си мислиш и какъв заговор си замислила. Ще си живея гадния, страхлив и противен живот, както ти се изрази, до деня, в който някой забие нож в мен и умра. Но не ми пука. Защото съм живял като червей и ще умра като червей.
	Ресенг стана. И насочи следващите си думи към темето на Мито.
	— Ако пак се ебаваш с мен, ще те убия. Това е последно предупреждение.
	Тя вдигна очи към него. Изражението й бе арогантно както винаги.
	— По-добре си вземи „Хот Брейк“ — каза тя. — Ще ти трябва енергия.
	И пак отпи от соджуто и си напълни устата с шкембе. Собственичката ги наблюдаваше, а на лицето й бе изписано разочарование. Ресенг се втренчи в Мито за още три секунди и след това отиде до касата.
	— Колко е сметката? — попита той.
	— Осемнайсет хиляди.
	Той извади две банкноти по десет хиляди от портфейла си и й ги подаде. Жената изглеждаше тъжна, когато му връщаше рестото.
	— Знам, че й се е насъбрало много, но моля те, дай й още един шанс…
	— Благодаря за храната — каза Ресенг и излезе.
	Не беше сигурен дали бе от пиенето посред бял ден, но слънцето, което печеше над пазара, му замая главата.


>	Жабешки нрави

	Трупът на Чонхан пристигна в библиотеката през уикенда. Не Ханджа, а адвокатът му слезе от колата. Двама мъже в черни костюми извадиха Чонхан от багажника, където го бяха набутали, без много да му се церемонят, и го внесоха в кабинета на Стария енот. Адвокатът на Ханджа ги последва вътре. Когато мъжете с костюмите излязоха, адвокатът поздрави Стария енот, като се поклони, навеждайки се на 90 градуса от кръста.
	— И ние сме толкова разстроени като теб — каза адвокатът. — Чонхан премина граница, която не биваше да прекрачва. Трябваше първо да се посъветваме с теб, разбира се, но ситуацията беше много спешна…
	Стария енот разкопча ципа на чувала за трупове достатъчно, за да идентифицира Чонхан, чието лице бе посиняло и застинало в ужас.
	— Граница, която не биваше да прекрачва, а? — каза той бавно и спокойно, сякаш гълчеше дете. — Може би оглупявам, но напоследък, когато младите хора увъртат, не мога да разбера какво казват. Давай направо, господин прокурор. Коя граница бе премината?
	Адвокатът на Ханджа бе започнал кариерата си като държавен обвинител. Хората все още се обръщаха към него със старата му титла, макар вече да не беше такъв.
	— Чонхан имаше списък с имената и местонахожденията на нашите заговорници — всичките петима. Смятаме, че се е канел да сключи сделка с друга компания. Както знаеш, тази информация е изключително чувствителна, затова ние… — Той замлъкна.
	— Коя компания?
	— Някакви типове от Китай. Те щели да му платят три милиарда вона.
	Стария енот се намръщи.
	— И очакваш да ти повярвам? Откъде Чонхан ще има списък с вашите заговорници, след като дори аз не знам кои са? Сигурен съм, че не съхранявате секретна информация между страниците на телефонен указател.
	Адвокатът се поколеба, преди да отговори:
	— Все още не знаем всички подробности как се е добрал до тях. След като ги научим, шефът ще дойде лично да ти докладва.
	Стария енот разкопча напълно ципа на чувала за трупове. По врата, гърдите и корема на Чонхан имаше седем рани от нож.
	— Ханджа ли издаде заповедта?
	— Шефът в момента е в чужбина.
	— Тогава кой?
	— Аз издадох заповедта да бъде обезвреден и доведен при нас, но Чонхан не е лесен за залавяне. Предполагам, че нашият човек се е увлякъл.
	— Увлякъл се е…
	Адвокатът погледна скришом лицето на Стария енот и каза:
	— Той ще бъде сериозно наказан за това.
	Стария енот го изгледа презрително.
	— Сериозно? Което означава, че ще го убиете?
	Адвокатът прикри устата си с юмрук и се престори, че кашля, а по лицето му премина неудобство.
	— Или през цялото време планът ви е бил да жертвате една от вашите пешки за един от моите офицери? — попита Стария енот.
	Ресенг скръцна зъби при споменаването на шах. Адвокатът все още държеше юмрук пред устата си и на лицето му все така бе изписано неудобство.
	— Загубихме трима от заговорниците само за последните два месеца — каза почтително той. — Не сме сигурни дали Чонхан има нещо общо с това, но за нас е много чувствителен период. И е изборно време. Вярваме, че ни влизаш в положението.
	Стария енот наклони глава при споменаването на тримата мъртви заговорници. Запретна ръкави и прегледа раните по тялото на Чонхан с голи ръце. Хищникът бе уморил жертвата си бавно, беше започнал отстрани на торса и бе вървял бавно към центъра. И Треньора, и Чу бяха елиминирани по същия начин.
	— Бръснаря? — попита Стария енот.
	— Не, сър. Беше млад воин. Бивш член на Якудза…
	Адвокатът бързо измисли лъжата. Стария енот изсумтя. Опипа мястото, където ножът бе пронизал сърцето на Чонхан, почти сигурно беше, че това е била фаталната рана.
	— Забележително боравене с нож за млад човек. Как се казва?
	Адвокатът се поколеба, очевидно се опитваше да измисли име.
	— Той нарича себе си Далджа.
	— На колко години е?
	— Двайсет и пет.
	— Много е млад. Добре, донеси ми трупа му и сме квит. Не бива да го оставим да си мисли, че може да заплашва библиотеката и да му се размине. Това ще му коства главата.
	Ресенг се взираше изненадано в Стария енот, чието изражение обаче не се променяше. Адвокатът помисли и кимна.
	— Имаме сделка. След като се погрижим за това, ще напиша доклад за ситуацията и ще ти го пратя.
	— Нямам нужда от никакъв проклет доклад! — Стария енот изведнъж се развика. — Ти какво си мислиш, че е тук? Министерският съвет?
	— Прости ми. — Адвокатът увеси нос.
	— Можеш да си вървиш. Ние ще се оправим с трупа на Чонхан.
	Адвокатът пак се поклони учтиво успоредно на пода и излезе.
	Когато си тръгна, Стария енот най-накрая си позволи да покаже скръбта си. Изправеното му като струна тяло като че ли се срина. Той се подпря с ръце на масата и дълго се взира в лицето на Чонхан, преди да сложи длан на челото на младия мъж.
	Все още впил очи в него, той попита Ресенг:
	— Как Чонхан се е сдобил със списък на заговорниците на Ханджа?
	— Нямам представа.
	— А някакви предположения?
	— Никакви.
	Вероятно Чонхан се бе натъкнал на него, когато бе открил скривалището на доктор Канг. Но дали бе възможно заговорниците да оставят списък с имена и адреси някъде, където всеки би могъл да ги види? Никакъв шанс. Мито сигурно бе подхвърлила примамка на пътя на Чонхан. И той се бе хванал. Като пълен идиот. Дали наистина си е мислил, че може да продаде списък със заговорници, без да го заловят? Това беше глупава постъпка.
	— Какво става, по дяволите? — попита Стария енот.
	— Ако ти не знаеш, аз няма как да знам — отвърна Ресенг.
	— Дали Чонхан не е получавал заповеди от някой друг?
	— Той проследяваше компоненти за бомба, но това нямаше нищо общо със заговорниците.
	— Трима заговорници са мъртви, Чонхан е бил нападнат, всеки е извадил меч, сякаш адът се кани да се изсипе на земята, а аз не знам нищо? — извика Стария енот с кървясали очи.
	— Затова ли си гневен?
	— Какво? — Стария енот го изгледа зверски.
	— Не си гневен заради Чонхан. Гордостта ти е наранена просто защото не са те държали в течение, нали? Чонхан е мъртъв! Не виждаш ли? — Ресенг прегърна главата на Чонхан и я обърна към Стария енот. — На кого му пука за твоята гордост? Ако си информиран, няма да върнеш Чонхан, тогава защо ти пука дали знаеш какво се случва или не? Очевидно е, че го е убил Бръснаря, а ти се задоволяваш с убийството на някакъв друг тип? Що за справедливост е това? Предполагам, че всички сме ти еднакви. Ние всички сме просто фигури на шахматната ти дъска, защо да ти пука дали са ти взели пешка, офицер и каквото и да било друго? Стига да продължиш да играеш, а ние и без това вече сме мъртъвци.
	Ръцете на Стария енот се разтрепериха. От очите на Ресенг потекоха сълзи.
	— Премести го в мазето — каза тихо Стария енот. — Трябва да измием и подготвим тялото му.

	* * *

	— Това Чонхан ли е? — Мечката поклати глава.
	Ресенг мълчеше.
	— Горкият Чонхан! Горкият малък Чонхан! Толкова млад! Кремирах баща ти, а сега кремирам и теб. Какво става с този свят?
	Мечката погали Чонхан по бузата. Ресенг запали цигара. Стария енот бе останал в колата. Мечката се стовари на земята и дълго плака, преди да се изправи. Изтупа си панталоните и се огледа по навик, после отиде до колата и почука на задния прозорец. Стария енот свали съвсем малко стъклото.
	Мечката избърса очите си с опакото на дланта си и каза:
	— Да започвам ли, господин Енот? Скоро слънцето ще изгрее.
	Стария енот кимна. Мечката изкара количката от бараката и кимна на Ресенг, който изхвърли цигарата си и се приближи до багажника. Двамата поставиха тялото на Чонхан на количката. Със сигурност бе вярно това, което казваха за мъртвите — че тежат повече от живите. Чонхан тежеше цял тон.
	Мечката спря количката пред пещта и разстла чердже. Постави на него малка маса, а на нея свещ, тамян, бутилка оризово вино и чаши. Ресенг бе застанал отстрани и наблюдаваше. Мечката запали тамяна, провери да не би нещо да липсва, след това се върна при колата на Стария енот.
	— Господин Енот, всичко е готово.
	Стария енот се взираше с празен поглед през прозореца на колата и мълчеше.
	След около десет секунди Мечката каза:
	— Добре, значи ще започнем без вас.
	Стария енот кимна едва забележимо. Мечката се поклони и се върна при черджето.
	Запали нова пръчица тамян, наля вино в чашата и я вдигна церемониално, преди да отпие, после се поклони два пъти. Погледна към Ресенг, който стана, запали още тамян и взе чаша за вино. Вдигна я церемониално и също се поклони два пъти. След това сякаш изпадна в транс, докато Мечката не го потупа по рамото, а после разчисти масата и черджето. Ресенг все още бе в унес, затова Мечката постави Чонхан на таблата сам. Преди да затвори вратата на пещта, пак погледна към Ресенг. Лицето му продължаваше да бъде безизразно. Мечката пъхна Чонхан в пещта и я затвори.
	Когато пламъците се издигнаха, Мечката донесе бутилка соджу и седна до Ресенг. Отпи и предложи и на него. Ресенг също отпи и му върна бутилката. Мечката се взираше безмълвно в пещта с шише в ръка.
	Чонхан Сянката беше мъртъв. Чонхан, който се бе заклел да живее живот, незапомнен от никого, който бе дал обет да стане лек и неуловим като пара, да живее без любов, омраза, предателство, болка и спомен, да бъде неприсъствие като самия въздух, беше мъртъв. Защо го бяха убили? Никой нямаше да разбере, ако го бяха оставили да живее. Ресенг си представи мъж без сянка, застанал на висок хълм в пустинята, върху който слънцето грее директно отгоре, и си помисли: _А сега как ще живея без сянка?_
	Ако не се бе обадил на Чонхан, Ресенг можеше да е следващият убит. Не би безпокоил Чонхан, ако той си имаше друга поръчка. Той нямаше нищо общо с бомбата, докато Ресенг не го въвлече. Трябваше да се справи с това сам. Но му се обади и сега Чонхан беше мъртъв. Беше се превърнал в сянка също като баща си и бе кремиран в пещта на Мечката също като баща си. Ресенг си представи как кръвта и костите на Чонхан се превръщат в дим и пепел в парещите пламъци на инсинератора на Мечката. След като прахът му бъде пръснат на вятъра, той щеше да бъде забравен, точно както винаги бе искал.
	Слънцето изгряваше. Мечката погледна часовника си, след това се озърна дали някой не идва от планината. Отвори вратата на пещта и издърпа с дълга кука таблата още преди горещината да се разпръсне напълно. Извадените от пламъците бели кости на Чонхан изглеждаха крехки и готови за стриване. Мечката ги взе с евтини щипки, каквито можеха да се купят от всяка железария. Пак си погледна часовника и после надолу по склона. Постави това, което бе останало от Чонхан, в металното хаванче и се захвана за работата, очевидно притеснен, че всеки миг могат да се появят клиенти.
	След по-малко от пет минути спря и бързо прехвърли праха в кутия от яворово дърво, която обви с бял плат. Изглеждаше разкаян, когато подаде кутията на Ресенг.
	— Трябваше да дойдете по-рано. Исках да се постарая повече с него, но няма достатъчно време.
	Ресенг взе урната и подаде на Мечката плик.
	— Всичко е наред — каза той с равен глас. — Не че ако стриеш костите му по-фино, ще го върнеш към живот.
	Очите на Мечката се зачервиха, когато взе плика.
	— Този Чонхан беше добро момче — каза той през сълзи.
	— Благодаря за помощта. Доскоро.
	Ресенг постави урната на предната дясна седалка и запали двигателя. Мечката отиде до задния прозорец, за да се сбогува със Стария енот.
	— Довиждане, господин Енот. И късмет.
	Стария енот го погледна и кимна.
	По пътя към Сеул Ресенг паркира колата на един хълм. Стария енот наблюдаваше мълчаливо как той взима кутията от предната седалка.
	— Сега се връщам — каза Ресенг, без да го поглежда.
	Късата планинска пътека свършваше до стръмна скала. Вятърът беше силен, мястото бе добро за разпръскване на праха. Ресенг си сложи бели ръкавици, отвори кутията и загреба с шепа. Като разпери пръсти, порив на вятъра, който идваше право срещу скалата, поде праха и го пръсна във въздуха. Ресенг изведнъж си спомни една тъпа шега на Чонхан.
	— Чудя се дали способността ми да не бъда запомнян не е наследствена. Нещо като ген на незабележимостта, който съм получил в своята ДНК от баща си. Сигурно затова майка ми никога не е тъгувала, че го е напуснала. Много як ген, нали?
	— Какво му е толкова якото на този вид тъпа ДНК? — бе попитал Ресенг.
	Чонхан се бе засмял и казал:
	— Мога да измамя някого, когото вече съм измамил, или да свалям момиче, с което съм скъсал, след това да го зарежа пак и да не се чувствам зле заради това. Защото и без това няма да помни лицето ми.


	На сутринта, след като пръсна праха на Чонхан, Ресенг си взе дълга гореща вана. После отвори гардероба си и огледа дрехите, преди да избере бяла риза, черно кожено яке и сини джинси. Докато тонизираше и овлажняваше кожата си и сресваше косата си назад, си мислеше откога не бе имал такава спокойна сутрин. Тревожността, която обикновено го разкъсваше, беше изчезнала в един миг. Той се погледна в огледалото и се ухили.
	— Ама че си хубавец! — каза на отражението си.
	Отвори чекмедже. Вътре беше ножът на Чу и руски пистолет ПБ-6П9 със заглушител. Потупа с пръст по дръжката. Хвърли бърз поглед към прозореца, взе ножа и остави пистолета.
	Първото място, на което отиде, беше месният пазар. Там работеше ексцентричен старец на име Хису. Хората наричаха стария Хису краля на месния пазар. Всеки, който работеше там, трябваше да му плаща месечна такса. Наркодилърите, гангстерите, трафикантите на органи, измамниците, посредниците на наемните убийци, подставените лица, сводниците — всички без изключение. Дори и Ханджа и Стария енот трябваше да плащат на стария Хису, за да правят бизнес на пазара. Но таксите му не бяха повече от петдесет хиляди вона на месец. Той никога не взимаше повече от тези, които печелеха повече, и никога не правеше компромис на тези, които печелеха по-малко. Стига да плащаха, не му пукаше с какво се занимават. И защо събираше само по петдесет хиляди? Дали не ги използваше, за да сменя изгорелите крушки на пазара? Никой не знаеше.
	Когато Ресенг отвори вратата на магазина на стария Хису, двама мъже — един на около шейсет години със сбръчкано лице, а другия на около двайсет, приличащ на юноша — кормеха крава. Мъжът с бебешкото лице вадеше черва от червена кофа, а по-възрастният изрязваше черния и белия дроб на кравата с малък извит нож. Всеки орган отиваше в отделна кофа. Когато Ресенг пристъпи пред една от кофите, възрастният мъж се спря и вдигна поглед към него.
	— Дошъл съм да се видя с господин Хису — каза учтиво Ресенг.
	— Кой си ти?
	— Аз съм от „Кучешката къща“.
	По-възрастният мъж го огледа и се обърна към по-младия:
	— Остави това и кажи на господин Хису, че има гост. От библиотеката.
	Младежът остави червата в кофата и бързо излезе. По-възрастният свали гумените си ръкавици и седна на пейката, след това изяде една лъжица оризова супа и я преглътна със соджу. От кофата с черва се носеше кисела миризма на кръв. Тя бе навсякъде, но той не спираше да сърба супа, сякаш това никак не го притеснява. След малко мъжът с бебешкото лице се върна.
	— Каза да влезеш.
	Старият Хису седеше до ниска маса и четеше вестник. До чаша с черно кафе, полупразна бутилка соджу, чинийка със сусамово масло и пепелник със запалена цигара на него имаше суров черен дроб, който приличаше на кравешки, и малък нож. Ресенг се поклони.
	— Отдавна не сме се виждали. Всичко наред ли е със Стария енот? — попита стария Хису, като свали вестника.
	— Да, господине.
	— Дочувам, че напоследък не му е много спокойно.
	— Ами от това, което съм видял — каза Ресенг, — той винаги е спокоен. Или може напоследък да е изгубил интерес към спокойствието.
	— Така ли? Разбира се, повечето от слуховете, които обикалят месния пазар, са пълни глупости.
	Старият Хису се засмя и отпи от кафето си, след това запали отново фаса в пепелника.
	— Е, какво те води на това миризливо място?
	— Надявах се да ви помоля за нещо.
	— Давай.
	— Търся Бръснаря. Вие би трябвало да знаете къде да го намеря, нали?
	Старият Хису вдигна вежди и се взря в Ресенг.
	— Защо си дошъл чак дотук, за да ме питаш нещо, което Стария енот би могъл да ти каже? Той може и да не излиза от библиотеката си, но няма нещо, което да не знае.
	— Няма начин да ми каже.
	— Бръснаря в списъка на заговорниците ли е?
	— Не, това е лично.
	На лицето на стария Хису се появи палаво изражение. Това можеше да се окаже забавно.
	— Не ми казвай, че искаш да се подстрижеш.
	— Всъщност искам.
	Старият Хису се усмихна и старателно загаси цигарата си. От нея не бе останало почти нищо, но беше ясно, че той се кани отново да я запали по-късно.
	— Как? Ти не си толкова умен, колкото онези писарушки заговорниците. И предполагам, че не смяташ да използваш пистолет или да поставиш експлозив.
	— Ще използвам нож.
	Старият Хису се облегна назад на дивана.
	— Ресенг срещу Бръснаря… — Затвори очи и промърмори. — Как ли би свършило това?
	Точно тогава мъжът с бебешкото лице се втурна в кабинета.
	— Дядо, Гукмангбонг отказва да си тръгне, докато не му дадем шкембето, което поръча.
	— Продадохме го всичкото. Кажи му да дойде пак в четвъртък. Тогава ще имаме.
	— Нали го знаеш какъв е. Няма да ме послуша.
	Старият Хису се засмя.
	— Какво прави старият Мангбонг?
	— Хвърлил се е на пода и не спира да плаче и да крещи. Последния път прави същото два часа. Не можем да свършим никаква работа. Такава досада е! — Мъжът с бебешкото лице всеки миг щеше да рухне.
	Старият Хису пак се засмя и поклати глава.
	— Ах, този Мангбонг. Беше много по-щастлив, когато намушкваше хора. Пенсионирането му донесе само тъга. Виж какво, момчето ми. Вземи малко от поръчката на Ким и кажи на Мангбонг, че засега трябва да се задоволи с това. И да дойде в четвъртък сутринта, когато пристига добрата стока.
	— Да, сър. — Младият мъж изглеждаше облекчен, когато излизаше.
	Старият Хису не спираше да се смее — без съмнение на мисълта как старият Мангбонг хлипа на пода — докато си наливаше чаша соджу. Отряза парченце суров дроб, потопи го в олиото и го изяде.
	— Странно, но колкото повече остарявам, толкова по-добре се пазя от ножовете, ала все още не знам как да се пазя от сълзи. Кълна се, сълзите са по-силни от мечовете.
	Отряза още едно парче дроб, потопи го в олиото и го предложи на Ресенг, който колебливо отхапа.
	— Свежо, а? — попита старият Хису.
	— Да, вкусно е. Обаче изглежда ужасно.
	Старият Хису кимна и му предложи и чаша соджу. Ресенг взе чашата.
	— Също като живота. Не е нищо особено. Просто една голяма, миризлива, мръсна и жалка бъркотия. Но когато го опиташ — а! Тогава не е толкова лошо. Понякога дори е вкусно. Та сега какво? Мисля, че трябва да си отидеш у дома и да не правиш нищо. И трябва да се отбиваш по-често за питие с мен.
	— Вече извадих ножа си от канията — каза мрачно Ресенг.
	— Какво, това? Това е нищо. Просто го върни обратно и си върви.
	— Първо Треньора, след това Чу, а сега и Чонхан. По всичко личи, че Бръснаря ни е хвърлил ръкавицата. — Ресенг се усмихна презрително. — Първите двама можех да ги преживея, но и тримата? Това вече е прекалено. И предполагам, че аз съм следващият. Сигурен съм, че сте чули слуховете. Но дори и да беше различно, не ми е писано да имам дълъг живот.
	Той изпи соджуто. Старият Хису отряза още едно парченце дроб и му го подаде. Ресенг го изяде и наля соджу на стария Хису.
	— Какво ще ми дадеш? — попита Хису.
	— Мислех да не усложняваме нещата и да ви платя в брой. Знам, че парите в брой движат месния пазар.
	— Четири милиона.
	Ресенг извади портфейла си, но старият Хису махна с ръце.
	— Ще ми платиш по-късно. Ако се върнеш жив.
	— А ако умра, няма да платя? — попита Ресенг през смях.
	— Можеш да го сметнеш за пътни към онзи свят. Не бива да съм прекалено алчен. Лошо е за душата.
	Старият Хису му се усмихна съжалително и изпи чашата соджу. След това написа адреса на Бръснаря на парче хартия и го показа на Ресенг, който кимна. Старият Хису подпали парчето хартия и го хвърли в пепелника. След като то стана на пепел, Ресенг стана. Поклони се учтиво на стария Хису и излезе от магазина.

	* * *

	Таксито спря пред бакалията, но Мито не беше там. Млада жена на около двайсет години стоеше зад касата. Ресенг влезе.
	— Добре дошли — каза служителката.
	Ресенг се огледа из магазина. Май Мито не беше дошла на работа. Взе метална кутия с кафе от хладилника и две десертчета „Хот Брейк“ от полиците.
	— Жената, която работеше тук, да не би да е напуснала? — попита той.
	— Имате предвид Мито? Да, напусна преди няколко дни — отвърна момичето с равен глас, докато сканираше покупките.
	— Добре — кимна Ресенг.
	Седна на маса пред магазина и отпи от кафето в кутията. После изпуши една цигара. Беше ясен ноемврийски ден. След няколко часа можеше да загине от ръката на Бръснаря, но колкото и да бе странно, не беше нервен, нито уплашен. Сутринта бе спокойна, идеално време за разходка. Извади едното десертче „Хот Брейк“ от джоба си, скъса опаковката и отхапа. Стори му се странно, че сладките все още бяха сладки след смъртта на приятеля му.
	В харддиска, който Ресенг открадна от Мито, имаше безброй чертежи на асансьори, наблюдателни камери, монитори, светофари. Имаше чувството, че е откраднал домашното на студент по инженерство. Но когато разгледа всичко по-внимателно, откри заговорнически файл, умело скрит сред стотиците други файлове. В него имаше снимка на оплешивяващ четирийсет и пет годишен инженер, който бе загинал в асансьорна шахта. Той трябва да е бил един от тримата заговорници на Ханджа, които Мито беше убила.
	Заговорът беше прост. Мъжът натиска бутона, за да повика асансьора. Чете вестник, докато чака. Той винаги чете вестници, докато чака асансьора; той е зает човек. Асансьорът се качва на седемнайсетия етаж. Но единственото нещо, което се качва, са числата на дигиталния дисплей, не асансьорът. Вратите се отварят, чува се дружелюбен звън. Светва. Очите му все още са във вестника, мъжът пристъпва във въздуха. Край.
	Ако някой потърсеше в интернет „инцидент в асансьор“, щеше да намери статия за мъж, който паднал в шахтата и загинал заради повреда в сензора на асансьора. Според статията асансьорната компания твърдеше, че на оборудването му нямало нищо. Управителят на жилищната сграда уверяваше, че въпросният асансьор бил редовно проверяван и при последната инспекция не било открито нищо нередно; нищо необичайно нямаше и в записите от охранителните камери. Член на семейството на загиналия инженер беше казал през сълзи: „Напълно здрав човек е мъртъв и никой не поема никаква отговорност?“.
	Ресенг изяде десертчето и си тръгна. Когато стигна до кръстовището, се поколеба дали да тръгне към апартамента на Мито или към магазина за плетиво на Миса, после бавно пое към магазина за плетиво.
	За щастие Миса не беше там. Мито бе сама и плетеше на люлеещия се стол. Просто ей така си плетеше, като фермерска съпруга, която е приключила с работата си за деня и няма какво да прави вечер. Погледна към него, довърши реда си и стана. Отиде при него и опря почти готовата дреха до раменете му, за да я премери.
	— Хей, точно по мярка ти е. Плета го за теб.
	С доволен вид тя се върна на люлеещия се стол и продължи да плете. Ресенг се усмихна и дръпна един стол към нея.
	— Чух, че Чонхан е мъртъв — каза тя, без да вдига поглед.
	— Да, благодарение на теб — отвърна той намръщен.
	— Значи си дошъл да ме убиеш?
	Ресенг взе кълбото прежда от масата и започна да го търкаля в дланта си.
	— Все още не съм решил. Дали да убия теб, после Ханджа, а след това Бръснаря, или първо Бръснаря, после Ханджа и най-накрая теб.
	— В такъв случай убий ме последна, моля. Имам много за вършене. Трябва да изплета това преди началото на зимата. И трябва да намеря дом за Миса на сигурно място. След това да премахна Ханджа и Стария енот заедно с останалите боклуци, а после…
	— Мислиш се за забавна. — Гласът на Ресенг беше леден.
	Мито вдигна очи от плетката си.
	— Не се тревожи — каза тя. — Дори да не ме убиеш, когато всичко свърши, аз сама ще се погрижа за това.
	— Ще се самоубиеш?
	— Да.
	Ресенг се взря в нея. Тя му хвърли невинен поглед, сякаш не се случваше нищо особено.
	— Нищо чудно, че си толкова безстрашна. През цялото време си имала намерение да ритнеш камбаната.
	Мито продължи да плете. Имаше нещо решително, умело и опитно в начина, по който въртеше иглите.
	— Защо? — попита Ресенг. — Измислила си такъв велик заговор с този твой брилянтен ум. Убиваш всички заговорници, после и наемните убийци като бонус, а след като прочистиш света така, както на теб ти харесва, можеш да избягаш в чужбина с Миса и кривогледата Сумин и да си живееш щастливо до края на дните си.
	— Много бих искала, но в един момент добрата стара Мито също се превърна в чудовище.
	Изражението й стана сериозно. Върна преждата и иглите за плетене в кошницата, остави я настрана, сплете пръсти и протегна ръце над главата си.
	— Знаеш историята — каза тя. — Тъжната история на героинята, която преследва чудовище, но накрая сама се превръща в чудовище. Аз съм тази трагична героиня. Така че — какво бих могла да направя? След като си свърша работата, това нещастно, тъжно чудовище ще трябва да довърши и добрата стара Мито. Но хей, ако все още си ми ядосан, добре дошъл си да свършиш ти тази работа.
	— Харесва ли ти да планираш кончините на хората?
	— Никак даже. — Тя леко се изсмя. — Смъртта на Чонхан те нарани, нали? Тя нарани и мен. Всеки път боли — винаги е било така. Всеки човек, когото с теб сме убили, и всички, които остават след тях, също ги боли.
	Ресенг я изгледа зверски. Тя хвана бика здраво за рогата. Той погледна към върха на обувката си: капка засъхнала кръв, която явно беше от магазина на стария Хису. Ресенг се изправи.
	— Бръснаря, Ханджа и после теб. По-добре да свършиш с плетенето дотогава.
	Очите на Мито се разшириха.
	— Бръснаря ще те убие!
	— Еха, май съм много лош наемен убиец — каза Ресенг и се засмя. — Никой ми няма доверие.
	— Не прави нищо още. — Тя изглеждаше паникьосана. — Имам план. Аз ще убия Бръснаря, Ханджа и добрата стара Мито, ще стане точно както ти искаш.
	— Не ти ли казах последния път? — каза троснато той. — Няма да се крия под полата ти. Не твърдя, че не искам да се напъхам там по други причини, но честно казано, злите кльощави момичета като теб никога не са били мой тип.
	Ресенг извади другия „Хот Брейк“ от джоба си и го сложи на масата.
	— Ето. Подарък.
	Мито се взираше в него като ударена от гръм. Той й се усмихна и бавно пое към вратата.
	— Тъп задник! Ако отидеш при Бръснаря, си мъртъв! — Виковете й го последваха, докато излизаше навън.


>	Бръснаря и неговата съпруга

	— Изглеждате като важен господин. Виждам, че имате хубав и важен живот — каза Бръснаря, докато подстригваше косата на Ресенг.
	_Клъц, клъц_, тракаха ножиците и танцуваха около ушите на Ресенг. Бръснарницата беше стара, с овехтели бели плочки в къта с мивката. Изглеждаше като нещо, което може да се види на черно-бели снимки, като някое от местата, които Ресенг беше виждал, когато бе на дванайсет или тринайсет и изпълняваше поръчките на Стария енот. Там момчетата ходеха за задължителната къса подстрижка преди началото на учебната година, а след това на излизане потриваха срамежливо голите си черепи; Ресенг имаше същата подстрижка, макар да не бе ученик; беше си я направил, докато другите бяха на училище.
	— Вие ми изглеждате далеч по-важен — каза Ресенг.
	— Аз? Никак даже. Аз просто си изкарвам хляба ден за ден с ножиците. Но вие, от друга страна, приличате на успял човек. Аз подстригвам от трийсет години и винаги познавам какъв човек стои пред мен само като погледна тила му. Имам шесто чувство за тези неща.
	— Така ли? — Ресенг наклони глава, изпълнен със съмнение.
	— Абсолютно. Повярвайте ми. Някой ден ще станете много важна личност.
	Бръснаря се усмихна. Лицето му беше обикновено. Лице на дружелюбен чичо от квартала, каквото може да се види навсякъде. Не беше особено висок, някъде около 170 сантиметра, и бе изключително слаб, почти без никакви мускули, с изключение на задължителния минимум, необходим му да подстригва. Как може някой, който бе само кожа и кости, да убие елитни килъри като Треньора и Чу? Ресенг започваше да се чуди дали не бе дошъл в погрешната бръснарница.
	Бръснаря постави пръст под всяко от ушите на Ресенг и се взря в лицето му в огледалото. После взе пак ножиците и отряза малко коса от дясната страна.
	— Имате високо чело, така че вероятно няма да искате косата ви да е прекалено къса отпред…
	— Направете това, което според вас е най-доброто, стига да е спретнато.
	— Спретнато — повтори Бръснаря. — Да разбирам ли, че имате специален случай? Среща на сляпо може би?
	Ресенг се засмя и каза:
	— По-скоро тържествен случай.
	Бръснаря кимна. Среса назад косата на Ресенг, хвана краищата с пръсти и започна да кълца. След това пак я среса и провери дали е подравнена. Изглеждаше доволен.
	— Как е така? Добре ли е? — попита той.
	Ресенг се огледа в огледалото.
	— Талантлив сте.
	— Много мило от ваша страна.
	Бръснаря изглеждаше доволен. Избърса с гъба космите от главата на Ресенг и предната част на кърпата, с която го бе увил, както и собствените си ръце. След това намаза с пяна тила му и обръсна останалите косъмчета.
	— Готово!
	Бръснаря внимателно свали кърпата и поведе Ресенг към мивката. Сложи глава от душ в пластмасов леген и започна да го пълни с гореща вода. Когато го напълни до половината, добави няколко черпака студена вода от варела и провери температурата. Наля още малко студена вода и пак бръкна, повтори процеса няколко пъти. Когато постигна точната температура, подаде на Ресенг пластмасов черпак вместо главата от душ.
	— Понякога водата е гореща и стряска клиентите. Знам, че е неудобно, но ще е по-добре да използвате това.
	Ресенг кимна и поля с черпака главата си. Благодарение на внимателната намеса на Бръснаря температурата беше идеална. Малките косъмчета се посипваха по бялата мивка, приличаха на миниатюрни елипси върху бяла страница. Докато Ресенг сапунисваше с шампоан косата си, Бръснаря сложи две чисти хавлиени кърпи на плота, после затананика, докато метеше пода.
	Ресенг пак напълни черпака, този път със студена вода, за да си наплиска лицето, и си избърса косата с една от хавлиените кърпи. Скринът до огледалото бе отрупан с неотворени пликове. Ресенг взе един от тях, докато се преструваше, че си бърше косата. Беше настойчиво напомняне за неплатени болнични сметки.
	— Вече няма много бръснарници като тази. Предполагам, че бизнесът е добър? — попита Ресенг, докато си бършеше ушите с кърпата.
	— Никак даже. Днес хората предпочитат да се подстригват в салони с красиви стилисти. Защо ще идват при старци като мен? Но тъй като сме в покрайнините на града, наблизо има военна база, офицерите се отбиват от време на време, старците от квартала също идват за партия шах и бръснене. Така че успявам да свържа двата края.
	Изхвърли косата, която бе измел, в син пластмасов кош за боклук. Ресенг седна, докато Бръснаря донесе сешоар, за да му изсуши косата.
	— Искате ли и бръснене?
	Ресенг опипа брадата си. Три прясно наточени много остри бръснача лежаха на масата, безупречни като Бръснаря.
	— Тази сутрин се обръснах — каза той.
	Бръснаря кимна и му подаде гребен. Ресенг се среса и се огледа в огледалото. Бръснаря не лъжеше за трийсетте години опит; прическата беше без грешка.
	— Оттук ли сте? — попита Ресенг.
	— Да, роден съм и съм израснал тук. Тук премина и военното ми обучение.
	— В секретната база наблизо, нали? Където някога са обучавали тайни агенти, които пращали в Северна Корея? — Ресенг продължаваше да си оправя бретона.
	Ръцете на Бръснаря трепнаха, докато сгъваше кърпата.
	— Беше отдавна. Не че знам нещо за това. Аз бях обикновен пехотинец.
	— Тук сигурно трудно се живее.
	Ресенг сипа афтършейв в дланите си и потупа лицето си. Миришеше като този, който си бе сложил Бръснаря.
	— Понякога е малко скучно, но не е зле. Веднъж месечно с жена ми ходим до старчески дом в планината в провинция Гангуан и подстригваме възрастните хора там. Така можем да се наслаждаваме на свежия планински въздух.
	— Имате ли други странични занимания?
	— Имате предвид — като карането на такси?
	— Не, по-скоро поръчкови убийства.
	Изражението на Бръснаря се втвърди.
	— Имате странно чувство за хумор. Как би могъл един немощен стар бръснар да прави неща, които могат да се видят само във филмите?
	— Изглеждате ми съвсем във форма и доста пъргав. — Ресенг огледа Бръснаря от главата до петите. — Нито грам тлъстина.
	— Не бих нарекъл това добра форма. По-скоро съм мършав. — Бръснаря сведе поглед към пода.
	— Така ли?
	— Така.
	— Колко струва подстригването?
	— Седем хиляди вона.
	— Евтино е.
	— Селски цени.
	Ресенг отиде до закачалката за дрехи и бръкна в джоба на коженото си яке. Почувства тежестта на ножа на Чу. Бръснаря изхвърли използваната кърпа в коша за пране и започна да си мие ръцете на мивката.
	С гръб към Ресенг той каза:
	— Да оставим ножа където си е. Ако го извадиш, си мъртъв.
	Ресенг си облече якето. Бръснаря избърса ръцете си в чиста кърпа. Ресенг отиде до вратата и я заключи. Бавно извади ножа на Чу от канията. Носната кърпа все още беше вързана за дръжката. Бръснаря остави кърпата на стола и поклати глава към Ресенг.
	— Сигурен съм, че вече съм се бил със собственика на ножа. Как се казваш?
	— Ресенг.
	— Значи си от библиотеката. — Гласът на Бръснаря звучеше глухо. Постави лявата си ръка на облегалката за глава на стола. По лицето му нямаше и следа от страх въпреки ножа пред него. — Да не би да съм в списъка на библиотеката? — попита той.
	— Няма списък. Това е лично.
	— Лично…
	Бръснаря се загледа в пространството, очите му бяха впити в някаква далечна точка. Може би си спомняше минали събития; от време на време погледът му ставаше стъклен. По меланхоличното му лице се появи лека сянка, но после бързо изчезна. Ресенг прецени разстоянието помежду им. Около четири метра. Една крачка, после още една бърза и скок — и можеше да забие ножа в гърлото на Бръснаря. Старинният часовник на стената тиктакаше силно. Тишината продължи. Ресенг държеше ножа пред слънчевия си сплит и той започваше да му натежава. Свали го. Бръснаря откъсна очи от точката, в която се взираше, и погледна към Ресенг.
	— Това да не е заради момчето, което убих преди няколко дни?
	— Може би. А може би не.
	Ресенг погледна надолу към ножа. От възела на носната кърпа стърчеше конец. Ресенг го дръпна и го пусна на пода. Бръснаря се взря настойчиво във възела.
	— Честно казано, не знам защо го правя — каза Ресенг с усмивка.
	— Тогава все още можеш да си тръгнеш.
	Ресенг се усмихна самодоволно.
	— Не съм сигурен за това. Вече съм тук… Как да си тръгна?
	— Изисква се повече кураж, за да прибереш ножа обратно в канията и да си тръгнеш, отколкото да го извадиш.
	— Тогава, значи, съм страхливец. Съжалявам.
	Бръснаря вдигна ръка от стола и понечи да каже нещо, но се отказа. Въздъхна дълбоко. Раменете му се отпуснаха, изглеждаше стар и крехък като от онези възрастни мъже, които се припичат по пейките в парка. По предницата на бялата му престилка бяха полепнали косъмчета.
	— Чувствам се зле заради собственика на ножа. И заради момчето. Но нямах избор. И двамата с теб сме наемни убийци, знаеш какво имам предвид.
	— Да, със сигурност знам какво имаш предвид.
	— Тъй като не съм във вашия списък и ти не си в моя, нямаме причина да се бием. Не сме от хората, които уреждат така нещата. Ние сме просто наемни убийци.
	— Да, ние сме просто наемни убийци.
	— Ще свалиш ли ножа и ще си тръгнеш ли?
	Бръснаря го гледаше право в очите.
	— Не.
	— Защо?
	— Скука. Всякакви видове скука. Скука, която бавно те изяжда като ръжда от двете страни на ножа. Тъй като и двамата сме наемни убийци, мисля, че знаеш какво имам предвид. — Ресенг имитира гласа на Бръснаря.
	Бръснаря сведе лице. Погледна към трите прясно наточени бръснача, наредени един до друг върху хавлиена кърпа. Не ги бе ползвал с Треньора, Чу и останалите.
	— Имаш ли нещо против да изчакаш една секунда? — попита Бръснаря.
	Ресенг кимна. Бръснаря свали бялата престилка и я окачи, след това отиде в друга стая в дъното на бръснарницата. Ресенг премести ножа от дясната в лявата си ръка и избърса потта от дланта си в джинсите. От шахматния под, по който скоро щеше да се разлее кръв, му се замайваше главата. Тиктакането на старинния часовник спря за миг и се чу метален звън, който отбеляза, че е три следобед. Бръснаря се върна. Отвори черна чанта, надникна в нея и извади нож. Беше военен нож „Мад Дог“, като този, който използваше Треньора. Имаше назъбена задна част и бе от същия вид, който Ресенг бе използвал, когато Треньора го учеше как да борави с нож. Наемниците от специалните части обичаха тези ножове. Простият дизайн, отличната сила на рязане и добрата дръжка даваха възможност да ги грабнеш лесно дори на тъмно. Остри и мощни. Но също така много скъпи и трудни за намиране в наши дни.
	— Хубав нож — каза Ресенг.
	— По-добър от твоя.
	Бръснаря го гледаше в огледалото. Изглеждаше тъжен и самотен. Премести поглед от отражението на Ресенг към собственото си и обратно и тихо въздъхна, след това затвори чантата. Отиде в средата на бръснарницата и застана пред Ресенг.
	— Подходящ момент — каза той, като посочи с брадичка към старинния часовник. — Жена ми не е вкъщи. Тя все още си мисли, че съм обикновен бръснар.
	— Браво на нея. Че никога не се е досетила.
	— Това хубаво ли е?
	— Да не знаеш е по-добре, отколкото да се преструваш, че не знаеш. Особено когато става въпрос за хора като нас.
	— Сигурно си прав — каза Бръснаря и наведе глава, когато продължи думите на Ресенг. — Много по-добре е да не познаваш хора като нас.
	Вдигна глава и срещна погледа на Ресенг. Сякаш нямаше какво повече да каже. Ресенг хвана ножа на обратно и застана в бойна поза. Бръснаря не помръдна. Просто си стоеше на мястото отпуснат, ръцете му бяха за гърба му, а ножът — скрит. Ресенг пак прецени разстоянието между тях. Два метра? Ако направи крачка и замахне, можеше да пореже гърлото или гърдите на Бръснаря с върха на ножа. Но Бръснаря просто си стоеше. В раменете, врата и ръцете му нямаше и грам напрежение. Той очакваше Ресенг, приканваше го, просто поза, никаква сила.
	Ресенг осъзна, че прави грешка; изправи се и обърна ножа така, че острието да е пред него и да сочи напред. След това много бавно наклони тялото си напред, така че ножът почти да докосне гърлото на Бръснаря. Но Бръснаря очевидно не бе никак притеснен и все още не помръдваше.
	Тиктакането на старинния часовник беше необичайно силно. Бръснаря примигна. Ресенг използва този момент, за да посегне към гърлото му. Бръснаря леко завъртя рамене, за да избегне острието, а ножът, който бе скрил, изскочи напред и поряза горната част на ръката на Ресенг. След това направи финт наляво и поряза хълбока на Ресенг, който вече беше зад него. Бръснаря го наръга в бедрото, завъртя и извади ножа и след това отново го наръга в лявата подмишница. Ресенг замахна силно с ножа, но Бръснаря отстъпи няколко крачки назад. Разстоянието между тях вече беше около два метра и половина. Бръснаря избърса кръвта от ножа си. След това сложи пак ръце зад гърба си и погледна към Ресенг. Не беше ни най-малко напрегнат.
	По линолеума с шахматна шарка покапа кръв. Тя се стичаше от горната част на ръката на Ресенг по опакото на дланта му и попиваше в носната кърпа на Чу. Кръвта беше топла. Ресенг бавно погледна надолу към себе си. Кръвта, лееща се от хълбока и подмишницата му, вече бе попила в бялата риза и капеше от колана. Той бръкна под коженото си яке, за да опипа раната. Не беше толкова дълбока, колкото се боеше. Ако не беше с якето, острието можеше да влезе и по-навътре.
	Бръснаря държеше ножа скрит зад гърба си. След като вече бе изложил на показ слабостите на Ресенг, изглеждаше безгрижен, дори арогантен, и го приканваше отново. Но това би било грешен ход. Ако Ресенг отново се втурнеше към него, пак щеше да бъде намушкан. Трудно беше да се определи къде е центърът на тежестта на Бръснаря, а и без да вижда ножа му, Ресенг нямаше как да каже откъде би дошъл следващия удар. Ножът нямаше да помръдне, докато Ресенг не се раздвижи. Той не можеше да разгадае нищо у Бръснаря — нито лицето му, нито очите му, нито краката му. Дори не бе напълно сигурен, че краката му са стъпили на пода. Стана му ясно, че няма да победи. Щеше да умре тук.
	Премести ножа в лявата си ръка. Бръснаря килна глава. Ресенг направи крачка напред, прицелил острието в гърлото на Бръснаря. Той не помръдна. Ресенг направи още половин крачка напред. Бръснаря пак не помръдна. Очите му отново го подканваха. Ресенг плъзна стъпало напред и едновременно с това посегна към гърлото на Бръснаря с лявата си ръка. Бръснаря извади ножа иззад гърба си и поряза лявата му ръка точно когато той го удари силно с дясната. Бръснаря се олюля назад. Ресенг премести ножа в дясната си ръка и замахна към лицето му. Бръснаря наведе глава назад, за да избегне удара. Но не лицето му бе целта на Ресенг. Ножът потъна дълбоко във вътрешната част на бедрото му. Ресенг го извади, обърна острието нагоре и се прицели в корема на Бръснаря. Той се задържа на крака и блокира удара с опакото на дланта си, като едновременно с това атакува торса на Ресенг отстрани и след това се отдръпна. Ресенг падна на колене.
	Бръснаря направи няколко крачки назад, за да си поеме дъх. От торса на Ресенг се стичаше кръв. Главата му се замая. Той заби върха на ножа в пода, мъчеше се да не се свлече. Бръснаря гледаше надолу към темето му.
	— Използва лявата си ръка за примамка — каза Бръснаря, докато бършеше кръвта от опакото на дланта си. — Бързо се учиш. Много по-бързо от собственика на ножа.
	От ножа „Мад Дог“ капеше кръв. Кръв течеше на тласъци и от бедрото на Ресенг и попиваше в крачола на панталона му. Но той осъзнаваше, че нищо повече не може да постигне. Оръжието му нямаше да достигне сърцето на Бръснаря. Облегна се на ножа си и се изправи. Бръснаря поклати глава. Ресенг се опита отново да стисне ножа на Чу, но нямаше никаква сила в дясната си ръка.
	— Хубавото на тази работа е, че няма нужда да дезинфектирам ножовете — каза Бръснаря.
	— Много смешно — отвърна Ресенг и леко се засмя.
	— Предполагам, че вече мога да те помоля да спреш.
	— Почти свърших.
	Ресенг замахна безсмислено с ножа към него. Бръснаря хвана дясната му китка с лявата си ръка, извъртя я и заби ножа „Мад Дог“ дълбоко в десния му хълбок. Ресенг отново падна на колене. Бръснаря коленичи пред него и извади ножа. След това постави ръка върху гърдите му. Изглежда си взимаше въздух, защото се спря за миг с наведена глава и впи очи в пода.
	— Съжалявам — каза той. — Този стар бръснар толкова се срамува от себе си.
	Ресенг загуби равновесие и облегна глава на рамото му. Тогава Бръснаря притисна върха на пръста си в ребрата му, търсеше най-доброто място, където да забие ножа. Прицели се в сърцето му.
	От нищото се появи мека бледа ръка и хвана острието. Острият му ръб потъна в деликатната кожа. Закапа кръв. Бръснаря не помръдна, нито обърна глава.
	— Скъпи, вече можеш да спреш. Дъщеря ни също не би искала да продължиш.
	Ресенг вдигна чело от рамото на Бръснаря и погледна нагоре. Жена на петдесет и няколко години с благо лице стоеше зад Бръснаря и тихо плачеше.
	— Време е да се сбогуваме с дъщеря ни и да я пуснем да си отиде — каза тя. — Живяхме достатъчно дълго.
	Ръката на Бръснаря, държаща ножа, силно затрепери. Ресенг беше замаян, бе изгубил много кръв. Пак подпря чело на рамото на Бръснаря. От хубавата бледа ръка на жената на Бръснаря, която все още стискаше острието, продължаваше да тече кръв. Звукът от потиснатия й плач беше хладен като вятъра, който се процеждаше през пролука във вратата. И така, както главата му бе опряна в рамото на Бръснаря, Ресенг изгуби съзнание.


>	Вратата вляво

	Чу смях.
	Смях като цветна градина през май. Смях като крилете на малки птички, които прелитат ниско и бързо, като жужене на пчели, обикалящи над цветята. Безспирно бъбрене, последвано от изблици на смях. Какво бе толкова смешно? Звукът накара Ресенг също да се засмее в съня си, макар да нямаше представа на какво се смее.
	Къде беше? Чу течаща вода. Дали наблизо имаше поток? Едва ли. Нямаше потоци. Просто звукът отекваше в ушите му без причина. Откакто бе станал наемен убиец, понякога чуваше този звук в съня си и всеки път си мислеше, че това трябва да е смъртта: да лежи неподвижен на място, на което се чува звук от вода. Място точно като това. Където можеше да чуе вода. Където не може да помръдне нито една част от тялото си. Където лежи проснат върху легло от студен чакъл и гледа към небето цяла вечност. Изведнъж му хрумна, че смъртта трябва да е много близо. Отново заспа.
	Ресенг тръгна бавно през покрита с мъгла гора. Стъпалата му потъваха дълбоко в плюшените изпарения, крачеше бавно и тежко като вол, носещ дете на гърба си. Листата бяха натежали от леденостудена роса и облизваха бузите му, когато преминаваше покрай тях. Там, под дърветата, беше кофата за боклук от женския манастир, в която Ресенг бе роден. Той погледна в нея. Вътре миришеше на бебе. _Моята люлка не е била толкова лоша, колкото си мислех._ Вдигна лице към небето и се засмя. Листата на хилядагодишно дърво гинко билоба му се присмяха. Той отметна глава назад и погледна безбройните листа, надвиснали над него като тежък балдахин. Когато подухна вятър, всички те се обърнаха в една и съща посока и се засмяха в хор. _Какво е толкова смешно?_ — почуди се той. Сложи длани около устата си и извика към листата:
	— Кажете ми какво е толкова смешно! Обяснете ми шегата!
	Но те просто продължаваха да се смеят, без да му отговарят. _Хахахахахахахаха. Хахахахахахаха._ Шумоленето на листата на дървото гинко билоба звучеше като смеха на момичетата от фабриката. Смеещи се момичета, които озаряваха улицата по време на обедната почивка. По красивата горска пътека под тунел от високи дървета вървяха четири момичета от фабриката и се кикотеха. Едно от тях с красиво кръгло лице, което се държеше за корема, все едно се бе смяло прекалено силно, каза:
	— О, това е толкова смешно, ще умра от смях!
	Ресенг се радваше да ги види.
	— Какво правите тук, толкова навътре в гората? — попита той и им препречи пътя. — Не трябва ли да се връщате на работа?
	Момичетата поклатиха глави.
	— Кой си ти?
	— Не ме ли познахте? Работех на станцията за хромиране, бях в Бригада 3. Карах велосипед с розова кошница.
	Те пак поклатиха глави. Не го познаваха. Опитаха се да минат покрай него. Той им препречи пътя. Те се свиха, изглеждаха уплашени. Но кръглоликото момиче беше смело.
	— Махай се от пътя! — каза то.
	Той се ухили и я посочи.
	— Теб те познавам добре.
	— Откъде ме познаваш? — Очите й се ококориха.
	— Имаш родилно петно на лявата буза на дупето. То е с формата на заек. И две родилни бенки до зърното на дясната гърда. Една голяма и една малка. Като снежен човек. И… ъъ… мразиш мъже, които изхвърлят бельото си, след като го носят веднъж. Казваш, че е пилеене на пари. Затова переш бельото стотици пъти, преди да го изхвърлиш. Клякаш на пода в банята, тананикаш си весели песнички и търкаш бельото, докато се разпадне. И… ъъ… когато се ядосаш, ушите ти почервеняват.
	Ушите на вбесеното момиче наистина бяха почервенели.
	— Ха! Видя ли? Точно сега са почервенели — каза развълнувано той.
	Момичето го зашлеви силно по бузата. Очите му се напълниха със сълзи, докато то се взираше в тях. Но момичето все още беше ядосано. Вдигна ръка отново. Уплашен, Ресенг се отдръпна.
	— Наистина ли не ме позна? Не ме ли помниш? — попита той през сълзи.
	— Не! Не те познавам! — По лицето й премина раздразнение, когато каза: — Ама че откачалка, кълна се.
	Четирите момичета продължиха по красивата горска пътека и го подминаха. Той чуваше бъбренето им в далечината.
	— Какво му е на този тип? Луд ли е?
	— Не знам как може да си толкова смела. Струваше ми се, че ще умра от страх.
	— Сериозно. Не приличаше на извратеняк, може би е само глупав.
	Неспирното им бъбрене се дочуваше от края на дългата горска пътека. След това нови мехурчета смях. _Защо тя не ме помни?_ Той се взираше надолу в пътеката, по която се бяха отдалечили момичетата.
	Чу пак звук от вода. Леденостудена вода, течаща по чакъл.
	— Мъртъв ли съм? — запита се той в съня си.
	Листата на дървото гинко билоба зашумяха от вятъра и му отговориха. _Мъртъв си. Отдавна си мъртъв. Много, много отдавна си мъртъв._ Древните дървета кимнаха, че е вярно.


	Когато Ресенг се свести, първото, което видя, беше кльощава руса Барби на гърдите му. Миса държеше куклата и го мушкаше с краката й. Мечо Пух бе седнал до Барби, а плюшен далматинец се взираше тъпо в него от слънчевия му сплит. Миса взе далматинеца и го размаха.
	— Скука! О, боже, толкова ми е скучно! — Кучето размаха опашка и тръгна по корема на Ресенг. Миса грабна пак куклата Барби.
	— О, той е толкова мускулест! — възкликна Барби.
	— Ти си падаш по мускули, нали? — каза Мечо Пух без гащи. — Но ние сме върху хълм. Къде се е чуло и видяло да има мускулест хълм?
	— Млъквай, шкембест Пух — каза Барби. — И си обуй гащи.
	Миса разходи Барби по гърдите и корема на Ресенг. Всеки път, когато краката й го докосваха, раните от ножа така го заболяваха, все едно че се отваряха.
	— Миса, боли ме — прошепна Ресенг.
	Тя подскочи изненадана, после се усмихна лъчезарно и извика към всекидневната.
	— Мито! Сумин! Ресенг се свести!
	Мито и кривогледата библиотекарка се втурнаха в стаята и се взряха в Ресенг. Сякаш се вглеждаха в кладенец. Мито вдигна пръст пред очите му и го раздвижи бавно от ляво надясно и обратно. Той се намръщи и го игнорира. Очите й срещнаха неговите за миг и тя се засмя.
	— Здравей, господин Франкенщайн — каза тя.
	Ресенг се огледа. Бяха във вила. През прозореца се виждаше японско дърво, чиито листа бяха окапали и което бе високо колкото планина.
	— Къде сме? — попита той.
	— Къщата, в която е зачената Мито — каза Мито, говорейки за себе си в трето лице, сякаш Ресенг беше дете. — Фермерската къща, в която баща ми примамил наивната ми майка да дойде с него да берат домати, та да може да й се нахвърли. Но пък от това, за щастие, се родила Мито.
	— Сестричке! — Миса я изгледа гневно.
	— О, извинявай! Нашата скъпа Миса е зачената с любов и по взаимно съгласие. Но раждането на голямата й сестра не е толкова приятно. Винаги когато майка ми се ядосаше на баща ми, ми казваше: „Този човек ми се нахвърли. Сграбчи ме изотзад, докато берях домати. Така се появи ти. И затова животът ми се стече по този начин“. Всеки път, когато ми казваше това, лицето на баща ни ставаше яркочервено и той не можеше да си намери място. — Мито избухна в смях.
	Миса и библиотекарката се взираха тъпо в нея.
	— Колко време бях в безсъзнание? — попита Ресенг.
	Миса вдигна пет пръста. Лицето на Ресенг помръкна.
	— Гладен ли си? — попита Миса.
	Дали беше? Това беше неговото тяло, но той сякаш не чувстваше нищо.
	— Не знам — отвърна той.
	— Сигурно умираш от глад. Все пак не си ял от пет дни.
	— Защо да умира от глад? Налят е с толкова много скъпи разтвори с глюкоза — каза нацупено библиотекарката.
	— Нали знаеш, че това не е същото като храна — каза Миса. — Ще му приготвя вкусна оризова каша.
	Тя отиде с количката си до кухнята. Ресенг вдигна глава, за да провери тялото си. Ръката, рамото и коремът му бяха превързани.
	— Ти ли направи това? — Ресенг попита Мито.
	— Да, във ветеринарната клиника на приятел. Изгуби много кръв. За малко да умреш.
	Кривогледата библиотекарка го гледаше с кисело изражение както винаги. Поне той предполагаше, че гледа него; никога не можеше да бъде сигурен. Беше сигурен единствено, че го смята за жалък.
	— Следващия път използвай пистолет — каза тя тихо, така че Миса да не я чуе. — Не се втурвай в битка, ако не си готов за нея. Така само ще създадеш проблеми на всички.
	— Бръснаря вече знае коя съм благодарение на теб — каза Мито. — Сумин също беше разкрита. И трите сме в опасност заради това, което направи. Наложи се и малка промяна на заговора, който съм замислила, за да унищожа Ханджа. Но всичко е наред. Просто трябва да задвижа нещата веднага, а не да чакам. Важно е да продължим да мислим положително.
	Тя хвърли поглед към библиотекарката, която й се усмихна в отговор. Ресенг не можеше да разбере какво се случва в главите на тези откачени момичета.
	— Ти ме спаси от Бръснаря. Предполагам, че не си успяла да вземеш и ножа ми? — каза Ресенг някак срамежливо.
	Мито му хвърли леден поглед. Защо му бе ножът на Чу? Ресенг сам се учуди, че попита.
	— Ще се погрижа за Бръснаря — каза тя твърдо. — Ти имаш друга работа за вършене.
	Мито излезе от стаята, последвана от библиотекарката. Ресенг чуваше как трите се смеят и си бъбрят в кухнята. Най-вече за готвенето на оризовата каша. След известно време Миса се появи с купа. Мито и библиотекарката си облякоха палтата и се приготвиха да тръгват. Докато библиотекарката си връзваше обувките до пътната врата, Мито отиде при Ресенг и прошепна в ухото му:
	— Не си прави глупави заключения с тази твоя празна глава. Само влошаваш нещата. Яж си кашата и спи много, докато не те повикам. — Тя провлече думата „много“.
	И двете с библиотекарката си тръгнаха. Миса загреба с лъжицата в купата. Духна, за да я охлади, и я поднесе към Ресенг. Той погледна безизразно за миг лицето й и парата, която се издигаше от лъжицата. Миса я приближи. Ресенг отвори уста. Кашата й, първата топла храна, която ядеше от пет дни, беше вкусна. Той изяде цялата купа и пак заспа.
	Спа точно както му бе заръчала Мито. Спа и сънува, а когато се събуди, яде още от кашата на Миса и пак заспа. Колкото и да спеше, непрекъснато бе сънлив. Нямаше как да не се почуди дали Миса не е сложила приспивателно в кашата. Или може би имаше приспивателно в чашата с вода или в цветята във вазата, или в топлата слънчева светлина, която се разливаше през прозореца върху леглото му. Яде каша и спа и дори сънуваше, че спи.
	Вечер Мито се връщаше и развиваше превръзките му, за да дезинфектира раните. След това му поставяше инжекция. Вечерите, когато Мито не идваше, библиотекарката му сменяше превръзките.
	— Как се замеси във всичко това? — попита я Ресенг, докато тя безмълвно му поставяше нови превръзки.
	Библиотекарката не отговори.
	— Това не е игра — каза той. — Може да умреш.
	Тя дръпна здраво превръзката, за да я завърже. Беше истинска агония: на Ресенг му се стори, че ще се пръсне. Изстена.
	— Ти не си единственият в тази история — каза тя, докато събираше ножиците и старите превръзки. — Така че спри да се държиш, сякаш знаеш всичко, сякаш си единственият трагичен герой тук.
	Беше права. Всички си имаха истории. Стария енот, Чу, Мечката, Мито, Бръснаря, дори Ханджа. Заради тях те ставаха все по-гневни, мразеха се и дори се убиваха. Всички вярваха, че техните рани оправдават действията им. Но дали наистина бе така? _Какви пълни глупости_, помисли си Ресенг, а после си каза: _А ти си точно толкова голям задник, колкото и останалите._
	От време на време се будеше и откриваше, че Миса си играе с Мечо Пух на корема му. Това му напомняше как Бюро и Лампа заспиваха на гърба му или как обвиваха бедрото му с опашки.
	— Не си ли малко голяма да си играеш с плюшени играчки? — попита Ресенг. — Защо не опиташ нещо друго?
	— Нещо друго? — повтори тя, като поглаждаше хлабавите ръбове на играчката.
	— Да, можеш например да си вземеш котка. Котките правят хората щастливи.
	Миса вдигна вежда и се замисли върху идеята. Но поклати глава.
	— Не искам котка или куче. Ще умрат преди мен, а аз не мога да се сближа с нищо, което би умряло преди мен. Плюшените ми играчки ще ме надживеят, стига да ги поправям. — Тя разклати Мечо Пух.
	— Как така никога не задаваш въпроси?
	— За какво?
	— За каквото и да е.
	— Защото дори и да знаех какво се случва, нямаше да мога да направя нищо. Затова се преструвам, че не знам нищо за нещата, които не мога да контролирам. Колкото повече се преструвам, толкова повече наистина не знам. — Тя се усмихна.
	Пух поклати глава върху корема на Ресенг.
	— Чела ли си книга със заглавие „Съмняващата се полярна мечка“ на Г. И. Гумдори? — попита той.
	— Това известен писател ли е?
	— Никак даже. Книгата е за полярна мечка, която се съмнява дали наистина е полярна мечка.
	— Защо една полярна мечка ще се съмнява дали е такава?
	— Ами това е забавна история за полярна мечка, която се чуди защо е точно полярна мечка, а не някакъв друг вид. Дали само защото е родена на Северния полюс? Мечката мрази факта, че мястото й на раждане определя каква е и че няма избор по въпроса. Можеше да е гризли или панда например. Дълго време се гърчи в агония защо трябва да е родена точно полярна мечка.
	— На мен ми звучи по-скоро като глупава мечка.
	— Не, ако една мечка си задава подобни въпроси, тя е много философски настроена. Както и да е, съмняващата се мечка решава, че трябва да се махне от Северния полюс, за да открие каква точно мечка е. Отваря картата, за да търси места, които нямат нищо общо със Северния полюс, и избира Калифорния.
	— Мечка прави това?
	— Да, прави го.
	Тя поклати невярващо глава.
	— Няма ли да й трябва лодка или нещо подобно, за да стигне чак до Калифорния?
	— Разбира се. Но за нейно нещастие няма лодка. Затова откъсва един айсберг. Качва се на него и отплава към Калифорния. Вятърът духа силно и вълните я избутват все по-навътре в огромния океан. Но колкото повече се отдалечава от полюса, толкова повече айсбергът се топи. Салът изчезва под краката й, а наоколо не се вижда никаква суша, да не говорим за Калифорния. Когато огромният айсберг вече се е превърнал в неголямо ледено парче, съмняващата се полярна мечка най-накрая осъзнава: „Ааа! Значи затова съм полярна мечка. Защото никога не мога да напусна Северния полюс“. След това и последният лед се топи и я изхвърля във водата, а съмняващата се полярна мечка трябва да плува обратно към дома си. Край.
	— Удавя ли се?
	— Не знам. Историята завършва, докато тя още плува.
	— Надявам се да е била добър плувец — каза разтревожено Миса.
	— Мислиш ли, че и ние сме същите?
	— Същите като кого? Като глупавата полярна мечка?
	— Родени сме на Северния полюс и го мразим, но колкото и усърдно да опитваме, не можем да си тръгнем от него.
	Миса се взря в него.
	— Нямам нищо против Северния полюс — каза тя с жизнерадостна усмивка. — В Калифорния е прекалено горещо. И освен това — да си чувал за калифорнийска мечка? Това звучи странно. Ако съм родена на Северния полюс, ще си бъда полярна мечка.


	Дойде декември и в гората падна слана. Сутрин тревата и листата бяха бледи, замръзнали и покрити с леден прах. Птичите песни замлъкнаха, сякаш всички птички бяха отлетели на по-топли места. На втория ден от декември Сумин, библиотекарката, отсече бор; същата вечер трите жени го украсиха с малки лампички, цветни топки и украшения във формата на подаръци, звезди, камбанки, Дядо Коледа и елена Рудолф, вълшебни пръчици и бонбони. Миса направи снежинки от памук и ги поръси по клоните. Смехът им не спираше. Изглеждаха решени да се смеят до Коледа. Но във веселието им имаше някаква тревожност. Смехът им бе нервен; на моменти звучаха като виещи в тъмното кучета. Движенията им бяха преувеличени, радостта им граничеше с отчаянието, сякаш събираха сили за предстоящата тъга.
	Раните на Ресенг заздравяха. Вече му беше по-лесно да ходи, макар все още да му бе трудно да стои изправен. Миса като че ли се забавляваше от начина, по който крачеше с издаден задник. Смееше се до припадък всеки път, когато той тръгваше да се разхожда.
	Веднъж погледна белезите му и му напомни:
	— Трябва де се движиш колкото може повече.
	Затова Ресенг започна да ходи на разходки в гората край вилата. Градината беше оградена с праскови, борове, кайсии и кестени. Ресенг си мислеше, че ако никой не бе умрял и никой не бе ранен, уикендите във вилата можеха да са спокойни и прекрасни. Стига никой да не умира и никой да не бива ранен.
	Вилата бе построена на планински склон. Асфалтиран път стигаше до предната й част, а зад нея имаше стръмна тясна пътека, недостъпна за коли. Ресенг огледа пътеката. Тя не бе асфалтирана, по нея се виждаха корени от дървета. Оттам не можеше да мине инвалидна количка. Ако наемните убийци ги намереха, трите жени никога нямаше да се измъкнат живи. Сигурно вече бяха плъзнали слухове, че Ресенг е влязъл в схватка с Бръснаря, че някаква жена е изчезнала заедно с него. Те може би дори бяха достигнали и до ушите на Ханджа. Издирвачите сигурно бяха тръгнали вече. Колко ли време им оставаше?
	Мито и библиотекарката непрекъснато идваха и си отиваха. Всяка вечер, след като Миса си легнеше, двете сядаха в мансардата и водеха дълги и разгорещени дискусии. Някои се точеха толкова дълго, че Ресенг чуваше приглушените им гласове и при изгрев-слънце. Но нито Мито, нито библиотекарката му казваха нещо. Не му казваха как планират да се противопоставят на Ханджа и Стария енот, нито как дръзката им групичка възнамерява да си изкарва прехраната след това.
	Ресенг прекарваше времето си в четене, спане и съзерцание на зимния пейзаж през прозореца. Понякога се взираше в подпокривните греди и си представяше движенията на Бръснаря. В един миг беше на едно място, в следващия вече го нямаше там. Лекота, спокойствие, плавност и светкавична бързина. „Ако пак вляза в схватка с него, ще мога ли да го победя?“, чудеше се той. Щом се запиташе това, го обземаше леден ужас; чувстваше се така, сякаш стои на върха на нож. Щеше да е прекалено трудно. Ако пак излезе срещу Бръснаря, наистина щеше да умре.


	Ресенг се събуди и видя, че Мито стои над него. Нямаше представа откога бе там. Изражението й бе мрачно.
	— Колко е часът? — попита той.
	— Три през нощта.
	— Какво правиш?
	— Имам указания за теб.
	— Нямам нужда от твоите планове. Само от пистолет и нож.
	— Не мисли за глупости. Сега не е време за детински номера.
	— Когато тук се втурнат наемни убийци, с какво ще се съпротивляваме? Тенджери и тигани?
	— Изборите са след по-малко от двайсет дни. Ханджа няма време да се тревожи за нас и честно казано, няма и причина все още. Ще го ударим, преди той да удари нас.
	— Добре. Какъв, по дяволите, е планът ти?
	— Значи ще помогнеш?
	— Не знам. Не мога да дам никакви гаранции.
	Тя го изгледа дълго и мълчаливо, преди да продължи:
	— Имам всички данни на доктор Канг. Информация за заговори отпреди двайсет години, за хора, загинали без следа. Ханджа си държи книжата в сейфа. В тях има данни за всички трансакции между него и политици, бизнесмени, библиотеката, наемни убийци, брокери и атентатори. Получил е много поръчки за изборите, така че тази информация също трябва да е в книжата му. Освен това Стария енот също има книга.
	— Каква книга?
	— Книга, в която са описани подробно всички големи атентати в съвременната история на Южна Корея през последните деветдесет години. Предишните директори на библиотеката са въвели главите от първите петдесет години, а Стария енот пише в книгата през последните четирийсет.
	— Стария енот пише в книга? Очевидно знаеш доста, като се има предвид, че кракът ти не е стъпвал в библиотеката. Аз съм там от двайсет и осем години и никога не съм чувал за нея.
	Мито погледна към спалнята на библиотекарката.
	— Определено има книга. И знак къде е.
	— Да не би да ми казваш, че книгата, която ще преобърне всичко, което знаем за съвременната корейска история, и ще хвърли цялата страна в хаос, е пред очите на всички заедно с останалите двеста хиляди тома в библиотеката? Къде? До „Престъпление и наказание“? Или не, почакай, знам. Тя е до „Изящество и драматизъм в японския бейзбол“, нали?
	— Намира се под кабинета на Стария енот — каза Мито спокойно.
	— В мазето?
	Тя кимна.
	— Дебела книга с кожена подвързия. Прилича на Библия. Ще я познаеш, когато я видиш.
	— Как разбра?
	— Мъже като Стария енот смятат, че всички жени са празноглави. Особено когато са кривогледи.
	Ресенг избухна в смях. Само като си помислеше, че налудничавата на вид кривогледа библиотекарка беше цакала Стария енот през цялото време. Опита се да си представи изражението на гордото лице на стареца, щом разбере.
	— Ханджа не държи своите книжа на работа — продължи Мито. — Те са в тайна квартира и само той и адвокатът му имат достъп до тях. Ханджа не се поддава на заплахи, но адвокатът му ще го направи. Той има две красиви дъщери и съпруга и е мекушав, мрънкащ страхливец. Ако го намушкаш няколко пъти с ножа, ще се разприказва. А що се отнася до мазето на библиотеката, двама души имат достъп до него: Стария енот и ти. Ако можеш да ми донесеш книжата на Стария енот и Ханджа, ще си изпълниш задачата. Какво ще правиш след това, зависи от теб. След като имам всичките три архива, включително и този на доктор Канг, ще държа всички козове.
	Ресенг се взираше в нея.
	— Наистина ли мислиш, че можеш да успееш? Дори да се добереш до тези документи, всички наемни убийци ще искат главата ти. И не само те. Правителството, армията, полицията, прокурорите — всички ще те подгонят. Защото всеки в тази страна, който някога е имал и най-мъничка власт, е свързан със заговорник.
	— Не са ли забавни изборите? Като едно голямо парти. Амбиция, алчност и суета на едно място, всеки рискува. И очите на всички са вперени в това представление с надеждата, че лъжите ще бъдат изобличени. Моментът е идеален за взрив. Имам план. Какво ще кажеш? Ще ми помогнеш ли?
	Ресенг се замисли.
	— Ако успееш — каза той, — тогава всички ще умрат. Аз също. Но заговорниците зад кулисите, които дърпат конците на марионетките? Те ще оцелеят. Това ме учи историята.
	Мито се засмя.
	— Може би, а може би не. Все още не съм влязла в битка. Но поне няма да умреш като страхлива полярна мечка.

	* * *

	На следващия ден падна първият сняг за годината. Миса не можеше да се откъсне от прозореца, беше като в транс. Но заради дебелия снежен килим Ресенг се чувстваше откъснат, сякаш бе много далеч и в огромна опасност. Той хвърли въглища в печката и сложи чайника. Мускулите на хълбока му все още бяха стегнати, но вече се движеше по-леко. Мито и библиотекарката ги нямаше. Той почувства облекчение. Ако бяха в къщата, трите щяха да го побъркат, защото без съмнение щяха цял ден да бъбрят за снега.
	— Светът е толкова красив, когато вали сняг, нали? — каза Миса, докато гледаше през прозореца.
	— Красив…? — промърмори Ресенг. — Пет сантиметра сняг и мръсотията под него вече е красива?
	Миса се намръщи срещу него.
	— Защо си толкова негативен? Това е просто сняг.
	Ресенг се разсмя.
	— Сигурно си права. Това е просто сняг.
	— Ах, как ми се иска да мога да изляза — каза тя, като протегна ръце над главата си.
	Ресенг веднага си сложи шапка и излезе да изрине снега. В градината и по пътеката имаше преспи. Харесваше му усещането от полепналите по лицето му снежинки. Като дете през пролетта с часове метеше черешовите цветове, нападали по двора. Метлата беше по-голяма от него. Измиташе всичко, обръщаше се и виждаше, че зад него са паднали още венчелистчета. Натъжен от умиращите цветчета, които не спираха да се сипят, той цели следобеди метеше навън. Почисти пътеката от градината до главния път и се върна във вилата. Взе одеяло и уви с него Миса.
	— Сложи си шапка, иначе няма да излезем — каза й.
	Тя покорно си сложи плетена шапка. Той я сложи в инвалидната количка и я изведе навън. Колелата издаваха странни хрускащи звуци, когато се търкаляха по снега.
	— Количката ми не е ли прекалено тежка за снега? — попита Миса.
	— Не е тежка.
	Всеки път, когато колелата изтракваха в камък или корен, Миса се кикотеше. Протегна ръка и хвана снежинка, после изви глава назад и остави снега да пада по затворените й клепачи.
	— Какъв живот би искала да имаш? — попита я Ресенг.
	— Този ми харесва — каза тя, без да отваря очи. — Точно такъв, какъвто е.


	Мито се върна посред нощ. Скърцането от смяната на скоростите и шумът от двигателя звучаха неестествено, когато колата се приближи към вилата по покрития със сняг път. Предните фарове осветиха прозореца, сетне настъпи мрак. Но Мито не влезе. Ресенг стана от леглото и погледна през прозореца. Тя беше хванала волана с две ръце, главата й бе наведена, а раменете й отпуснати. Седя в колата половин час, преди най-накрая да влезе. Ресенг си легна обратно в леглото и се престори, че спи. Чу вратата на хладилника да се отваря, после Мито се отпусна на пода. След това дълго той не чу абсолютно нищо. В тъмното се взира в тавана още двайсет минути, преди да стане и да отиде в кухнята. Светна лампата и завари Мито, свита на кълбо до хладилника, да плаче. Погледа я известно време, после си взе бутилка вода от хладилника. Изпи една чаша, наля и на нея.
	— Не знаех, че коравите кучки като теб изобщо плачат — каза той.
	Усмивката й беше по-скоро подигравателна. Отпи от водата. Ресенг седна на масата. Мито избърза сълзите си с ръкав.
	— Няма ли да попиташ защо корава кучка като мен плаче? — каза тя закачливо, очите й бяха налети със сълзи.
	— Не, жените плачат по толкова много причини, колкото са звездите на небето.
	Тя кимна в знак на съгласие.
	— Ако те оставя жив, ще се грижиш ли за Миса? — Очите й бяха тъжни и сериозни. — За пет… не, само за следващите три години.
	Ресенг я погледна въпросително.
	— Не казвам, че ще се случи така, но за всеки случай — добави тя.
	— Ами ти? — попита той.
	— Аз няма да живея толкова дълго.
	— Защо трябва да умираш, ако аз остана жив? Заради глупавия ти морал, чудовищата и прочее? Смъртта ти няма да промени света. Затова просто живей. Какъв е смисълът да спасяваш света, а след това просто да умреш? Що за глупости са това? За коя се мислиш, за Исус?
	— Днес убих малко момиче. Бих му инжекция. Малко момиче, което е в кома, откакто е навършило девет. Малко момиче без никакви грехове и никаква власт. И аз го убих. С инжекция.
	Мито звучеше като пияна.
	— Коя беше тя?
	— Дъщерята на Бръснаря.
	Ресенг се изправи. Някъде в кухнята бе видял пакет цигари. Отвори празния буркан за кафе на полицата и погледна вътре. Мито извади пакет от джоба си и му предложи цигара. Той взе и запали. На второто дръпване му се зави свят; това беше първата му цигара от месец.
	— Защо нея? — попита той.
	— Защото това го кара да работи, не Ханджа.
	Лявото му око внезапно запулсира. Той го потри с длан. Дали някога бе убивал заради вяра, справедливост или нещо подобно? Никога. Не беше вярвал в тези неща. Беше убивал, защото така му е било наредено. Защото човекът, когото премахваше, е в списъка и защото самият той бе наемен убиец. Защо убиваше Мито? Идеята, че можеш да убиеш някого заради нещо, в което вярваш, изведнъж го изпълни със страх. Като се замислеше, сигурно това мотивираше заговорниците. Ресенг пак дръпна от цигарата.
	— Хората крият истинските си мотиви дори от самите себе си — каза той. — И трябва да си измислят фалшиви мотиви, за да продължат да се заблуждават. Ти не знаеш какви са истинските ти мотиви, нали? Ти всъщност не знаеш какво правиш, нали? Доколкото виждам, не си по-различна от всички нас. Ти си същата като Бръснаря. И като Ханджа. Ти си точно като всички останали заговорници. Този нов свят, който си представяш, накрая няма да е по-различен от стария. Котките ловят мишки, независимо какъв цвят са.
	Той загаси цигарата си във водата на дъното на мивката и я хвърли в кофата за боклук. Мито все още седеше свита на пода с отчаяно лице.
	— Ще ти донеса книжата на Ханджа — каза той на темето й. — Но не и книгата на Стария енот. Повече от това не мога да направя.


	Следващия следобед Ресенг си събра багажа. Миса извади зимни дрехи от гардероба и ги сложи в чантата му. Те бяха на покойния баща на сестрите. Повечето бяха прекалено големи на Ресенг.
	— Баща ти е бил висок?
	— Висок и красив — каза тя с усмивка.
	— Ще те закарам до гарата — каза Мито, която стоеше до него. Той разбра, че тя иска да му каже нещо насаме.
	— Не, благодаря — отвърна. — Искам да повървя пеша.
	Поглеждайки с едно око към Миса, тя му подаде пакет. Той се взря в него. Предположи, че вътре е информацията за местонахождението на тайната квартира на Ханджа и на стаята със сейфа, начина за преодоляване на охранителната система, датата и часа, когато адвокатът ще е там, както и списъкът с документите, които трябва да вземе. Сложи плика в чантата си.
	— Не закъснявай — каза тя.
	— Няма — отвърна решително той.
	Ресенг се усмихна на Миса. Тя изглеждаше тъжна. Потупа я по рамото и се обърна, за да си тръгне, после тръгна бавно по вече разкаляния път. Миса му маха, докато изчезна от погледа й.


	Тайната квартира на Ханджа беше в тих жилищен квартал. Беше обикновена двуетажна къща с добре поддържана градина. Околните домове бяха толкова близо, че стрехите им почти се докосваха. Къщата беше от тези, в които очакваш да видиш семеен мъж да се приближава към пътната врата с огромна торта за рождения ден на своите дъщери близначки. Като следваше указанията на Мито, Ресенг се качи първо на покрива на съседите и прескочи върху покрива на тайната къща на Ханджа. До резервоара с вода имаше котелно помещение с квадратен трийсетсантиметров вентилационен прозорец. Той разтърси рамката на прозореца. Ниско качество; щеше да го отвори, без да чупи стъклото. _Това ли е великата й идея как да вляза вътре? Ама и тя е една заговорница_, помисли си той през смях.
	Адвокатът на Ханджа още не бе пристигнал. Ресенг си погледна часовника. Осем вечерта. С гръб към резервоара за вода, той извади пистолета ПБ-6П9 от кобура и го огледа на светлината на уличната лампа. Разви заглушителя и отново го зави, след това извади пълнителя, зареди и дръпна спусъка. _Не е зле_, помисли си. Харесваше руските пистолети, защото бяха тихи. Толкова тихи, че сякаш пистолетът бе правен за заглушителя, а не обратното. Кога за последен път бе използвал пистолет? Беше поне преди няколко години. Ако можеха да се приближат достатъчно, за да използват пистолет, повечето професионалисти предпочитаха ножове. Пистолетите вършеха небрежна работа и оставяха барутни следи и гилзи. Не че вече трябваше да се тревожи за това.
	Понечи да извади цигара от пакета в джоба си, но се поколеба. Въпреки всичко взе една и я запали. Нямаше нужда вече да се притеснява за пушенето. Когато стигна до средата на цигарата, мобилният му телефон завибрира. Обаждаше се Мито.
	— Адвокатът на Ханджа току-що си тръгна от офиса. Ще е там до двайсет минути — каза тя.
	— Не прави никакви глупости, като например да се опитваш да го проследиш. Просто ела тук и чакай.
	— Когато вземеш документите, кажи му, че ще му ги върнеш срещу седемстотин и петдесет милиона вона. Иначе Ханджа ще стане подозрителен.
	— Защо за седемстотин и петдесет? — измърмори Ресенг. — Защо не за седемстотин или осемстотин?
	— С адвоката ще има двама охранители. Внимавай. Ще бъда на алеята срещу улицата.
	Тя затвори. Ресенг загаси цигарата и по навик пъхна фаса в джоба си. След това свали вентилационния прозорец, бавно го остави на пода и пъхна вътре главата си. Мястото беше тясно, но той успя да провре рамене, нямаше да има особени проблеми да влезе и да излезе.
	Точно както Мито му каза, адвокатът пристигна около двайсет минути по-късно. Ресенг надигна глава над покрива, за да наблюдава. Едър мъж се затича към колата, за да отвори вратата й. Адвокатът слезе от задната седалка, последван от висок, строен мъж, който, по всичко личеше, беше бодигардът му. Изглеждаше силен и смъртоносен. Двигателят спря да работи и друг мъж, който изобщо не приличаше на шофьор, слезе от седалката зад волана. Един дебелак, двама охранители и адвокат. Ако нещата тръгнеха на зле, това можеше да усложни ситуацията.
	Когато адвокатът влезе в къщата, Ресенг се промъкна през вентилационния прозорец. Открехна вратата на котелното помещение и зачака. Чу как мъжете си говорят на първия етаж. След малко адвокатът се качи сам на втория, отключи една от стаите и влезе вътре. Там би трябвало да е сейфът. Ресенг се промъкна в коридора и провери първия етаж. Другите трима мъже ядяха в кухнята и се шегуваха. Ресенг се върна и провери дръжката на вратата към стаята на адвоката. Беше заключена отвътре. Погледна пак надолу. Тримата мъже се смееха високо. Ресенг почука на вратата. Чу как адвокатът казва: „Какво има?“. Изчака, без да отговаря. От кухнята долетя още смях. Той пак почука. Чу скърцане на стол и раздразнения глас на адвоката. Ресенг стискаше мокра носна кърпа в лявата си ръка и пистолета в дясната.
	— Какво има, по дяволите? — попита адвокатът, когато отвори вратата.
	Ресенг веднага сложи мократа кърпа на устата му и го избута обратно в стаята, след това изстреля куршум в лявото му бедро. Адвокатът изглеждаше объркан, докато се взираше надолу в кървящия си крак. Ресенг се обърна и провери какво става долу. От кухнята все още се разнасяше бурен смях. Затвори вратата и я заключи.
	— Ако издадеш и един звук, ще те прострелям в главата. Ясно ли е?
	Адвокатът кимна. Ресенг свали кърпата от устата му. След това го простреля в лявото коляно. Адвокатът изпищя. Ресенг вдигна вежда.
	— Да не си глух? Преди две секунди ти казах, че ще те прострелям в главата, ако издадеш и един звук.
	Той се прицели. Адвокатът затвори уста и очите му се напълниха със сълзи.
	— Мислиш ли, че можеш да следваш указания?
	Адвокатът закима. Ресенг го простреля отново в лявото коляно. Адвокатът изскърца със зъби и падна на пода. Претърколи се и изцапа килима с кръв. След малко като че ли свикна с болката и стоновете му утихнаха. Ресенг кимна.
	— Много боли да те прострелят там, но ти се справяш като шампион. Предполагам, че така си взел изпита за адвокат.
	Ресенг седна край масата в средата на стаята. Адвокатът бе забил лице в пода и скърцаше със зъби. Ресенг запали цигара.
	— Коляното ти вече не става за нищо. Колянната става е деликатна. Като се счупи, много трудно зараства. Но има голяма разлика между това да куцаш с единия крак и да куцаш и с двата. Да кажем, че това е разликата между бастуна и инвалидната количка.
	Ресенг издиша дълга струя дим.
	— Та какво мислиш? Искаш ли да запазиш дясното си коляно?
	Адвокатът кимна.
	— Трябват ми счетоводните книги на Ханджа. Знам, че са тук, и знам, че ти можеш да отвориш сейфа. Така че — отвори го. Ако се заинатиш, ще прекараш остатъка от живота си в инвалидна количка. Ако не го отвориш, си мъртъв.
	Адвокатът вдигна поглед към него.
	— За какво са ти счетоводните книги?
	— Планирам да се пенсионирам, но никой не ми предлага пенсия.
	— В куфара има пари. Около триста милиона. Можеш да ги вземеш.
	Под бюрото имаше куфар на колелца. Ресенг се приближи с цигара в уста и го отвори. Беше пълен с пари в брой.
	— Триста милиона?
	Адвокатът кимна.
	— Триста… това са много пари. Предполагам, че е заради изборите. Както и да е, благодаря.
	Ресенг взе куфара и се върна при адвоката. Взря се в него от горе надолу. Адвокатът вдигна глава и отвърна на погледа му. Ресенг вдигна пистолета и го простреля в дясното бедро. Адвокатът потисна вика си.
	— Следващият куршум ще е в коляното. Така че да приключваме: къде са счетоводните книги на Ханджа?
	Лицето на адвоката бе изкривено от болка.
	— Ако ти ги дам, съм мъртъв.
	— Мразя адвокатите. Вие сте толкова елегантно облечени, толкова пресметливи, толкова логични и толкова хлъзгави, че си мислите, че можете да се измъкнете от всякакви ситуации. Но как ще се измъкнеш от тази? Мисля, че днес ще трябва да приложиш същата безупречна логика, както когато влезе с танцова стъпка в библиотеката с тялото на Чонхан. Дали предпочиташ да умреш от моята ръка, след като си изхабя куршумите, за да прострелям всяка твоя става? Или от ръката на Ханджа? Мисли бързо. Нямам много време.
	Ресенг отново се прицели.
	— Сейфът е под бюрото.
	Ресенг го сграбчи за задната част на яката и го завлече там. Адвокатът се съпротивляваше. Ресенг притисна пистолета в главата му. Адвокатът дръпна килима под бюрото, извади дистанционно от джоба си и въведе код. Подът се отвори и под него се показа сейф. Адвокатът набра друг код и сейфът се отвори. Вътре имаше няколко счетоводни книги и компактдискове. Ресенг ги напъха в раницата си. Адвокатът се взираше глупаво в него.
	— Ето какво ще кажеш на Ханджа. Аз искам само пари. Два милиарда в акции на приносител, един милиард в брой. Парите да са разделени поравно в две кожени чанти.
	Адвокатът кимна. Изглеждаше облекчен. Точно тогава на вратата се почука настойчиво. Ресенг се обърна към адвоката, който бе изпаднал в паника.
	— Какво натисна? — попита Ресенг.
	— Забравих да обезвредя алармата, когато отворих сейфа…
	Глупаво извинение. Ресенг затвори ципа на раницата и погледна адвоката, който сега трепереше неконтролируемо. Ресенг се намръщи и простреля дясното му коляно. Този път адвокатът изкрещя с всички сили.
	Чукането се превърна в блъскане и някой започна да рита вратата. Ресенг се прилепи до стената до нея. Забави дишането се и открехна вратата точно когато онзи отвън я бе изритал. Мъжът падна в стаята. Беше шофьорът. Ресенг го простреля в двата крака. След това стреля по стройния мъж в коридора. Той направи предно салто и избегна дулото, грабна Ресенг за ръката и рамото и го изхвърли. Движеше се плавно и умело. Ресенг изпусна пистолета, докато се плъзгаше по пода на коридора, а стройният мъж взе оръжието. Ресенг стана и разтри рамото си. Мъжът насочи пистолета към него. Боравеше с лекота с оръжие. Ресенг извади от кобура на рамото си чисто нов нож „Хенкелс“, който бе купил от магазина по пътя натам. Мъжът презрително се изсмя.
	— Ти да не си глупав? Аз имам пистолет — каза той.
	— Нямаш патрони. Шефът ти не искаше да сътрудничи.
	Онзи насочи пистолета към стената и дръпна спусъка. Той изтрака. Мъжът хвърли оръжието на пода. В сакото му имаше друго, но то приличаше на пистолет със сълзотворен газ. Извади нож от колана си. Военен нож, използван от специалните части.
	— Не приличаш на наемен убиец, предполагам, че си войник? — каза Ресенг.
	— Дълго време бях.
	— Тогава си остани такъв. Защитавай родината и семейството си с чест.
	— Честта не слага храна на масата — каза стройният мъж и вдигна ножа.
	Ресенг свали своя и се приближи. Стъпваше леко, сякаш бе на разходка. Мъжът замахна към лицето му. Ресенг се завъртя наляво, за да избегне острието, и поряза противника си от рамото до мишницата. Онзи изпусна ножа. Ресенг отскочи надясно и с лекота намушка мъжа в торса. Той падна на колене. Сведе глава, но не простена. Ресенг извади ножа. След това взе падналия пистолет, върна го в кобура си, извади носната кърпа и изтри кръвта от ножа си. Когато се върна в стаята, адвокатът се гърчеше в локва кръв и говореше по мобилния си телефон.
	— Това е онзи задник от библиотеката. Взе счетоводните книги. Да. Да. Те са точно до мен. Кракът ми е счупен… Не, не съм купен, счупен.
	Ресенг погледна развеселено към адвоката. Той вдигна очи към него и остави телефона, беше изпълнен с ужас.
	— Работиш прекалено много — каза Ресенг.
	Взе раницата си от бюрото и пълния с пари куфар и слезе долу. На пътя му се появи дебелакът с бейзболна бухалка. Въпреки че беше много едър, ръцете му силно трепереха. Ресенг се вгледа в него. Беше охранителят от офиса на Ханджа, пакетът с кренвирши. Ресенг погледна бухалката и се изсмя презрително.
	— Да не би да се надяваш да ме удариш с това?
	Пакетът кренвирши също вдигна очи към бухалката, на лицето му бе изписан страх. Ресенг поклати глава.
	— Хайде, не използвай това срещу хора — каза той.
	Пакетът кренвирши се строполи на пода.
	Ресенг отвори входната врата и излезе. Когато стигна до алеята, видя колата на Мито. Почука по прозореца. Тя го отвори. Той свали раницата от гърба си и я подаде.
	— Това трябва да уреди дълга ми — каза й.
	Мито отвори ципа на раницата, извади счетоводните книги и провери съдържанието им. Ресенг вдигна куфара, който бе взел от адвоката.
	— Ще ти го дам, ако обещаеш веднага да спреш и да напуснеш страната с Миса. Тук има триста милиона.
	— Мислиш, че можеш да ме купиш?
	— Може би.
	— Качвай се.
	Той поклати глава. Тя се взря в него.
	— Ще се махам оттук — каза той. — Хората на Ханджа ще напъплят всяка минута.
	Мито с неохота запали двигателя.
	— Пак ще се срещнем. Пази се дотогава. И помни — каза тя с усмивка, — единственият човек, който може да те спаси, е Мито.
	Ресенг я гледаше как се отдалечава. Налегна го абсурдно усещане за самота. Запали цигара. Макар да бе отсъствал само месец, светлините на града му изглеждаха странни, замайваха му главата. Скоро Ханджа щеше да пусне по петите му издирвачите и наемните убийци. Изведнъж му хрумна накъде да тръгне.
	Пое надолу по улицата. Куфарът беше тежък. Малките колелца тракаха силно по асфалта. Можеше да напусне страната. Имаше чанта с триста милиона вона. Не беше огромна сума, но не бе и за пренебрегване. Можеше да си намери фалшив паспорт, да се качи на контрабандистки кораб в Инчон или Пусан, да отплава към Мексико, да се налива с текила и да остарее спокойно. Можеше да отиде много, много далеч, където никой не го познава и миналото няма да го последва, където щеше да научи език, да си измисли ново име, да се ожени за екзотична жена, да има деца с нея и нов живот с честен физически труд.
	— Дали наистина бих могъл? — запита се той с тих глас.
	Когато вдигна очи, уличните светлини пронизаха като ножове зениците му. Изведнъж го налегна умора и краката му омекнаха. Черният куфар, който влачеше след себе си, пистолетът и ножът, висящи на рамото му, му се сториха прекалено тежки. Но може би не куфарът, пистолетът и ножът му тежаха. Той махна на такси. Посивелият шофьор го попита къде отива.
	— Сеулската гара — каза Ресенг.
	На гарата прочете безкрайния списък с градове над гишето за билети. Почти час се взира в разписанието и непознатите му дестинации, но за нищо на света не можеше да реши къде да отиде и защо стои там, на първо място. Излезе. Хората, които гонеха влакове, тичаха по гаровия площад. От тонколоните звучаха коледни песни. Ресенг слезе по стълбите в подземния проход и остави куфара на гардероб.
	В другия край на прохода двама бездомници се блъскаха и псуваха. Други спяха под завивки от кашони, а няколко ядяха изсъхнали нудъли от рамен и пиеха соджу. Ресенг седна на един картон до спящите. Един от пиещите го погледна и се присламчи към него. Наля соджу в пластмасова чашка и му я подаде. Ресенг прочете изражението на лицето му: _Майната му на живота ми._ Със замъглен от алкохола поглед Майната-му-на-живота-ми все така протягаше чашата. Ресенг я взе и я изпи, след това му я върна. Мъжът му предложи още една, но Ресенг махна с ръка. Майната-му-на-живота-ми се върна, олюлявайки се, на мястото си. Алкохолът бързо напусна празния стомах на Ресенг и стопли тялото му. Легна върху картона. През входа духаше студен вятър. В далечината се чуваше тихият звън на камбаната на „Армията на спасението“. Добре облечени жени преминаха покрай него и се закикотиха. _Обичам звука на женския смях… Женският смях винаги звучи по един и същ начин_, помисли си той. _Онези жени, Мито, кривогледата библиотекарка — обзалагам се, че и жените от Свазиленд и Швеция се смеят по един и същ начин._ Ресенг също се засмя. Притегли колене към гърдите си, сложи глава върху ръката си и заспа до бездомниците.


	На сутринта Ресенг хвана първия влак за Д, града, където живееше Бръснаря. Предполагаше, че бръснарницата ще е затворена, но вратата се отвори, когато натисна дръжката. Влезе вътре. Бръснаря седеше на загасена лампа. Ресенг седна до него. Бръснаря го погледна в огледалото. Очите му бяха празни. В тях нямаше нито изненада, нито гняв. Просто уморено лице на възрастен бръснар, покрусен от загуба.
	— О, добре, цял си — каза тихо Бръснаря.
	Ресенг кимна. На полицата имаше урна, завита в бял плат.
	— Това дъщеря ти ли е? — попита той учтиво.
	— Съпругата ми. Погребението беше вчера. — Гласът на Бръснаря беше равен.
	Ресенг пак кимна. Седяха един до друг известно време, без да говорят. Очите на Бръснаря бяха впити в скръстените му в скута ръце, а Ресенг се взираше в отражението си в огледалото. Извади пакет цигари от джоба си и предложи на Бръснаря. Запали му цигарата, след това и своята.
	— Имаш ли нещо против да те попитам какво те води тук? — попита Бръснаря. — Предполагам, че просто се опитваш да отмъстиш за приятеля си.
	Ресенг пое дълбоко дим, преди да отговори.
	— Ако дъщеря ти не беше болна, щеше ли пак да работиш като чистач?
	Бръснаря на свой ред дръпна от цигарата и бавно издиша дима.
	— Трудно е да се каже. — Гласът му беше спокоен. — Какво би сторил на мое място? — Той се обърна и погледна към Ресенг.
	— Направих огромна грешка, когато бях на двайсет и две — каза Ресенг. — Бях още хлапе, млад, непохватен и изпълнен със страх. Но това не е извинение в този занаят. Както знаеш, наемните убийци, които оплескат нещата, трябва да умрат. Иначе някой друг умира вместо тях. Точно както онова хлапе Далджа умря вместо теб.
	Устните на Бръснаря трепнаха.
	— В моя случай заради мен умря Треньора. Той беше милион пъти по-добър от мен. И знаеш ли какво направих? Избягах. В една фабрика. Нещо в мен просто умря. — Ресенг се изсмя горчиво. — Оттогава все бягам. От грешките си, от смъртта на Треньора, от възможността да живея нормален и почтен живот, от жената, която обичах. Треньора веднъж ми бе казал: „Когато си затвориш очите, никога повече не ги отваряш“. Е, затворих си очите. Бях изпълнен с ужас да се изправя пред жестокия Бръснар, когото дори Треньора и Чу не можаха да победят.
	— Затова ли дойде да ме търсиш? — попита Бръснаря с подигравателна нотка в гласа.
	Ресенг кимна. Бръснаря погледна нагоре към тавана. Пепелта от цигарата падна между пръстите му.
	— Онази жена ли уби дъщеря ми? — попита той.
	— Тя е лекар, така че е било безболезнено.
	Бръснаря загаси цигарата си в пепелник и стана от стола.
	— Изчакай тук една секунда.
	Влезе във вътрешната стая и се върна с чанта. Отвори я, извади ножа на Чу и го подаде на Ресенг. Ресенг го взе. Острието бе почистено. Бръснаря извади ножа „Мад Дог“, който беше използвал преди.
	— Убивал ли си някого, без да ти платят? — попита Бръснаря.
	— Не, никога. Снощи прострелях и намушках няколко души, но те трябва още да са живи.
	— Ти си последният наемен убиец, когото някога ще убия. И първият, когото убивам безплатно.
	Ресенг свали якето и кожения си кобур и ги окачи на закачалката. Бръснаря погледна пистолета му в кобура и прокара пръст по острието на ножа „Мад Дог“. Ресенг отиде пръв до средата на бръснарницата. Бръснаря се приближи бавно и застана пред него. Ресенг вдигна ножа. Бръснаря кимна веднъж и замахна към лицето му. Ресенг се извъртя, за да избегне острието. Бръснаря замахна пак към гърлото му. Ресенг блокира приближаващия се нож и поряза ръката на Бръснаря със своя. Острието в ръката на Бръснаря се завъртя и поряза дясната буза на Ресенг. И двамата отстъпиха назад. По ръката на Бръснаря се стичаше кръв. Ресенг опипа дясната си буза с лявата си ръка. По пръстите му имаше кръв.
	— Станал си много по-добър — каза Бръснаря, докато бършеше кръвта от ръката си с китка.
	— Лежах в леглото и си мислех за теб по хиляда пъти на ден.
	— В леглото значи?
	Ресенг зае бойна поза. Също като предишния път Бръснаря скри ножа зад гърба си и застана спокойно. Старинният часовник отброяваше секундите. Подметките на Ресенг изскърцаха по покрития с плочки под. Струваше му се, че чува течаща вода. Студена вода по чакъл. Помисли си, че вече не му пука дали накрая ще се озове легнал до този поток. Тялото на Бръснаря се поклащаше леко от ляво надясно и обратно като дърво на вятъра и сякаш казваше: _Хайде, ела насам._
	Ресенг замахна силно към гърлото на Бръснаря. Сякаш бе чакал точно този момент, Бръснаря отстъпи назад, замахна с лявата си ръка и заби ножа в торса на Ресенг. Ресенг хвана ръката му и заби ножа дори по-дълбоко в собственото си тяло. Бръснарят се взря в него шокиран и объркан. С един силен замах с ножа на Чу Ресенг преряза гърлото на Бръснаря. Той беше като ударен от гръм. Ресенг се облегна на стола до него. Бръснаря вдигна ръка, за да опипа гърлото си. От раната шуртеше кръв. Той погледна за миг към урната на жена си, след това се усмихна на Ресенг и падна на пода, а главата му клюмна на гърдите му.


	Ресенг седна на бръснарския стол и се облегна. Болката най-накрая го прониза. Погледна към ножа, забит дълбоко отстрани в торса му. От раната по острието течеше кръв и попиваше в ризата. Ако го извадеше, само щеше да ускори кръвозагубата. Запали цигара и издиша облак дим към огледалото. Бръснаря също се отразяваше в него, беше още на колене с клюмнала глава, сякаш се разкайваше за греховете си. Часовникът на стената показваше 8:40. Ресенг изпуши половин цигара, после извади телефона от джоба си и набра. След около десет позвънявания Мечката вдигна със сънен глас.
	— Осем часът е посред нощ за Мечката — измърмори той.
	— Ще трябва да вземеш нещо. Бръснарницата срещу пощата в Д. Малък град е, така че няма как да я пропуснеш. Ще намериш труп и урна. След като кремираш тялото, моля те, смеси праха с този в урната и ги пръсни заедно. И то много внимателно, моля.
	— Кой е? — Мечката все още звучеше малко уморен.
	— Бръснаря.
	Мечката преглътна шумно — Ресенг го чу по телефона.
	— Ти там ли ще си? — попита Мечката.
	— Не, трябва да вървя. Вратата ще е заключена, така че ще трябва да намериш начин да влезеш.
	Ресенг затвори и погледна лицето си в огледалото. От раната на бузата му се стичаше кръв. Той я избърса с длан.
	— Има нещо различно в теб — каза той на отражението си.
	Лицето в огледалото се усмихна самодоволно и бавно поклати глава. Той се ухили леко на отражението си и пак дръпна от цигарата. Когато се изправи, по дръжката на ножа потече кръв и закапа на пода. Той загаси цигарата в пепелника и взе две хавлиени кърпи от полицата. Намокри едната в мивката и избърса с нея кръвта от себе си, след това нави сухата и я пъхна под ризата, за да забави кръвозагубата. Отметна глава назад, на лицето му се появи гримаса и от устата му се изтръгна стон. След това седна пак, извади визитката на Ханджа от портфейла си и набра.
	— Предполагам, че адвокатът ти е предал съобщението ми. Три милиарда. Най-добре започвай да броиш банкнотите — каза Ресенг.
	Ханджа помълча, преди да отговори:
	— Някога виждал ли си как анаконда поглъща алигатор? Не може да го смели. Накрая умира с пробит стомах. — Беше бесен.
	— Не се тревожи, няма да получа колики. Давам ти три дни. След това ще продам счетоводните ти книги на някой друг за по-малко. Така че бъди добро момче и приготви парите. Не се престаравай и не пускай хрътките си прекалено рано.
	Ресенг затвори. Кръвта на Бръснаря образуваше локва на пода, която се разтичаше към мивката. Отиде до закачалката, сложи си пак кобура и якето. Но якето не можеше да се закопчее заради стърчащия нож. Старото зимно палто на Бръснаря висеше на закачалката. Поколеба се, но го взе и облече и него.
	Ресенг заключи вратата на бръснарницата след себе си. Направи пет крачки и се обърна назад, за да види дали не оставя капки кръв. Нямаше. С една ръка притисна силно кърпата под ризата и бавно пое извън Д. Но преди да стигне покрайнините, му се зави свят. Раната крещеше от болка с всяка стъпка. А по-лошо беше, че всеки път, когато трепваше, по мръсния път покапваше кръв. Той набързо замазваше с крак кръвта в праха. Нямаше да стигне далеч с тази скорост. Спря и се огледа. В стара двуетажна сграда накрая на града имаше медицинска клиника. Ресенг пое нататък.
	Клиниката беше малка и много стара. Имаше само още един пациент, възрастна жена. Като че ли сестрата си бе тръгнала от рецепцията. Ресенг надникна през полуотворената врата на кабинета и видя старец на около седемдесет да играе игра на карти в интернет и да псува компютъра.
	— Ах, ти, идиот, защо ми взе тази карта? Е, прибра ми я, а сега по-добре я изплюй. — Ресенг влезе в лекарския кабинет с изваден пистолет.
	— Ще си тръгна, щом спра да кървя — каза той, като полагаше усилия да остане любезен. — Ако не извикате полиция, никой няма да пострада.
	Възрастният лекар бутна очилата си за четене към върха на носа си и го огледа от главата до петите. Ресенг отметна едната предница на палтото си, за да му покаже ножа. Лекарят стана и бавно се приближи. Погледна за миг палтото, след това го отметна, за да разгледа раната.
	— Свалете си палтото и седнете тук.
	Посочи с брадичка към кушетката за прегледи в единия край на кабинета. Ресенг свали палтото на Бръснаря и го остави на закачалката.
	— Трябва да свалите и това.
	Лекарят погледна кожения кобур на рамото на Ресенг. Ресенг го свали и го окачи до палтото на Бръснаря. Лекарят постави на поднос спринцовка, няколко шишенца с лекарства, ножици, антисептик, марля и лепенки и взе чифт хирургически ръкавици. Това изглеждаше малко мизерно за лечение на такава дълбока порезна рана. Но Ресенг нямаше много избор. Легна на кушетката.
	— През цялото време ли ще държите този пистолет насочен към мен? — попита лекарят, докато разрязваше ризата му.
	Ресенг свали оръжието. Лекарят натопи парче марля в спирт и дезинфектира кожата около раната. След това пъхна спринцовката в едно от шишенцата.
	— Нямам нужда от анестезия.
	— Ще боли.
	Лекарят натисна бутона, за да изгони въздушните мехурчета и се опита да инжектира до раната. Ресенг вдигна пистолета и го насочи към него.
	— Казах, че нямам нужда от анестезия. Нито от обезболяващи.
	Лекарят се взря в него.
	— Това е антибиотик.
	Ресенг смутено свали пистолета. Лекарят му направи инжекция, след това се загледа в него за минута-две, без да помръдва. Ресенг го погледна с невярващи очи.
	— Това не беше антибиотик, нали?
	— Трудно е да се каже. Може да съм объркал шишенцата.
	Гласът на лекаря изненадващо заприлича на гласа на Стария енот. Ресенг се изсмя глухо, преди да загуби съзнание.

	* * *

	Декемврийското слънце напичаше в болничната стая. Ресенг стреснато се събуди, когато лъчите стоплиха лицето му. Интравенозният разтвор бавно капеше от бутилка, закачена над него. Трябваше да мобилизира всичките си сили, за да стане от леглото. Ризата и панталоните му ги нямаше, беше облечен в старомодна болнична пижама на сини райета. Под превръзката на корема му избиваше кръв. Ресенг извади иглата на системата от китката си и облече палтото на Бръснаря, висящо на закачалката. Когато излезе в коридора, чу женски смях от съседната стая. Лекарят все още играеше в кабинета си на карти в интернет. Ресенг влезе. Лекарят вдигна очи от компютърния екран и се взря в него.
	— Събудихте се, значи? — каза лекарят.
	Ресенг се поклони и попита.
	— Защо не повикахте ченгетата?
	— Какъв е смисълът? Само главоболия, а аз съм прекалено стар за подобни неща. Тръгвате ли си?
	Ресенг кимна.
	— Нали знаете, че здравната осигуровка не покрива това?
	Ресенг се усмихна. Хубаво беше да срещне някого с чувство за хумор.
	— Благодаря за помощта. Бих искал да кажа, че ще ви се отплатя за добротата следващия път, но честно казано, не знам дали ще имам тази възможност.
	Лекарят взе една пазарска торба изпод бюрото си и я подаде на Ресенг. Вътре бяха ножът и пистолетът му, коженото яке и „Мад Дог“ на Бръснаря.
	— Познавам собственика на това палто. Беше ми редовен пациент — каза лекарят.
	Ръката на Ресенг замръзна, докато взимаше торбата.
	— Добър приятел ли ви беше? — попита той.
	— Не точно. Ерудираните интелектуалци като мен нямат много причини да се отъркват в онзи свят. От време на време се подстригвах при него, понякога играехме „бадук“. Но ако съдя по скапания нож, който е използвал, бих казал, че не е имал намерение да ви убива.
	Ресенг се взря втрещен в него и бавно кимна. Лекарят обърна поглед към компютъра. Ресенг се сбогува с него. На рецепцията сестрата обясняваше нещо на възрастна жена. След като жената си тръгна, Ресенг извади портфейла си.
	— Тръгвате ли си вече? — попита сестрата и затрака по клавиатурата, за да изчисли сметката му. Той извади десет чека за по сто хиляди вона и ги остави на гишето. Сестрата спря да пише и се взря в тях.
	— Това е за болничната такса и грозната пижама, както и за да забравите, че някога сте ме виждали. Ще стигнат ли? — попита той.
	Долната челюст на сестрата увисна. Ресенг извади още пет чека за по сто хиляди вона от портфейла си и ги добави към купчината. След това си тръгна от болницата.


	Беше вечер, когато стигна до Сеулската гара. Ресенг отвори шкафчето и се взря в куфара с парите вътре. Ако го вземеше и тръгнеше веднага, щеше ли да успее? Индия, Бразилия, Мексико, Папуа Нова Гвинея, Венесуела, Филипините, Нова Зеландия, Чехия… През ума му минаваха имена на страни, в които никога не бе ходил. _Чувам, че във Венесуела имало много хубави жени._ Това бе последният му шанс да се махне. След три дни всички наемни убийци и издирвачи от месния пазар щяха да са по петите му.
	От ъгъла на подземия проход се чу силен вик. Ресенг се обърна. Двама бездомници се бутаха и се караха. До тях седеше и се наливаше с алкохол както винаги Майната-му-на-живота-ми, който предишния път бе дал на Ресенг пластмасова чаша соджу. По всичко личеше, че единствената му собственост бяха несъчетаемите слоеве мръсни дрехи по него, картонът на земята, който го пазеше от студа, и бутилката соджу. Дали това бе ужасен живот? Вероятно. Но въпреки това лицето му, на което бе изписано пълно примирение, излъчваше спокойствие.
	Ресенг отвори куфара и прехвърли десет пачки от по един милион вона в пазарска чанта. Затвори куфара, взе го и го премести от шкафче за краткотрайно съхранение в шкафче за дългосрочно съхранение и затвори вратата. По пътя през прохода, стиснал ключето в ръка, той се спря и погледна Майната-му-на-живота-ми.
	— Може ли да отделите хиляда вона за рамен? — попита направо мъжът.
	Ресенг го погледна право в очите, но той като че ли не го помнеше.
	— Ако няма да ми давате нищо, просто си вървете. Не гледайте така човек, който разговаря с вас, по дяволите. Аз не съм просяк.
	Ама че майтапчия. Иска му пари и се кълне, че не е просяк. Какво означаваше това? Вероятно абсолютно нищо. Беше безсмислено бръщолевене в тон с безсмисления му живот.
	— Какво? Какво? — извика бездомникът. — По дяволите, какъв ти е проблемът? Защо се държиш като задник? Да не си луд? Ако си луд, удари ме. Удари ме!
	Ресенг свали поглед от лицето на мъжа и потри обувки в земята, за да изстърже парчето дъвка, залепнало за подметката му. Майната-му-на-живота-ми измърмори под нос нещо за „гадняри, които го гледат отвисоко“ и отпи от соджуто. Ресенг извади пет пачки от пазарската торба и ги остави пред мъжа, който вдигна изумен очи към него.
	— Използвай ги, за да започнеш начисто. Преди да оглупееш от пиене и да умреш от студ на улицата.
	Мъжът гледаше ококорен парите, но не ги докосваше, сякаш се съмняваше, че наистина са негови. Дали щеше да успее да започне начисто? Вероятно не. Щеше да живее добре известно време, без да се налага да се тревожи как да си купи следващото питие. Накрая парите щяха да свършат. Той пак щеше да се озове тук, да се напива и да измръзне до смърт. На същото това студено, мизерно, вонящо и познато място. Ресенг се отдалечи. Чу зад себе си как мъжът казва:
	— Благодаря ви, господине! Благодаря! Хора като вас отиват право в рая, господине!
	Ресенг отиде до гаровия площад, за да изпуши една цигара. Усещаше дима като парченца порцелан, докато минаваше през гърлото му. Очевидно обезболяващите бяха спрели да действат, раната в торса му пулсираше. Студеният декемврийски въздух усилваше болката. Хвана се за хълбока с лявата си ръка и клекна в ъгъла на площада, за да си поеме дъх. Хората, които минаваха покрай него, му хвърляха бегли погледи. Доброволец от „Армията на спасението“ звънеше с камбана насред площада. С фаса Ресенг написа в праха китайските йероглифи за името си. {img:ime.jpg}, „Следващ живот“. След това изписа „Венесуела“. Почуди се къде ли е Венесуела. Завъртя наум глобуса, за да се опита да я намери, и се засмя на глас на себе си.
	— Идиот — промърмори той, докато изхвърляше фаса. Стана, отиде до таксиметровата стоянка и се качи на такси.


	Библиотеката изглеждаше така, сякаш вътре бе избухнала бомба: по пода бяха разпилени хиляди книги, етажерките бяха преобърнати, бюрото на библиотекарката бе затрупано с кутии и чекмеджета. Ресенг пое към кабинета на Стария енот. Скритата врата в дъното, която водеше към мазето, беше отворена. Стария енот вдигаше падналите енциклопедии и ги връщаше на местата им.
	— Ханджа ли направи това? — попита Ресенг.
	— Кой друг? Да не помисли, че оттук са преминали стадо глигани? — каза Стария енот с пресилено чувство за хумор.
	По-добре да ги бяха нападнали стадо глигани. Никой никога не бе правил нещо подобно в библиотеката. Деветдесет години тя беше придворната дама на най-висшата власт в страната, истината зад всяко покушение и светая светих на наемните убийци, посредниците, заговорниците и атентаторите. Ханджа бе изпаднал в паника. Или може би най-накрая му беше писнало да проявява привидно уважение към „Кучешката къща“.
	— Кога дойде?
	— Снощи. Сигурно си направил нещо много живописно. Беше си изгубил проклетия ум. Заплашваше, след това умоляваше, после пак заплашваше — каза Стария енот през смях.
	Ресенг вдигна една енциклопедия от пода.
	— Какво правиш тук? — попита Стария енот. — Хората на Ханджа те търсят.
	В циничния му тон имаше нотка тревога.
	— Помислих се, че трябва да се сбогувам с теб, преди да тръгна.
	— Преди да тръгнеш? Да не би да искаш да кажеш — „преди да умра“?
	Ресенг не отговори. Сложи енциклопедията на мястото й на полицата. Стария енот седна на дивана и запали цигара. Даде знак на Ресенг да седне до него. Ресенг се настани на стола отсреща.
	— Това да не би да е заради онова момиче?
	— Кой ти го каза? Ханджа ли? — попита ядосано Ресенг.
	— Чонхан ми каза няколко дни преди да умре. Каза, че си се заплеснал по някакво невероятно момиче.
	— Не, не съм — отвърна Ресенг смутен. — Чонхан беше пълен лъжец и говореше прекалено много неща, които не разбираше.
	— Но тази лъжлива уста, която говореше прекалено много, ми липсва. Без него вече нямам представа какво се случва.
	Стария енот се усмихна мрачно, докато дърпаше от цигарата.
	През рамото му Ресенг забеляза отворена кутия за пистолет на бюрото. Вътре имаше „Смит енд Уесън“ 38-и калибър, пълна антика. Когато беше малък, Ресенг изслуша най-голямото конско в живота си от Стария енот, задето бе играл с този револвер. Оттогава не бе виждал кутията. Изведнъж събитията от последните дни, които досега бяха в пълна мъгла в главата му, излязоха на фокус. Хладна тревога прониза сърцето му, сякаш бе попаднал в капан. Почувства се като риба с откъснати перки, която е отнесена твърде далеч от вълните и не може да се върне у дома. Стария енот разгада погледа му.
	— Хората мислят, че злодеите като мен отиват в ада — каза той. — Но това не е вярно. Злодеите вече са в ада. Изживяват всеки миг в мрак, без нито един лъч светлина в сърцата си, това е ад. Трепериш от ужас, чудиш се кога ще се превърнеш в мишена, кога ще се появят наемните убийци. Истински ад е да живееш в постоянен страх, без дори да знаеш, че вече си в ада.
	Стария енот пак дръпна от цигарата. Ресенг отпусна глава. Поседяха така в мълчание. Стария енот допуши цигарата си и запали нова.
	— Да не би да си тук заради книгата?
	— Не, не съм — отвърна решително Ресенг.
	Стария енот кимна, за да покаже, че не му пука, после каза:
	— Ела с мен.
	Стана и излезе от кабинета. Ресенг скочи и го последва. Стария енот спря пред полиците до западната стена и взе една книга. Беше полица като всички останали в „Кучешката къща“, достъпна за всички, дори и за деветгодишно момче, което би могло по всяко време да я достигне, ако се протегне. Обратно на казаното от Мито, нямаше никаква кожена подвързия и не приличаше на Библията. Беше просто книга, която по нищо не се отличаваше от всички останали в библиотеката. Стария енот огледа полиците, стиснал книгата в ръка.
	— Тази книга ще направи ли света по-щастливо място? Трудно е да се каже, но се съмнявам. Тази книга никога не е водила до нищо хубаво.
	Стария енот подаде книгата на Ресенг, който се взираше объркано в него.
	— Какво искаш да направя с нея?
	— Прави каквото искаш. Можеш да я дадеш на момичето, да я изгориш, да я продадеш или сам да допишеш останалите страници. Това е просто книга все пак.
	Ръката на Стария енот трепереше. Книгата изглеждаше тежка. Ресенг се колебаеше дали да я вземе.
	— Винаги съм се чудил за едно — каза Ресенг. — Името, което ми даде. Дали то означава, че тъй като този живот вече е сбъркан, трябва да се постарая повече в следващия?
	Стария енот се засмя.
	— Нямах представа, че името ти има такова великолепно значение.
	С все още засмяно лице той бутна книгата под брадичката на Ресенг. Ресенг я пое с треперещи ръце.
	— Не се връщай. Изисква се огромен кураж, за да избягаш. Аз никога не успях да избягам от този ад. Знаеш ли, когато за първи път дойдох тук като невеж млад библиотекар, това място бе рай за инвалид като мен. Но никога не е било рай за теб.
	Стария енот закуцука между полиците и затвори вратата на кабинета зад себе си. Ресенг дълго се взира в нея. Тази врата винаги беше здраво затворена, но днес изглеждаше по-солидна и недостъпна. Тръгна към изхода, като се оглеждаше. Очакваше да чуе изстрел.

	* * *

	Валеше сняг, докато вървеше през гората, големи снежинки покриваха като с вълшебна коприна тясната пътека. Раната в торса му пулсираше всеки път, когато се подхлъзваше. Ресенг погледна часовника си. Три часът. Беше посред нощ. Заснежената пътека светеше в тъмното и сенките на дърветата приличаха на разлята кръв по белия сняг.
	Когато стигна до портата, Ресенг спря, за да запали цигара. Прозорецът на мансардата на Мито бе единственият, който светеше. Изглеждаше топъл и приканващ като фар на родния бряг. Дори без да почука, вратата на вилата се отвори, сякаш очакваше точно него. Мито го погледна, без да пуска дръжката. Ресенг загаси цигарата си и влезе. Тя затвори вратата, без да каже нито дума.
	В леглото под прозореца на всекидневната — в което Ресенг се бе възстановявал — спеше Миса, прегърнала парцаливия Мечо Пух. Пижамата й на слончета като че ли й беше голяма — или винаги й е била голяма, или тя не спираше да се смалява.
	— Това леглото на Миса ли е? — попита той.
	— Не, това е леглото за гости. Но тя спи в него, откакто ти си тръгна.
	Ресенг погледна към лицето на спящата Миса. Под бледата й кожа се виждаха няколко мънички капиляра. Той леко допря ръка в челото й. При докосването на студената му ръка тя се размърда в съня си.
	— Защо пипаш малката ми сестра? — прошепна Мито.
	— Толкова е красива.
	Мито се усмихна и кимна, сякаш това бе очевидно.
	— Предполагам, това означава, че и аз съм красива. Тъй като имаме едни и същи родители.
	Ресенг се взря учудено в нея.
	— Да не би да нямаш огледало? — попита той.
	Мито се усмихна широко, след това посочи към мансардата.
	— Изчакай ме там — каза тя. — Ще донеса нещо за пиене.
	Ресенг се качи на пръсти по стълбите. Масата в мансардата бе отрупана с документи. Имаше и кутии с книжа под нея. Ресенг ровеше из папките, когато Мито се върна с чайник с отвара от японско дърво.
	— Какво е всичко това? Подготовка за битката с Ханджа?
	— Ханджа? — Мито изсумтя. — Ханджа се бие в пясъчника с малки момченца като теб. Мито е по петите на много по-големи врагове.
	— Нали не планираш да убиеш Ханджа?
	— Не с нож.
	— А как?
	— Ще го пратя в затвора.
	Ресенг я погледна разочаровано.
	— Колко наивно. Сериозно ли мислиш, че законът ще го осъди?
	— Не, никак даже.
	— Тогава?
	— Поне ще трябва да се престорят, че изпълняват процедурите. Изборно време е. Няма да могат просто да покрият всичко. Има пари, счетоводни книги и прекалено много очи, които гледат. След като язовирът се скъса, няма да има спиране. Лека-полека ще ги притисна в ъгъла, и накрая — „бум“! — Мито гледаше към купчината с документи, докато говореше.
	— Как смяташ да го пратиш в ареста?
	— Колкото е възможно по-шумно. Пред колкото е възможно повече хора. В идеалния случай ще има много камери и ще се предава на живо — каза тя ведро.
	— Продължавай да си мечтаеш. Лисица като Ханджа никога няма да излезе от бърлогата си.
	— Няма избор. Без счетоводните си книги той и без това е мъртъв. И точно в момента няма време да задейства връзките си. При всичко случващо се дори и най-хитрата лисица би била принудена да излезе от бърлогата си.
	— Ами ти? Как възнамеряваш да се измъкнеш, след като сключиш сделката с Ханджа? Хората му ще се нахвърлят върху теб като мухи на мед. Да се разправяш с тях не е като да драскаш с писалка и да съставяш схеми. Те са много добре обучени.
	— Няма да се измъкна — каза тя небрежно.
	— Няма да се измъкнеш? — Ресенг наклони глава.
	Мито седна край масата.
	— Единственият начин да се съпротивляваш, е да влезеш в бърлогата на тигъра. Както за Ханджа, така и за мен. Прокуратурата ще разследва куфар, в който ще има пари, счетоводните книги на Ханджа, данните на доктор Канг и моите, на асистентката на доктор Канг — най-великата посредница на наемни убийци и най-великата заговорница в Южна Корея. Можеш ли да се представиш колко хора ще са на ръба на нервен срив от това?
	Мито се усмихваше. Очевидно се забавляваше. Но какво му беше смешното на това?
	— Планираш да умреш там.
	— Не и без битка.
	— Можеш да го изманипулираш да се покаже. Това ти е специалността.
	— Това работи само при зайците.
	— Ако влезеш, кой ще се погрижи за останалото?
	— Сумин. Тя ще контролира потока информация, ще я пуска в точните моменти. По-добра е от мен в това. Нейната специалност е управлението на информация все пак.
	— Така е. Тази кривогледа библиотекарка наистина има дарба да организира средата. Двете сте добър екип. — Той се изсмя. — Като Тиудълдъм и Туидълди. Но се съмнявам, че двете с нея сте в състояние да хванете дори заек.
	— Ако ме заловят, Сумин ще започне да подава информация. Ще го прави постепенно, колкото да държи всички в напрежение. Ще я праща на вестници и телевизии или ще я публикува в интернет. Тя дори може да я прати по имейл на стотици и хиляди хора. Когато те отворят съобщението, то автоматично ще се препраща на всичките им контакти. След няколко дни милиони хора ще се сдобият с информацията.
	— Нали не си мислиш сериозно, че вирус в имейла може да те предпази?
	— Няма да успеят да ме убият веднага. Не и докато не намерят източника.
	Мито изглеждаше сериозна. Ресенг се облегна назад и запали цигара.
	— А аз вдигнах откупа на три милиарда без причина — каза той. — Прокуратурата просто ще го прибере за себе си.
	— Три милиарда?
	— Разбира се. Ако разделим седемстотин и петдесет милиона на четири, няма да остане много.
	— И затова си поискал три милиарда?
	Мито го изгледа зверски. Изглеждаше наистина разстроена. Ресенг кимна разкаяно. След малко лицето й омекна.
	— Ти наистина си имал намерение да делиш с нас? — попита тя.
	— Разбира се.
	— Мислиш доста бързо с тази празна глава.
	Тя се усмихна и отпи от чая, след това посегна към цигарите на Ресенг и си взе една. Докато пушеше, взимаше напосоки листове от масата и ги връщаше обратно.
	— Прегледах всеки лист. Тук са всички секретни неща, които се случват зад кулисите. Всички грозни и низки битки, които се водят. Толкова много хора са умрели и никой не знае истината са смъртта им. Нито приятелите им, нито роднините, нито дори самите жертви. Мисля, че половината битка ще бъде спечелена само като пуснем тази информация на света. Дори да умрем, тя пак ще стигне до хиляди и хиляди хора. Някои ще бъдат достатъчно смели или безразсъдни, за да се надигнат, а част от тях ще са готови и на битка.
	— Ти наистина ли мислиш, че някъде има и друга такава откачена кучка като теб, която ще се съпротивлява?
	Мито потъна в мисли и не отговори. След това попита.
	— Донесе ли книгата?
	— Не.
	— Не я потърси? Или не можа да я намериш?
	— Не е в мазето. Ще бъде трудно да се намери, докато Стария енот е жив. Всъщност ще бъде трудно да се намери и когато той умре. Във всеки случай не мисля, че изобщо има подвързана с кожа книга, каквато ти описа.
	Мито изглеждаше разочарована. Но сви рамене, отиде до бюрото, извади от чекмеджето плик и му го подаде.
	— Какво е това?
	— Заговор, който ще те запази жив точно както ти обещах. Тъй като си дълбоко замесен в това, няма как просто да останеш жив. Ще трябва да умреш и да се върнеш към живота.
	— Кога го измисли?
	— _В началото бе Заговорът…_ Имам го, откакто за първи път те зърнах.
	Тя му подаде плика. Приличаше на другите пликове, които заговорниците изпращаха в библиотеката. Ресенг извади лист от него и го прегледа. Беше заговор с катастрофа.
	— Трябва само да направиш това, което е написано тук — каза тя. — Просто направи това, което пише в писмото, и не се самозабравяй. Ще трябва да направиш няколко промени по колата си и да сложиш труп в нея. Знаеш откъде да намериш труп, нали?
	— Този заговор е клише.
	— Всички добри заговори са такива. Специалните случаи изискват специални заговори, обикновените — обикновени.
	— Ще се вържат ли?
	— Значи наистина искаш да живееш!
	Тя му се подиграваше.
	— Е, щом няма нужда да умирам — каза той свенливо. — Ами ти?
	— Какво аз?
	— Налага ли се да умреш?
	— Ако не правя това, нямам причина да живея.
	— Ами Миса?
	Мито се поколеба, преди да отговори.
	— Аз не съм като Бръснаря. Той използваше дъщеря си, за да оправдае действията си, но при Миса и мен не е същото. Този свят не е сбъркан, защото хората са зли. А защото всички си имат своите истории и оправдания да вършат лоши неща. Но аз не съм толкова глупава или безчувствена, че да използвам сестра си, за да се самозаблуждавам. Или просто казано, не мога да живея така. Аз съм замесена от друго тесто.
	— През целия си живот съм срещал само един човек като теб. Хладен като влечуго. Хладен е, защото се мрази повече, отколкото мрази света, и така и не може да приеме никого, защото не знае как да приеме себе си. Този човек е Стария енот.
	Мито се замисли за малко, после кимна.
	— Поспи — каза тя. — Леглото на Миса е свободно. — Когато стана от стола, на лицето й изведнъж се изписа тежка умора. — Ако ме заловят, а ти оцелееш, ще се грижиш ли за Миса? Поне докато брегът не стане отново чист. Три години стигат.
	— Ще повериш това ангелче, сестра ти, на наемен убиец като мен? Да не си луда?
	— Като изключим сестра ми, теб познавам по-добре от всички останали. Наблюдавам те и те проучвам от дълго време. Но освен това сестра ми те харесва.
	Ресенг не каза нищо. Тя го изчака да отговори, след това влезе в стаята си. Той вяло прочете документа, който му беше дала, после го пъхна в плика. Слезе долу и легна в леглото в стаята на Миса. Възглавницата, одеялото и чаршафите миришеха като Миса. Бяха меки като току-що изпрани бебешки дрехи, проснати на слънце. Заспа в мига, в който затвори очи. Спа дълбоко за първи път от много време.


	Събуди се от топлина по бузата. Миса го гледаше отгоре.
	— Извинявай, че те събудих — каза тя.
	— Няма нищо. И без това трябва да ставам. Колко е часът?
	— Два следобед. Тръгвам.
	— Къде отиваш?
	— В Япония. Наш далечен роднина има там минерален спа курорт.
	Ресенг стана от леглото. Погледна през прозореца и видя, че Мито товари багажа на Миса в колата си. Кривогледата библиотекарка влезе в стаята.
	— Миса, не искаш да изпуснеш самолета, нали? — каза Сумин.
	— Трябва някой път да ми дойдеш на гости. Ела с Мито и Сумин. Мястото наистина е чудесно.
	Ресенг кимна. Миса се усмихна лъчезарно. Библиотекарката пак погледна часовника си. Миса помаха за довиждане на Ресенг и излезе с количката от вилата. Той я последва. Колата бе натоварена с прекалено много багаж за кратко пътуване. Мито взе Миса на ръце и я постави в колата, после сгъна количката. Миса свали прозореца и погледна към Ресенг и библиотекарката.
	— Сумин, доведи го със себе си, когато ми идваш на гости! — каза тя и махна.
	Библиотекарката й махна в отговор. Ресенг също махна. Мито изгледа библиотекарката и се обърна към Ресенг.
	— Тук ли ще си, когато се върна? — попита тя.
	— Да, тук ще съм — каза той.
	Мито се качи на колата и тръгна. Миса махаше с ръка през прозореца, докато се изгубиха от поглед. Колата пое по горския път и остави Ресенг и библиотекарката сами. Те се спогледаха неловко.
	— Сега, след като Миса си тръгна, остава само ти и Мито да умрете, нали? — попита той саркастично.
	Сумин погледна надолу към пътя с невъзмутима физиономия.
	— Няма да успеете. Мито ще умре, ти също — добави той.
	Тя се обърна и го изгледа злостно.
	— По добре да умреш, отколкото да живееш като мъртвец — каза тя. — Писна ми от това.

	* * *

	Часовникът му показваше 5 сутринта. Ресенг стана от леглото, облече се и влезе в банята, за да измие лицето, което го гледаше от огледалото. Над това лице бе надвиснал тъмен облак. Ресенг видя, че този облак бе страх. Подсуши си лицето с кърпа и отиде в другата стая, където си събра нещата и сложи чантата на масата. Застана пред стаята на Мито, успокои дъха си и влезе. Мито лежеше на леглото. Лицето й бе изпито, без съмнение от дългите безсънни дни и нощи. Ресенг отвори шишенцето с хлороформ и капна малко върху носна кърпа, която след това сложи върху носа и устата й. Тя рязко отвори очи и се взря в него три дълги секунди. В погледа й нямаше изненада или страх, само разочарование, граничещо с отчаяние. След малко изгуби съзнание.
	Ресенг извади две чанти изпод леглото на Мито. В едната бяха счетоводните книги на Ханджа, а в другата имаше пистолети, експлозиви и всички други неща, които Мито бе приготвила за срещата си с Ханджа. Той прегледа набързо втората чанта и я затвори. После я взе, грабна и тази, която бе оставил на масата. Хвърли бърз поглед към стаята на библиотекарката и излезе от вилата.


	Ресенг се обади на Ханджа веднага щом пристигна в Сеул.
	— Приготви ли парите? — попита.
	— Да. Какво смяташ да правиш? — Ханджа звучеше нервен.
	— Да напусна страната. Знаеш, че нямам друг избор.
	Ханджа избухна:
	— Внимавай. Уверявам те, че никога няма да успееш.
	— Очаквай следващото ми обаждане и не прави глупости. Защото ако направиш, ще стъпиш на тънък лед.
	Ресенг затвори и изключи телефона.
	Качи се в такси и пое към „Джи Уърлд“: около централния му площад имаше хотел, мол и малък тематичен парк. Ресенг огледа мола. Два стъклени асансьора се движеха нагоре-надолу по единайсететажната сграда. Въздушен мост свързваше мола и хотела през седмия им етаж. Ресенг се качи в един от асансьорите и натисна всички бутони. Жена на средна възраст в асансьора го изгледа с височайше раздразнение.
	— Извинете госпожо. Рутинна инспекция.
	Тя кимна извинително. Всеки път, когато вратата се отваряше, Ресенг слизаше, за да огледа, после се връщаше и се качваше на следващия етаж. Почти час обикаля с двата асансьора, после пак пое към площада, където седна на една пейка и запали цигара. Два гълъба подскачаха замаяно по площада и кълвяха трохи от хляб и бисквити от земята. _Те имат криле. Защо не отлетят от мизерния стар град?_ — помисли си той. Допуши цигарата си и тръгна към един скъп бутик в мола, където си купи нов костюм и риза. Продавачката му предложи чанта за старите дрехи.
	— Можете да ги изхвърлите — каза той.
	След това отиде в магазина за обувки срещу бутика и си купи чифт обувки, които му харесваха. Изхвърли онези, които носеше. Купи си бельо, чорапи и тоалетни принадлежности, взе стъкления асансьор до седмия етаж и през въздушния мост влезе в хотела. Разходи се три пъти наоколо, преди да поеме към ресторанта на последния етаж. Достолепен сервитьор, надхвърлил четирийсетте, го поздрави и му каза, че днешният специалитет е сурово сушена говежда пастърма.
	— Сурово сушена ли? Какво е това? — попита с усмивка Ресенг.
	Докато сервитьорът обясняваше разликата между сурово сушене и опушване, Ресенг огледа мола от другата страна на въздушния мост.
	— Искате ли да опитате специалитета? — попита сервитьорът.
	— Разбира се, ще го опитам.
	Стекът се оказа вкусен. Стекът неизменно е последната храна на американците, осъдени на смърт. Желанието на месоядното животно за сурово месо, скрито зад воала на сготвена храна. Вкусът на кръв в устата, докато дъвчеш плътта на друг бозайник. Опечалените на погребение ядат месо заедно, защото това е привилегия на оцелелите и доказателство за силното им желание да продължат да живеят. Ресенг се наслаждаваше на храната, сякаш бе осъден на смърт, и се взираше в чашата червено вино, която сервираха заедно със специалитета. Обикновено не пиеше, когато работеше. Взе я и отпи. Плът и кръв. Затова хората обичат месо, помисли си той, заради този канибалски инстинкт, скрит зад добре изгладените им костюми.
	Когато се нахрани, слезе във фоайето на хотела и нае стая на седмия етаж с изглед към площада. Взе си дълга вана, изми и среса косата си и намаза лицето си с тоник и лосион. Погледна се в огледалото. Белегът от ножа на Бръснаря се виждаше ясно на дясната му буза.
	— Ти, красив кучи сине — каза Ресенг на отражението си. — Белегът само те прави по-секси.
	Облече си новите бельо, риза и костюм. Закопча кобура на рамото, пистолетът ПБ-6П9 със заглушителя бе отдясно, а ножът „Хенкел“ на Чу — отляво. Извади револвер 38-и калибър от чантата на Мито и го затъкна отзад в колана, сложи три пълнителя за ПБ-6П9 в десния джоб на сакото си и трийсет патрона за револвера в левия. Като приключи с приготовленията, седна на ръба на леглото и зачака слънцето да залезе.
	Когато настъпи мрак и всички светлини на стъкления мол светнаха, Ресенг се обади на Ханджа.
	— Молът на „Джи Уърлд“. Вход 1. Ела сам.
	Затвори и изключи телефона. След половин час Ханджа пристигна на Вход 1. На пръв поглед изглеждаше, че е сам. Влачеше два куфара на колелца. Вероятно в по-големия имаше милиард вона в банкноти, а в по-малкия бяха акциите на приносител. Ресенг извади бинокъла и разгледа източната и западната част на площада, входовете на мола и аварийното стълбище на всеки етаж. Включи пак телефона.
	— Качи се на седмия етаж с асансьора.
	Ханджа повлече куфарите към асансьора и слезе на седмия етаж. Ресенг пак му се обади.
	— Аварийните стълби, единайсетият етаж. — И затвори.
	Когато Ханджа се озова пред аварийното стълбище на единайсетия етаж, Ресенг пак се обади.
	— На третия етаж с асансьора.
	— На шестия етаж, магазинът за чанти.
	…
	…
	…
	— Първи етаж, бакалията.
	На десетото обаждане Ханджа започна да губи търпение.
	— Какво е това, мамка му? Школа по покорство?
	— Много добре обучен си за глупав пес. Почини си във втория стъклен асансьор. Заслужи си го.
	Ресенг затвори. Ханджа повлече куфарите обратно към асансьора. Всеки път, когато се движеше, Ресенг проверяваше входовете на мола, асансьорите и аварийните стълбища през бинокъла. Ханджа бе довел със себе си седемнайсет наемни убийци. На всеки от четирите входа на мола имаше по двама, двама бяха застанали отляво и отдясно на аварийните стълби, един бе близо до асансьора на първия етаж и един край асансьора на единайсетия, двама бяха на въздушния мост, а човекът, координиращ действията им, бе застанал в средата на площада. Вероятно имаше още на паркинга и на покрива, а до тротоара навън със сигурност чакаше кола. Ресенг взе чантата си, сложи си слънчевите очила и излезе от хотелската стая. Двама яки мъжаги в костюми стояха в края на въздушния мост и оглеждаха всеки, който минаваше покрай тях. Когато Ресенг ги наближи, единият вдигна ръка.
	— Ей, ти, с очилата.
	Ресенг извади пистолета със заглушител и простреля и двамата в крака. Когато паднаха, той простреля по-едрия два пъти в бедрото, а по-дребния — само веднъж в бедрото. Извади пълнителя и сложи нов. Когато направи няколко крачки, ги чу да крещят зад него. Отиде бързо до втория стъклен асансьор, застана пред него, но натисна бутоните и на двата. Няколкото секунди, които бяха необходими, за да се спусне от деветия на седмия етаж, му се сториха цяла вечност.
	Вратата се отвори и вътре беше Ханджа. Ресенг извади револвера 38-и калибър от колана си и стреля два пъти в тавана на асансьора. Всички се разпищяха и побягнаха. Ханджа се взираше шокиран в него. Ресенг изстреля два патрона в дясното му коляно. Ханджа изкрещя и падна до задната стена. Едър господин на средна възраст се беше свил в ъгъла; той не бе избягал заедно с другите. Ресенг натисна аварийната спирачка и го потупа по рамото.
	— Господине? Всички избягаха. Сигурен ли сте, че искате да останете? — попита той.
	Мъжът го погледна и се втурна навън. Ханджа използва намалението, за да се опита да извади пистолет от сакото си, но Ресенг го простреля в дясната ръка и дясното рамо. Взе оръжието му и го прибра в чантата, изпразни гилзите от револвера на пода и бързо презареди с куршумите от джоба си. Взе експлозиви и тиксо от чантата на Мито и прикрепи бомба на външната стена на асансьора, запали коктейл „Молотов“ и изчака първият асансьор да стигне до седмия етаж. Когато вратата се отвори, той пак стреля в тавана, за да прогони всички, и хвърли коктейла „Молотов“ и малка кутия с разредител за боя в първия асансьор. Вътрешността му бързо пламна. Ресенг се върна при втория асансьор и затвори вратата. Ханджа простена и се взря в него.
	— Какво правиш, мамка му? — попита той.
	Ресенг го простреля в бедрото.
	— Всеки път, когато проговориш, ще получаваш куршум.
	Асансьорът до тях се изкачи няколко етажа и спря. Ресенг запали цигара и я изпуши, докато гледаше как другият асансьор гори. Хората се събираха на площада.
	— Не стана точно хитът, на който се надявах — промърмори Ресенг.
	Отвори един от куфарите, които Ханджа бе донесъл. Беше пълен с банкноти от по десет хиляди вона. Ресенг стреля четири пъти в стъклената стена на асансьора и я счупи с приклада на револвера, след това грабна с двете шепи пари и ги изхвърли. Банкнотите полетяха към площада. С доволна физиономия изхвърли през асансьора и остатъка в куфара. Ханджа гледаше като оглупял. Десетки полицейски и пожарни коли спираха отпред. Те и ордите пазаруващи, които се биеха за банкноти, създадоха истинска лудница.
	Ресенг извади още един коктейл „Молотов“ и кутия разредител за боя от чантата, разклати ги пред охранителните камери на асансьора, запали фитила и остави бутилката в средата на кабината. Лицето на Ханджа потъмня от ужас. Отвори уста да каже нещо, но Ресенг насочи пистолета към лицето му и бавно поклати глава. Ханджа си затвори устата.
	Ресенг извади мобилния си телефон и се обади на Мито. Тя вдигна.
	— Съжалявам, че не мога да видя как променяш света — каза той. — Честно казано, не вярвам, че е възможно… но въпреки това във второто чекмедже ще намериш книга и ключ за шкафче за багаж. Моля те, кажи на Миса, че съжалявам, но няма да мога да й отида на гости.
	Мито понечи да попита за какво говори, но той затвори. Извади СИМ картата на телефона си, запали я със запалката и я хвърли на пода. После запали цигара и си дръпна от нея. Всички на площада се взираха нагоре. Дали гледаха пожара? Или чакаха от небето да завалят още пари? _Може би чакат да умра или да убия някого_, помисли си той. Полицай викаше през мегафон. Но Ресенг не разбираше нито дума; звукът се губеше в какофонията на всички зяпачи. Може би ченгето го питаше какво иска. _Какво искам?_ — запита се той.
	Стреля два пъти по превозно средство, паркирано под асансьора. Полицаите и зяпачите, стоящи наблизо, се пръснаха в широк кръг. Ресенг извади още един коктейл „Молотов“ и го хвърли по паркираната кола. Тя избухна в пламъци. От страната на хотела бяха разположени снайперисти. Един на покрива, един в стая срещу въздушния мост. Макар да видя само три, предполагаше, че има и други, скрити някъде. Навън на площада най-накрая пристигнаха и телевизионните екипи и извадиха камерите. Операторите си проправяха път през тълпата, за да снимат Ресенг. Полицаят все още викаше през мегафона. Ресенг стисна бомба в лявата си ръка и я размаха към тълпата.
	Изведнъж Ханджа се разсмя. Ресенг се обърна към него. Той не спираше. Ресенг наклони глава, вдигна револвера и стреля в лявото му бедро. При звука на оръжието тълпата на площада се разшумя. Ханджа простена, но въпреки това заговори:
	— Предполагам, че искаш да си Чу? Но могат ли хора като нас да следват примера му? — Ханджа се засмя. — Знаеш ли защо ме мразиш? Защото с теб сме като близнаци. Ти си гневен, защото си точно това, което най-много мразиш. Но какво би могъл да направиш? Просто сме станали такива.
	На Ханджа като че ли не му пукаше, че ако говори, ще получи нов куршум. Дори през болезнената гримаса прозираше подигравателният му поглед. Ресенг насочи оръжието си към него.
	— Как ще сме еднакви, по дяволите?
	— Виж — засмя се Ханджа, просто не можеше да потисне смеха, — това, което пък аз искам да знам, е кой от нас прилича повече на Стария енот? Ти или аз.
	_Ханджа или той? Той или Ханджа? Кой?_ Ресенг свали пистолета.
	— Е, на кого ти приличам сега? — попита той.
	Ханджа спря да се смее и се взря в него. Отекна изстрел. Ресенг погледна към гърдите си. В тях имаше дупка. Опипа я с пръст. Кръвта беше тъмна. Куршумът трябва да бе пронизал черния му дроб. Докато извръщаше глава, за да види откъде бе излязъл куршумът, втори прониза белия му дроб. Ушите му се изпълниха със звук на течаща вода. Студена вода по чакъл. Ледена вода, каквато винаги е била. Но сега не му се струваше чак толкова лошо място. Той се превърна в камъче в коритото на потока. Или някакъв плосък мъх. Или пеперуда, която избягва капките и отлита надалеч.
	Ресенг падна на колене, устата му се изви в обичайната му самодоволна усмивка.
