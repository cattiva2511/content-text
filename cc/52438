D>
	В памет на Грейс
D$


E>
	Идеята, че моят живот е приказка, всъщност е приказка.
@	Принцесата на Монако Грейс
E$


>	Първа част
>>
C>
#	Повърхностно ухание*
	[* Парфюмите са съставени от букет от аромати, които се наричат „нотки“. Те се делят на „връхни“ или „повърхностни“, които се изпаряват за 7–8 минути, „средни“ или „сърдечни“, които траят от 10 до 30 минути, и „базови“ или „основни“, които се запазват след 30 минути от пръскането. — Б.пр.]
	Първото впечатление за един парфюм се създава от повърхностните ароматни нотки, които се възприемат от носа моментално и се изпаряват най-бързо.
C$


C>
#	Да, тя най-после е в Кан!

	__Грейс Кели пристигна на първия си филмов фестивал__
	__Репортаж на Анджелина Уест за „Хералд“__
	__май, 1955__
	След последното си противоречиво напускане на Студията на MGM, като отказа да се снима във филма „Почит към един лош човек“, Грейс Кели преживя няколко интересни месеца. Но след като изненадващо получи „Оскар“ за ролята си в „Провинциалистката“, тя си възвърна благосклонността на директорите на MGM и отново е неоспоримата кралица на Холивуд, която пристигна в Кан като част от специалната американска делегация за Осмия годишен филмов фестивал.
	Облечена в скромен костюм от две части, с неизменните бели ръкавици и любимата си чанта „Ерме“, мис Кели беше посрещната от рояк международни репортери и възторжени обожаващи я фенове, когато слезе в Ница от нощния влак от Париж. Въпреки че изглеждаше малко уморена след дългото пътуване, тя се усмихваше щастливо пред камерите и търпеливо раздаваше автографи под лъчите на топлото майско слънце.
	Мис Кели заяви, че въпреки напрегнатия си график, пълен със задължителните галавечери и премиери на фестивала, се надява да успее да отдели малко време за себе си и да разгледа забележителния Лазурен бряг.
	Възхитителна, е точната дума, с която може да бъде описана. Най-ярката звезда на Холивуд вече спечели Кан и репортерът на тази статия бе напълно зашеметен и без думи.
C$


>>	1
>>	Софи

	_Кан, май 1955_
	Във всеки аромат има мистерия, всеки аромат има своята история. Това беше първият урок, който ми преподаде татко. _За да бъдеш парфюмерист, Софи, трябва да си детектив_, каза ми той, докато съсредоточено капваше в епруветката капчици парфюмно масло с капкомера. Щеше да смеси разтворител и да помирише, после пак щеше да разбърка и пак да мирише, докато остане напълно доволен. Само тогава щеше да навлажни _mouillete_* и да ми я подаде.
	[* Малка лентичка лакмусова хартия. — Б.пр.]
	— Е, какво виждаш? — щеше да ме попита.
	Защото това бе истинският въпрос: къде ще ме заведе ароматът. Аз щях да вдишам дълбоко и за миг щях да се пренеса далеч. Ароматът на жасмин загатваше за безгрижни слънчеви дни. Мирисът на дим връщаше спомена за хладна есенна нощ и топло _касуле_*1 за вечеря. Уханието на земя ме връщаше в дома ни в Грас*2: каменна селска къща, заобиколена от ниви със слънчогледи и лавандула, чиито прозорци стояха отворени, за да влиза свежият уханен въздух в стаите.
	[*1 Касуле — класическа френска рецепта за боб в гърне с месо и подправки. — Б.пр.]
	[*2 Грас — град в Южна Франция на Лазурния бряг, известен с парфюмерийната си индустрия, наричан столицата на парфюмите, днес предградие на Ница. — Б.пр.]
	Почти можех да доловя върху езика си вкуса на прах от сухата земя, докато потъвах в спомена за парчето хартия с размазани мастилени букви — телеграмата, която ни съобщи за смъртта на татко.
	По природа татко не беше войник. Той бе тих, благороден човек, който най-много обичаше ухаещите полета на Прованс и изобилието, което те даряваха, за да създава своите парфюми. В деня, в който ни напусна, за да се присъедини към борбата срещу нацистите, аз бях малко момиче на прага на женствеността, а лавандулата бе в разгара на цъфтежа си и хълмовете бяха обагрени в лилаво и синьо. Тогава го видях за последен път — силует на фона на слънчевия хоризонт. В този ден мама пое финансите на семейния бизнес. Това бе денят, в който за пръв път осъзнах, че животът невинаги протича така, както ти искаш.
	Известието за смъртта му дойде следващата пролет, заедно с документите и малко лични вещи. Прах, кръв и страх. Мирисът на един живот, който беше жестоко погубен. Както всички аромати и този се запечата в паметта ми и аз продължавам да го пазя и до днес. Един спомен. Един въпрос за това какво би могло да бъде бъдещето. Въпрос, останал без отговор.
	Въздъхнах, затворих малкото стъклено шишенце и го върнах на мястото му в моя офис. Беше почти краят на работния ден. Време да затворим. Стоях и се разкършвах, въртейки главата си ту на една, ту на друга страна, за да отпусна схванатия си врат. Прекарвах повече от времето си, работейки върху нови комбинации от аромати или в наглеждане на тримата парфюмеристи, които ми помагаха в лабораторията в Грас. Те разработваха търговските аромати, които продавахме на компании за перилни препарати, докато аз създавах парфюмите. Това беше специалността ми: луксозните ухания. Уморено въздъхнах. Боже, как исках да съм в Грас!
	По време на туристическия сезон татко винаги настояваше да го придружавам в малкия ни бутиков магазин в Кан, с изглед към морето. Той мечтаеше един ден да стана лицето на „Дювал“ и ме учеше колко важно е да бъда мила и общителна с клиентите. Въпреки скромния си произход, той лесно завързваше учтив разговор с богатите туристи, които всяка година идваха и си отиваха. Аз обаче, се чувствах много по-добре сред стотиците епруветки в нашата лаборатория или сред нивите и полетата под необятното южно небе, където можех да преследвам нови аромати и ухания. Но ето че сега онова срамежливо дете трябваше да върти бизнеса. Когато бе необходимо, играех доста добре ролята на уверена дама от хайлайфа. Налагаше се да го правя. Не можех да понеса мисълта да разочаровам татко.
	Прекарах последните две седмици в Кан, в моя апартамент в стария средновековен квартал „Ле Суке“ и в бутика. Останах в града до края на август, като от време на време ходех до фабриката в Грас, за да наглеждам как вървят нещата там. И главно за да проверя как е майка ми. При мисълта за нея усещах в устата горчив привкус. Колкото и да ми бе неприятно, рано или късно трябваше да я навестя. Можех само да се надявам, че този път ще бъде различно. Че ще я намеря здрава и щастлива, а не свлечена полупияна до почти празната бутилка. Надявах се за това чудо от толкова дълго време, че вече не мога да си спомня откога.
	— Натали, би ли погледнала рафтовете, моля? — извиках, взех ключовете и заключих вратата, разделяща предната част на магазина от офиса в задната. — Време е да затваряме.
	Краката ме боляха от новите обувки. Главата ми пулсираше от опитите да създам нов аромат.
	— Днес се справихме добре — рече Натали, прибирайки дълъг кичур от посребрената си коса зад ухото. — Да благодарим на Бога за богатите филмови звезди. Не мога да повярвам, че видях самия Бернар Блие! Той купи три парфюма за жената с него! Боже! Тя беше прелестна и изискана!
	— Щом казваш — усмихнах се на ентусиазма й.
	Натали Бюзе бе красива, елегантна и мила. Всичко, което моята майка не беше. Тя се гордееше с работата си и с магазина, и това личеше във всичко, което правеше. Бях й дълбоко благодарна за надеждното присъствие и абсолютната подкрепа. Докато беше жив, татко й имаше пълно доверие и оставяше магазина изцяло в нейните ръце, когато се оттегляше, за да работи в Грас, през останалата част от годината. Тя беше отличен търговец и се радваше на срещите с холивудски звезди и туристи, които случайно влизаха в магазина. Въпреки че обичах да гледам стари филми с моята по-възрастна съседка в Грас — мадам Клое, известните и богатите не ме впечатляваха. Моите герои работеха в големите парфюмерийни къщи: „Герлан“, „Фрагонар“, „Молинар“.
	— Жалко, че ти вече беше излязла за обяд — отбеляза Натали, докато забърсваше стъклените рафтове и местеше флаконите ту вляво, ту вдясно, за да избърше невидимия прах. — Винаги пропускаш известните имена.
	— Да, голям срам — промърморих, докато преглеждах касата. Извадих банкнотите от чекмеджето и ги сложих в чантата с цип.
	Изминалата седмица беше дълга и аз нямах търпение да се прибера у дома, да седна на балкона и да почета книга с чаша вино в ръка. Погледнах ръчния си часовник с надеждата, че вече показва шест, и се намръщих. Имаше още четвърт час, докато затворим.
	И в този миг, като по поръчка, входната врата се отвори и пропусна свеж полъх от морския бриз. Разкроената ми пола се завъртя около глезените и кичур от тъмните ми къдрици падна върху лицето ми. Промърморих тихо проклятие, раздразнена от вятъра, който винаги заплиташе косата ми.
	Висока слаба жена, облечена в розови панталони „Капри“ и ослепително бяла блуза, затвори вратата зад себе си. Лицето й почти изцяло бе скрито зад огромни тъмни очила и цветен копринен шал.
	— Какъв вятър! Напомня ми за Калифорния! — отбеляза тя, упътвайки се бързо към задния ъгъл на магазина, далеч от прозорците и витрината.
	Веднага забелязах елегантността и лекия й американски акцент. Поредният турист.
	— Добър ден, мадам! — Натали веднага превключи на английски език с тежък акцент. За да работи човек в град, който привлича толкова много чужди туристи, бе задължително да разбира и говори добре английски. Татко държеше изключително много на това.
	— Мога ли да ви помогна, ако търсите нещо специално? — предложи любезно тя. — Имаме божествен нов парфюм, който току-що разработихме. „Пролет“. Много е популярен сред американките.
	— Бих искала първо да разгледам. Благодаря! — Жената взе едно шишенце, завъртя го и го върна на лавицата, без дори да го помирише. После взе друго и направи същото с него, преди да хвърли разтревожен поглед през рамото си към вратата.
	Наблюдавах я зад щанда. Тя не свали слънчевите си очила и цялото й поведение беше малко странно. Сякаш се криеше от някого. Дрехите й бяха перфектни. На ръката й висеше чанта „Ерме“. Няколко кичура руса коса се бяха измъкнали под шала и падаха около скулите. Ако човек се загледаше по-внимателно, щеше да забележи, че диша учестено.
	— Мадам, мога ли да ви помогна? — предложих, като направих крачка напред.
	Тя трепна и се обърна. Усмихна се срамежливо и пристъпи към щанда. Облак от ванилия и люляк достигна до обонянието ми. Сладък аромат с тежък цветен букет върху ванилова основа. Не й подхождаше.
	Непознатата най-накрая свали очилата си.
	— Да, всъщност _можете_ да ми помогнете. Ако бъдете така любезна.
	Отговорът заседна в гърлото ми. Очите й с цвета на Средиземно море гледаха право в мен, докато аз не можех да откъсна поглед от бледата кожа, красивия прав нос, перфектните устни и скули. Познавах това фино лице. Бях го виждала дузина пъти по кориците на списанията. Бях го виждала на големия екран. Тя беше любимката на мадам Клое.
	— Грейс Кели — промълвих.
	Натали стоеше безмълвно, като вкаменена, с прахочистачката от пух във въздуха.
	— Да — отвърна мис Кели с лека усмивка и хвърли пореден нервен поглед към витрината. — Аз съм Грейс — тя протегна облечената си в бяла ръкавица ръка. — Здравейте!
	Поех ръката й, като си мислех колко американски беше поздравът й, но от неочакваната среща стоях, без да отговоря. Единствената холивудска звезда, за която знаех нещо, най-красивата и най-известната жена в света, стоеше пред мен. В моя малък бутик.
	— Е, ще ми помогнете ли? — повтори мило тя.
	Прокашлях се, за да прочистя гърлото си, преди да отговоря:
	— Да, разбира се. Как мога… какво мога да сторя за вас, мадмоазел Кели?
	— Наричайте ме Грейс, моля.
	Долових искреност в гласа й и въпреки ускорения си пулс, успях да се усмихна.
	— Разбира се. Какво мога да сторя за вас, Грейс?
	Тя се наведе леко към мен, сякаш искаше да сподели някаква тайна.
	— Преследва ме един фотограф. Ужасно е нахален. Мислех, че съм му се изплъзнала, но той се появи отново на крайбрежния булевард. Скрих се зад една палма, пресякох тичешком улицата, и ето ме тук. Прилича на сцена от филм, нали? — В очите й сякаш имаше облекчение, но и тревога. — Мисля, че успях да му се изплъзна, но имате ли и друг изход? За всеки случай? Тези папараци са ужасно настойчиви. Най-лоши са англичаните.
	Кимнах.
	— Има изход отзад, но е много близо до улицата. Ако той дебне отвън, може да ви забележи. — Тя сякаш посърна, изглеждаше леко разочарована. — Ако изчакате няколко минути в моя офис, може би ще си тръгне и вие ще можете да се измъкнете — предложих аз. — Това ще свърши ли работа?
	— О, да. Благодаря. — Тя докосна ръката ми. — Много ви благодаря. Исках само да се разходя из този красив град и по „Ла Кроазет“*. Въздухът край морето е толкова свеж! Исках да избягам от лудостта на фестивала поне за няколко часа. Беше глупаво от моя страна да се надявам, че ще успея да го направя!
	[* Прочут крайбрежен булевард в Кан. — Б.пр.]
	В гласа й сякаш се прокрадваше меланхолия, някаква детинска уязвимост, което не очаквах от човек с нейното положение.
	— Искате ли да пробвате някои от нашите парфюми, госпожице Кели? — предложи Натали, плъзгайки се зад тезгяха с присъщия си чар.
	Макар тонът й да звучеше професионално, знаех какви бяха намеренията й. Затова й отправих бърз предупредителен поглед. Тя просто искаше да разказва на приятелките си как е продала парфюм на самата Грей Кели, но моментът не бе подходящ да се прави на велика продавачка.
	— Може би друг път, Натали — прекъснах я аз. — Грейс, моля, последвайте ме.
	Изрових ключовете от чантата си и потърсих този за задната врата. Опитвах се да не обръщам внимание на вълнението и нервността си, докато силната миризма на парфюма й дразнеше носа ми. Ванилията е смел аромат, основен, но успокояващ, който напомня за топлината на дома. В същото време обаче прикрива дълбока несигурност. Татко обичаше да казва, че хората, които носят подобен парфюм, демонстрират силен характер на повърхността, но дълбоко в себе си копнеят за одобрение.
	_Да си парфюмерист, означава да си психолог._ Това беше вторият урок, на който ме научи той. Казваше, че у всеки човек има дълбоко скрита несигурност и че голям брой хора искат да бъдат нещо повече, отколкото са. Нашето призвание като _парфюмеристи_ било да открием какво е това нещо и да го създадем за тях. Татко беше изключително добър в разгадаване и отгатване на човешките характери и тайни, но въпреки това аз продължавах да се чудя дали не грешеше по отношение на ванилията. Както и сега. Не можех да си представя, че Грейс Кели изпитва каквато и да е несигурност.
	— Защо не позволиш на мен, Софи? — предложи Натали. — Ще бъда поласкана да предложа на госпожица Кели удобния стол в твоя офис. Знам, че трябва да направиш бърза инвентаризация на лавиците, преди да си тръгнеш.
	Въпреки че исках да прекарам повече време с мис Кели, не можех да споря с Натали, без да изглеждам глупаво.
	Грейс протегна ръка към мен.
	— Мерси, Софи. Нали това е името ви?
	Кимнах.
	— Софи Дювал.
	Очите й светнаха, тя се усмихна.
	— Аха. Дювал. Значи вие сте собственичката?
	— Да.
	— Още веднъж благодаря, Софи. Няма да забравя вашата любезност.
	— Надявам се да се върнете в магазина ни при по-добри обстоятелства. Някой ден.
	— С удоволствие — отвърна тя, а сините й очи заблестяха.
	Докато Натали придружаваше мис Кели до моя офис, входната врата отново се отвори. Един много висок мъж надникна вътре. Поколеба се на прага, с единия крак вътре, с другия — вън. Носеше старомодна шапка „Хомбург“ и вехто кожено сако. Очевидно не беше се преоблякъл за климата на Ривиерата. Забелязах фотоапарата, който висеше на каишка върху гърдите му. Това трябва да бе фоторепортерът, който преследваше мис Кели. Моментално изпитах неприязън към него.
	— Извинете, господине, вече затворихме — дори не се опитах да скрия раздразнението в гласа си. — Ще отворим отново утре в девет.
	На развален френски той попита дали Грейс Кели не е влизала тук. Акцентът му беше ужасен. Неправилната употреба на думите бе просто смешна.
	Присвих устни. Англичанин. Най-лошите папараци. Самата мис Кели го каза.
	Изсумтях и отговорих на английски.
	— Нямам навика да споделям с непознати на кого съм или не съм продала парфюм, господине. Не е добре за бизнеса, а честно казано и за вашия.
	Той ме изгледа кратко със златистокафявите си очи и избухна в смях.
	— О, супер! Вие сте истинска французойка!
	Почувствах как по лицето ми пълзи топлина. Как госпожица Кели се справяше с подобни хора, които непрекъснато я преследваха и тормозеха?
	— Аз не искам да ми кажете какво си е купила — настоя той, като взе няколко визитки от щанда. Погледна ги за миг, преди да ги пъхне в джоба си. — Само бих искал да знам дали е влязла тук, или не.
	Вдигнах присмехулно вежди. Не можех да повярвам на ушите си — той се опитваше да получи от мен информация, сякаш бях личният секретар на госпожица Кели!
	— Казвам се Хендерсън, между впрочем — добави и протегна ръката си към мен. — Джеймс. За приятелите — Джим.
	Забелязвайки изражението ми, очевидно осъзна, че нямам намерение да се ръкувам с него, нито да му дам каквато и да е информация. Тогава свали шапката си и прекара няколко пъти ръце през косата си, която щръкна смешно. Аз прехапах устни, за да не се разсмея на глас.
	— Работата е там, госпожице, че имах ужасен ден и ако не направя поне една свястна снимка на нея или на някоя друга важна персона, няма да има с какво да се прибера у дома и шефът ми ще бъде много разочарован от мен. Не че това ви засяга по някакъв начин, но е самата горчива истина — той сплете молитвено ръце пред гърдите си. — Моля, помогнете на един безполезен англичанин, моля ви! — Наклони главата си на една страна. — _Merci beaucoup!_*
	[* Благодаря много. — Б.пр.]
	Кой знае защо неочаквано се заех да подреждам хартията за опаковане и рулата с панделки под щанда.
	— Мисля, че думите, които търсите, са _s’il vous plat_*. Съжалявам, но не мога да ви помогна, мосю — добавих. — Опасявам се, че ако сте толкова некадърен в работата си, както с френския, един малък бутик за парфюми едва ли ще ви спаси — погледнах право в очите му.
	[* Моля. — Б.пр.]
	На лицето му цъфна широка усмивка.
	— Абсолютно сте права. Аз съм един глупав смешник и трябва да си вървя — докосна с два пръста шапката си за довиждане и се обърна, но преди да стигне до вратата, се поколеба: — Всъщност, преди да си отида, може ли да попитам какъв е парфюмът ви? Наистина ухае прекрасно.
	Погледнах го строго.
	— А вие наистина сте грубиян…
	В този миг ме заслепи светкавица и аз инстинктивно вдигнах ръце към очите си.
	— Но какво правите?
	Той сви небрежно рамене.
	— Щом не мога да снимам Грейс Кели, ще снимам едно разярено френско момиче.
	И с тези думи излезе, смеейки се, и затвори вратата зад себе си.
	_Разярено френско момиче?_ Как смееше! Докато обръщах табелката „Затворено“ на вратата, го наблюдавах как пали цигара и върви надолу по улицата. Познатият мирис на кожа и балсам остана в магазина след него. Въпреки лошото ми настроение, този аромат събуди в мен спомена за едно по-щастливо време.
	Това беше третият урок, който татко ми завеща. _За да бъдеш добър парфюмерист, трябва да умееш да събираш спомени, Софи. Всеки аромат ще ти напомня за някого или за нещо._
	Едва когато влязох в задния офис, за да уверя мис Кели, че папаракът си е отишъл, осъзнах на кого ми напомня английският фоторепортер.
	Джеймс Хендерсън ми напомняше за татко.


>>	2
>>	Джеймс

	Когато пристигнах, тълпата от фотографи пред „Palais de Festival“* на булевард „Ла Кроазет“ вече беше голяма. Бях закъснял, както обикновено. За щастие, Грейс Кели също закъсняваше. Вече пропуснах една възможност да я снимам, ако жената, която преследвах вчера до парфюмерийния бутик наистина беше Грейс Кели, затова този път не биваше да оплескам нещата. Благодарение на мадмоазел Дювал никога нямаше да знам със сигурност. Всъщност аз не й бях сърдит, а й се възхищавах. Ако наистина беше скрила прочутата холивудска звезда в задната част на малкото си магазинче, щеше да има страхотна история, която да разказва на приятелите си по време на вечеря. Чудех се дали щеше да спомене и мен.
	[* Фестивалният дворец. — Б.пр.]
	Извадих една от визитките, които пъхнах в джоба на сакото си. _Софи Дювал. Парфюмерист. Кан. Грас._ Високомерната, малка, красива Софи Дювал. Вбесяващата французойка. Но в същото време не можех да спра да мисля за нея, докато ароматът на парфюма се излъчваше от визитната картичка. Пъхнах я обратно в джоба и започнах да си пробивам път през тълпата, благодарен за приятната топлина на следобедното слънце след сутрешния дъжд.
	Докато напредвах с лакти, се оглеждах за Теди Уолш. Той обеща да ми запази място най-отпред. Както винаги бе благосклонен и добър към мен. Може да бях закъснял, но нямаше да пропусна мястото си на първия ред само защото се бях успал. Възможностите, които предлагаше филмовият фестивал в Кан, всички тези холивудски звезди и знаменитости, обещаваха да открия нещо по-специално от всичко, което бях снимал през деня, с което да постигна по-голям успех. Ние, фотографите, сме готови на всичко, за да направим най-добрата снимка. Рушвети. Подкупи. Лъжливи обещания. Измъкване на тайна информация или резервна лента, измолена от някого или дадена на друг. Така ставаше в нашия занаят, а когато в града бе някоя прочута холивудска актриса, залозите се вдигаха още по-високо и моралните прегради падаха почти изцяло.
	Вдигнах фотоапарата над главата си и направих няколко пробни снимки на тълпата, докато продължих да си пробивам път напред. Бях привлечен от контраста между черните костюми, с които бяха облечени представителите на пресата, и невероятно синьото като коприна небе. Знаменитостите не ме вълнуваха толкова. Истината бе, че аз се чувствах най-щастлив, когато снимах скалите на Ривиерата, пещерите и убийствено стръмните пътища с опасно остри завои, а не изрусените платинени старлетки. Но пейзажите са за артистите, а аз не бях нищо повече от един наемен работник, просто обикновен фотограф с работно време от девет до пет, купища неплатени сметки и главен редактор, който ми дишаше във врага. Поради тази причина продължих да си пробивам път с лакти, зъби и нокти и да настъпвам обувки.
	„Ей, гледай къде вървиш, Хендерсън!“, „Я чупката от пътя бе, дългуч!“, „Дайте шанс на момчето!“. Не обръщах внимание нито на хватките, нито на обидите им. Единственото, което ме интересуваше, което всъщност интересуваше всички тук, беше кадърът, който ще направи шефа щастлив и хонорарите ще завалят. Вече бях получил последно предупреждение, а Сандърс (моят шеф) не беше от хората, които не държат на думата си. „Кан или «чупката»“. Това беше сделката ни.
	Продължавах да напредвам в тълпата, заобиколен от стена от врява, докато всички пробваха светкавиците си или зареждаха ленти. Старите приятели се поздравяваха с потупване по рамото или по гърба. Миризмата на тютюн бе полепнала по саката и костюмите, а острият дим от цигарите „Голоаз“ се виеше от устните, докато ръцете им бяха заети с оборудването. Познатият тютюнев мирис и тълпата мъже ме върнаха в бараките на Саутхемптън, където чакахме да прекосим Канала до бреговете на Нормандия*. Но моментално прогоних този спомен, както правех винаги, и продължих да напредвам през тълпата, докато противният сладък мирис на евтин афтършейв и брилянтин накара главата ми да пулсира.
	[* Става въпрос за деня Д — десантът на съюзническите войски през Ламанш в Нормандия през Втората световна война. — Б.пр.]
	Най-накрая стигнах до Уолш.
	— Здрасти — казах и се залепих до него, а зад мен се понесе ропот от недоволство и оплаквания. Високият ми ръст винаги ми печелеше врагове.
	— Господи, Джим! Изглеждаш ужасно зле! Какво ти се е случило?
	Свих рамене, сграбчих апарата му и се огледах в задната част на светкавицата. Лицето ми беше покрито с еднодневна набола брада, а под очите имах тъмни сенки. Яката на ризата ми бе видимо замърсена. Коженото ми яке бе виждало и по-добри дни. Теди беше прав. Изглеждах ужасно.
	— Стъжни ми се животът, Теди — пошегувах се и върнах камерата на рамото му. — Може ли да отбележа, че и ти не изглеждаш особено добре.
	— Проклетата кашлица! Не ми даде да мигна цяла нощ!
	— Трябва да отидеш на лекар да те прегледа. Или да спреш да пушиш.
	— Къде беше всъщност? — измърмори Уолш, без да обръща внимание на думите ми, а цигарата продължи да виси, залепена за долната му устна, докато нагласяше скоростта за снимане. — Тя ще се появи всеки момент.
	— Трябваше да позвъня на Емили. Днес има рожден ден. Искаше да ми разкаже за новия си комплект по химия. Не можех да й затворя телефона.
	Той само ме потупа приятелски по рамото и с това разговорът приключи.
	Ние сменихме лещите и проверихме настройките за осветление и обхват, апертура и фокус — обикновени рутинни дейности, които всеки фотограф върши, без да мисли. Дотолкова, доколкото ми бе възможно, тъй като бях гроги след количеството евтино _vin rouge_*, което изпих миналата нощ. Аз дори не обичам червено вино, но когато бутилката свърши, светът ми изглеждаше много по-хубав. Можеше да си спестя главоболието, разбира се, но в момента нямах време да мисля за това, защото един лъскав, металносив американски седан спря пред мястото, където се бяхме събрали.
	[* Червено вино (фр.ез.). — Б.пр.]
	Зад мен някой извика: „Това е тя, момчета! Тя е тук!“.
	Вратите на колата се отвориха. И лудницата започна. Светкавиците избухнаха като дъжд от куршуми. _Щрак! Щрак! Щрак!_ Виковете около мен не спираха: _Мис Кели! Мис Кели! Грейс! Насам! Погледнете насам! Махнете с ръка! Какво мислите за Франция?_ Ние щракахме като добре дресирани зверове, викахме като полудели и се настъпвахме безмилостно, и всичко това заради примамливата възможност тя да се обърне в нашата посока и ние да успеем да направим _нашата_ снимка. Но само „може би“.
	С изключение на Мерилин Моро, Грейс Кели беше онази холивудска звезда, която всеки искаше да хване в кадър. Всички ние си представяхме какво бъдеще ни чака, ако видим своята снимка на първа корица на „Таймс“ или „Уошингтън Поуст“. Всеки от нас мислено пишеше своята реч за раздаването на наградите „Пулицър“. Трябваше ни само една перфектна снимка от стотиците, които правехме. Един образ, запечатан на лентата, и нашата репутация, нашите кариери и бъдеще, моментално щяха да се променят. Всичко бе толкова елементарно, толкова смешно просто, че ни караше да продължаваме да се появяваме и блъскаме на подобни събития, отново и отново, дори когато червендалестите ми главни редактори изхвърляха поредните ни усилия в коша за боклук и ни заплашваха, че това е последният ни шанс или отиваме при армията от безработни на улицата. Макар че отдавна не се опиянявах от вълнението да преследвам „най-добрата“ снимка както някога, не можех да се откажа просто ей така. Като хищник, тръгнал след плячката си, бях в пълна бойна готовност: с широко отворени очи, наострени уши, ръце като железни скоби — не трепващи, за да вдигнат апарата, да фокусират образа и да натиснат спусъка.
	Аз обаче не го направих. Просто замръзнах.
	Когато Грейс Кели слезе от автомобила, всичко, което можех да направя, беше да я гледам като хипнотизиран. Имаше нещо специално в начина, по който вървеше — сякаш се плъзгаше по лед, в начина, по който усмивката се появи на лицето, в начина, по който вдигна глава, за да може слънцето да огрее скулите й под перфектния ъгъл. Тя бе олицетворение на женствеността, беше невероятно фотогенична и аз бях запленен. Исках да я наблюдавам, да й се възхищавам. Да я фокусирам правилно, да я осветя, да се приближа до нея. И докато се колебаех, всички останали направиха своите снимки. Докато се осъзная и натисна спусъка, тя се обърна, за да влезе във Фестивалния дворец, и всичко приключи.
	Уолш процеди през зъби:
	— Тази жена е голяма работа, нали? Различна е от другите, има класа. Успя ли да я снимаш? Направи ли добра снимка?
	Преметнах апарата през рамо, пригладих небрежно косата си и запалих цигара.
	— Не успях.
	Уолш изненадано се разсмя през зъби.
	— Но как? Та тя беше точно пред теб!
	Всмукнах дълбоко от цигарата и изпуснах дима към небето.
	— Фотоапаратът ми изигра лоша шега.
	Уолш завъртя очи и поклати глава. Напоследък стотици пъти ме бе чувал да се извинявам с апарата си. Извих главата си назад, за да отпусна напрежението в мускулите на врата и раменете, и присвих очи към слънцето.
	— Мисля, че се привързвам към това небе. Пред него Англия ми изглежда сива и нещастна.
	— Тя си е сива и нещастна — приятелят ми ме погледна — Всичко наред ли е, Джим? И ти ми изглеждаш нещастен, ако трябва да съм честен. Имам предвид повече от обикновено.
	Въздъхнах.
	— Заради Емили. Чувствам се ужасно, че пропуснах рождения й ден. За пореден път. Отново. Да станеш на десет години е важен момент в живота.
	— Аз не бих се тревожил толкова много. Момичетата имат повече нужда от майките си. Всички мислят само за красиви рокли и чаени партита. Бих казал, че е най-добре да ги оставим да си празнуват сами.
	Усмихнах се, макар че не бях съгласен с него. Емили не бе като другите момиченца на десет години. Тя предпочиташе да чете за пътешественици и учени, вместо да пие чай от китайска порцеланова чашка и да си играе на принцеси. Но все пак се нуждаеше от баща. А аз се бях постарал много упорито да докажа, че съм напълно неподходящ за подобна роля.
	— Добре де, има и още нещо. Незначителният въпрос, свързан с работата ми — добавих, променяйки темата. — Сандърс ще получи инфаркт, когато се появя с няколко размазани и не на фокус снимки на гърба и тила на Кели — хвърлих цигарата си на земята и пъхнах ръце в джобовете си. — Не искаш ли да ударим по едно бързо?
	Уолш се поколеба, разкъсван между приятелството ни и всеотдайността си към работата.
	— Съжалявам, друже. Не мога. Трябва да обработя тези снимки. Ще те намеря по-късно за вечеря. И по-внимателно с виното. Превръщаш се в истински французин — той сложи ръка на рамото ми. — Не се укорявай толкова много за Емили. Децата прощават много по-лесно от възрастните. Ще се сдобрите, ще видиш.
	Бях му благодарен за успокоителните думи. Теди Уолш ми беше като брат — винаги насреща, за да даде добър съвет, винаги гледаше на нещата откъм добрата им страна.
	По време на войната двамата видяхме неща, които никой не бива да вижда, а най-малкото младежи, които за пръв път са напуснали домовете си, за да станат войници. Теди винаги бе абсолютният оптимист, винаги бе изпълнен с надежда. Той живееше всеки ден, пришпорван от чисто любопитство, и успяваше да се фокусира върху мига, качество, заради което му завиждах. Когато бях край него, сякаш виждах нещата по-ясно и по-отчетливо. Дори Марджъри — тоест бившата госпожа Хендерсън, призна, че Теди ми влияе добре, а тя е много пестелива на добрите оценки и не ги дава на кого да е.
	Той, разбира се, беше прав. Емили щеше да ми прости. Дори да бях в Лондон, пак щеше да е много сложно да я изведа за един следобед. Марджъри щеше да се погрижи за това. И все пак познатото чувство за вина се бе загнездило в съзнанието ми и не ми даваше мира. Този мой живот, който преминаваше в преследване на новини и истории за звезди по целия свят… дали беше симптом, или причина? Бях ли наистина лош баща, или просто се страхувах да бъда по-добър? Преди няколко дни се събудих в малкото си жилище в Клафъм и се запитах дали има нещо за закуска в хладилника, тъй като чувах как дъждът бие по прозорците. А тази сутрин се събудих в хотел на първа линия на брега на Средиземно море в Кан. Слънцето хвърляше отблясъци върху водата, докато закусвах с омлет и кроасани на терасата. Животът като фоторепортер ме запращаше на удивителни места по целия свят, но същевременно ме откъсваше от това, което обичах и харесвах най-много. Спасяваше ме от натрапчивите, кошмарни сенки на войната. Отдалечаваше ме от грандиозната каша, която забърках с брака си. Защото беше по-лесно да фокусирам обектива върху нещо или някого, вместо върху себе си. В същото време обаче работата ме отдалечаваше и от единственото нещо, което наистина ценях и обичах. От моята дъщеря.
	Тъй като тълпата фоторепортери се разпръсна, тръгнах по булевард „Ла Кроазет“ и спрях в едно магазинче за цигари, за да купя пощенска картичка. После обядвах на открито в хотел „Бариер льо Мажестик“ и написах картичката, докато пиех кафе. Емили се радваше на моите ежеседмични обаждания по телефона, но очакваше най-много и с истинско нетърпение пощенските картички. Тя ги прибираше в една кутия под леглото, завързана с лимоненожълта панделка. Любимият й цвят.
	Седях доста време, наблюдавах хората, слушах неразбираемите за мен разговори на френски и се чудех защо и как всички тук изглеждаха по-щастливи, по-безгрижни и по-влюбени от съгражданите ми в Лондон. Хората се докосваха, целуваха и прегръщаха, без да се интересуват дали някой ги гледа. Може би причината беше времето или морето, или евтиното вино? Може би причината беше онова неопределено френско _je ne sais quoi_*?
	[* Je ne sais quoi (фр.ез.) — Не знам. — Б.пр.]
	Всъщност каквато и да бе, то правеше моята мрачна британска същност още по-очевидна. Чудех се дали човек би могъл да се промени, ако живее на място като това. Можеше ли животът на Ривиерата да ме промени?
	Докато се чудех дали бих могъл да стана по-добър, като възприема поне малко от френския начин на живот, и същевременно се опитвах да не мисля колко страшно ще се разгневи Сандърс, когато му кажа, че съм пропуснал да снимам Грейс Кели, видях познато лице да прекосява улицата. Софи Дювал. Стоеше под малката арка пред модните дизайнерски бутици в партера на хотела и се опитваше да обуздае полата си, която вятърът непрекъснато вдигаше над коленете й. Смъкнах козирката на шапката си и я наблюдавах за миг, развеселен от раздразнението й. А може би беше повече объркана, отколкото раздразнена, не мога да кажа. Така или иначе, реших да сляза при нея и да й се извиня за прекалено грубото си държане вчера в бутика й. Вероятно бих могъл да купя едно шишенце парфюм „Дювал“ за Емили, като закъснял подарък за рождения й ден.
	Оставих бакшиш за келнера на масата, взех фотоапарата си, но, докато се изправях, без да искам ритнах стола и той падна. Шумът привлече вниманието на госпожица Дювал, която погледна към ресторанта и веднага ме забеляза. Аз трудно мога да остана незабелязан. Тя ми обърна гръб и бързо се отдалечи. Последвах я, проправяйки си път през пълното с хора и маси кафене толкова бързо, колкото позволяваха дългите ми крайници, но трябваше да заобиколя една двойка, която спря неочаквано пред мен и започна да се целува. Междувременно госпожица Дювал се гмурна в някаква тясна странична уличка и изчезна.
	Нямах намерение да се предам толкова лесно. Единственото, което можех да загубя, беше достойнството ми. А то какво друго има един горе-долу приличен фотограф? Впуснах се в нещо подобно на джогинг, следвайки упойващия аромат на парфюма й по сънливите пусти улички. Но не успях да я настигна.


>>	3
>>	Софи

	Слънцето надзърташе зад хоризонта и хвърляше блестяща пътека от злато върху водата — последният му прощален подарък, преди да се оттегли за нощта. Щеше да ми бъде приятно да поседя малко и да наблюдавам грандиозния му спектакъл, но вече бях закъсняла за вечеря и Люсиен щеше да се ядоса.
	Вървях към „Chez Benoit“*1 толкова бързо, колкото можех с високите си токчета. Никога не съм имала намерение да карам Люсиен да ме чака, но често бях така обсебена и потънала в работата си, обгърната от света на ароматите, спомените и мечтите, че напълно изгубвах представа за време. Днес имах особено добра причина за закъснението си. Усмихнах се при спомена за трепетната възбуда, която ме обзе, когато бях осенена от специално вдъхновение в моята лаборатория. Нещо, което съблазняваше сетивата. Една комбинация от богата на мускус амбра, която да действа като фиксатор, _note de tête_ — горната нотка от сушени череши и виолетки, _note de coeur_ или нотката на сърцето от мимоза и дъбов мъх. Внимателно балансирани количества от съставки, записани в моя _journal de fleurs_*2 — тетрадката, в която се съхраняваше формулата на всеки парфюм „Дювал“. Преди да стане мой, беше на татко, който го нарече „дневник на цветята“. Името се оказа подходящо и така си остана. Всеки парфюмерист знае, че трябва стриктно да пази своите формули в тайна.
	[*1 Chez Benoit (фр.ез.) — „При Беноа“. — Б.пр.]
	[*2 Journal de fleurs (фр.ез.) — дневник на цветята. — Б.пр.]
	Наука и магия, изкуство и красота, всичко бе събрано в едно малко стъклено шишенце, което щеше да се превърне в красив стъклен флакон, за да се продаде. Новият ми аромат се нуждаеше от още много работа, но вече бях близо, съвсем близо до нещо специално.
	Усмихнах се пак, когато стигнах до вратата на ресторанта.
	— Бонжур, мадам! — Портиерът кимна и задържа вратата отворена за мен. — Мосю Марсо ви очаква на вашата маса.
	— _Merci_, Жак. Малко закъснях — свалих палтото от раменете си и той го взе от мен.
	— Красива жена като вас, никога не е закъсняла, мадам.
	Засмях се на галантния му комплимент и тръгнах между кръглите маси, всяка украсена с горящи свещи и покрита със снежнобяла покривка. Тихата музика на пианото се смесваше със смеха на гостите. Упойващите аромати от кухнята достигаха до обонянието ми на вълни: ростбиф, див лук, соленото ухание на пресни морски дарове. Любимият ресторант на Люсиен в Кан бързо се превърна в нашия любим ресторант. Въпреки че беше скъп, за сина на милионер в областта на недвижимите имоти парите нямаха значение, макар че лесният начин, по който той ги харчеше, понякога ме караше да се чувствам аз — дъщерята на скромния, смирен занаятчия, доста неудобно.
	Когато приближих до масата, той се изправи и не пропусна да ми посочи часовника си с пръст.
	— Ако не изглеждаше толкова сияйно, щях да ти се разсърдя. — Двамата се целунахме по бузите. Той издърпа стола, преди сервитьорът да успее да го стори. — Какво те задържа толкова дълго?
	— Извинявай, съжалявам — казах, докато сядах и оправях полата си на цветя. — Идвам от Грас.
	Нямах търпение да му разкажа за откритието, което направих днес следобед.
	— Чакам те вече почти час. — Люсиен допи остатъка от мартинито си на една глътка и вдигна пръст към сервитьора. — Готови сме за първото ястие и донеси бутилка „Помери“.
	— _Très bien_*. — Сервитьорът се поклони и забърза през салона. Тук познаваха много добре вкусовете на Люсиен и начина му да поръчва.
	[* Très bien (фр.ез.) — много добре. — Б.пр.]
	— Вече обмислях да се присъединя към друга компания. Семейство Флоран са на масата до прозореца.
	Протегнах ръка, хванах неговата и я стиснах.
	— Ще ти се реванширам.
	— Харесва ми как звучи. — Той ми намигна, а по лицето му мина усмивка.
	Сомелиерът се появи, отвори бутилката, наля глътка пенливо вино в една кристална чаша. Аз се облегнах назад, докато Люсиен изпълни целия ритуал по дегустиране, преди да кимне в знак на одобрение. Това означаваше, че реколтата бе приемлива. Той имаше безпогрешен вкус и не би пил нещо по-малко от перфектното. Аз се усмихнах на сомелиера, който наля две чаши и остави бутилката в сребърната кофичка на сервизната масичка.
	— Направих откритие — обявих, защото не можех повече да потискам вълнението си, което се пенеше и искаше да прелее като мехурчетата от повърхността на чашата.
	— Добре. Ако това е причината, поради която закъсня, казвай.
	— В момента разработвам нов аромат. Мисля, че ще бъде истинско голямо откритие, Люсиен. Може би е това, което винаги съм търсила и очаквала — вдигнах чашата си с шампанско.
	— Това е чудесно. Поздравления. — Той чукна своята чаша в моята.
	— Благодаря. Минаха толкова години… ако татко беше жив… иска ми се… — Почувствах как в гърлото ми се образува буца и преглътнах трудно. — Ако можех само да му разкажа… Той щеше да ме разбере по-добре от всеки друг.
	— Знам, _chérie_* — отговори Люсиен и вдигна ръката ми към устните си. — Знам.
	[* Скъпа. — Б.пр.]
	Умирах от желание да му разкажа повече, да му опиша идеите и плановете си, но той обикновено изслушваше възторжените ми обяснения с половин ухо. Беше истински бизнесмен, понякога дори противно безпристрастен в работата си. Смяташе, че аз прекалено често позволявам на емоциите да надделеят над здравото ми чувство за разум. Но именно тези разлики между нас го бяха привлекли към мен. Същото важеше и за мен. Противоположностите се привличат, както се казва. Напоследък той започна да намеква, че връзката ни става все по-сериозна и че в недалечно бъдеще може би ще бъда доста по-заета, защото ще се наложи да се справям със собствеността му — къщата в Кан, яхтата, апартамента в Париж, както и да бъда домакиня за неговите клиенти милионери. От мен се очакваше да изляза от парфюмерийния бизнес — поне в някаква степен, за да дам път на нашето семейство. Не спорих, но не се и притеснявах. Вярвах, че с времето ще промени начина си на мислене и мнението си. Той знаеше колко много означава „Дювал“ за мен. Често правеше неуместни забележки като тази, но когато му дойде времето, щеше да ме подкрепи. Бях сигурна в това.
	— Ще се присъединиш ли към мен за по един диджестив по-късно? — попита, сменяйки темата. — Не мога да смогна с поканите за приеми покрай този филмов фестивал. Грейс Кели е тук с гаджето си, или поне един от предпочитаните от нея партньори. Трудно ми е да следя всичко, свързано с нея.
	— Така ли? — Не знам причината, поради която не му казах, че тя посети моя бутик. — Не знаех, че има гадже.
	Люсиен се наведе напред и сниши гласа си до шепот:
	— Няма. Поне официално. Но не сваля очите си от Жан-Пиер Омон*1. Двамата са по всички вестници. Колко удобно, че са тук по едно и също време. Според слуховете той е единствената причина тя да се съгласи да дойде в Кан. Освен това се носят слухове, че вече била сгодена за онзи моден дизайнер Касини*2. — Той се облегна назад в стола и се засмя леко. — Браво на нея. Използва красотата си изключително в своя полза.
	[*1 Жан-Пиер Омон (1911–2001 г.) — френски актьор, снимал и в Холивуд. — Б.пр.]
	[*2 Олег Касини (1913–2006) — моден дизайнер от руски произход, през 1960 г. обявен за личен дизайнер на Джаки Кенеди. — Б.пр.]
	Люсиен обичаше клюките и скандалите, които се вихреха по време на филмовия фестивал. Той се оживяваше, когато яхтите акостираха в пристанището и много нови, богати и очарователни хора пълнеха баровете и хотелите в Кан и съседните градчета по Лазурния бряг. Според мен се забавляваше твърде много. Удивлявах се на енергията му, на безкрайните часове, които прекарваше сред тълпите, прелитайки от едно яхтено парти на друго. Успяваше да получи всички покани и да присъства на всички важни събития, където се срещаше с всички подходящи хора. Благодарение на тъмната си коса, хубавия нос и скъпите си дрехи винаги и навсякъде правеше впечатление. Докато се шляеше небрежно из претъпканите зали за коктейли, облечен със спортна блуза „Ла Коста“ на ситни райета и копринен шал, увит небрежно около врата, или издокаран в елегантно вечерно сако, което стоеше като излято на фигурата му, всички женски очи алчно го проследяваха. Нямаше нищо чудно, че бе толкова успешен в бизнеса си. Аз не се притеснявах, нито ревнувах, че винаги е в центъра на всяко парти или прием. Просто се оттеглях тихо в някой ъгъл с приятелка, за да си побъбрим спокойно и насаме. Когато Люсиен бе доволен и щастлив, всичко беше лесно. Единственото, което исках, бе да проявява малко повече интерес към нещата, които ме правеха щастлива.
	— Тази вечер съм уморена, _chéri_* — казах, докато оставях вилицата си. — Ти отиди без мен.
	[* Chéri (фр.ез.) — скъпи. — Б.пр.]
	Той ме ослепи с една от заразителните си усмивки и галантно целуна ръката ми.
	— Добре, но утре вечер, _pas d’excuses_*.
	[* Pas d’excuses (фр.ез.) — без извинения. — Б.пр.]
	Сервитьорът се появи отново с блюдо пресни стриди. Люсиен изстиска резен лимон върху тях и ние се хранихме в мълчание, докато не пристигна супника с кремсупа от аспержи.
	— За какво мислиш? — попита той, разкъсвайки парче багета. Очевидно забеляза, че съм разсеяна. — Изглеждаш така, сякаш си измислила план за световно господство.
	Разсмях се. Мислех за случайната среща с мис Кели, а сетне и за появата на онзи досаден фотограф — Джеймс Хендерсън. Прогоних мисълта за него и се върнах към новото си откритие в лабораторията.
	— Мисля, че този нов аромат би могъл да постави началото на нещо специално. Може би ще успея да пусна нова линия, както винаги съм мечтала. Ще трябва да говоря със счетоводителя, но…
	Люсиен стисна ръката ми.
	— _Mon amour_*, знаеш, че не можеш да си го позволиш. Вече си похарчила парите, които ти дадох миналата година. Знам колко много обичаш работата си, но подобно голямо начинание ще изяде напълно ресурсите ти. Мисли за времето, когато ще трябва да си създадеш име сред големите парфюмерийни къщи. Ще се наложи да се състезаваш с най-известните имена в Париж. Сега твоите парфюми се продават добре тук, в магазинчето ти в Кан и в Грас. — Той топна къшей багета в супата. — Освен това трябва да обсъдим проблема с майка ти.
	[* Mon amour (фр.ез.) — любов моя. — Б.пр.]
	Да, майка ми. Въздъхнах. Тя нямаше да подкрепи идеята ми, в никакъв случай. Всъщност тя не даваше и пукната пара за „Дювал“. Интересуваха я само брендито и „добрата“ ръка на „двайсет и едно“. Този неин навик контролираше живота ни откакто се помня. Татко спореше с нея и я молеше, а понякога викаше така, че стъклата на прозореца звънтяха. Тя се променяше за известно време и той й прощаваше, но това не траеше дълго. И всичко започваше отначало. Все пак по някакъв начин баща ми успя да запази семейството и бизнеса си без дългове. Сега аз се опитвах да правя същото, но все още не бях създала аромата, който щеше да изстреля „Дювал“ на следващото ниво. Люсиен беше прав. Ние нямаше да успеем да се конкурираме с големите парфюмерийни къщи с установена репутация, дори и да имахме капитал. Все пак не можех да пренебрегна усещането, че бях на прав път. Всичко, от което се нуждаех, беше нова линия за парфюм със звезден аромат. Тогава щях да дам на мама нейния дял и да спася останалите финанси. И щях да мога да продължа да правя това, което обичах най-много, без значение дали тя щеше да се удави в евтино вино.
	— Това може да стане, Люсиен. То е единственото, което искам. Ще говоря с мама. Аз…
	— Да не говорим за пари тази вечер, _chérie_ — прекъсна ме той. — Не искам да те виждам разстроена. Финансово напрежение, майка ти, „какво ако“. — Той наля по още една чаша шампанско, като махна пренебрежително с ръка на сомелиера. — Това само ще провали вечерта ни — погледна „Ролекса“ си. — Колкото и малко да е останало от нея.
	Доброто ми настроение се изпари, както и мечтите, под тежестта на неумолимата действителност.
	— Да, прав си. Да забравим.
	Той забеляза разочарованието ми и отново целуна ръката ми.
	— Пак ще говорим за това, обещавам ти. Искам да чуя всичко, но след като имаш време да помислиш за новия аромат и да опишеш идеите си. Вероятно ще разработиш план. Как ти звучи това?
	Кимнах, приемайки аргументите му, но вътрешно не бях съгласна. Оставих ножа и вилицата в чинията си. Повече не бях гладна.


>>	4
>>	Джеймс

	Холивудските звезди може да са неуловими, но залезът в Кан не можеше да ми избяга. Това бе най-любимото ми време от деня. Всичко биваше обгърнато в нежно розовозлатисто лъчение, докато светлините на града започваха да блещукат. Светлината бе неописуема и не можеше да остане незабелязана, а аз бях доволен, че имах още една неизползвана лента, върху която да запечатам тази красота. Търсех интересни сенки и контрасти, необикновени силуети и ъгли, фокусирах се върху начина, по който водата блестеше като коприна. Именно в такива моменти бях най-щастлив — когато успявах да уловя настроението на мига. Пейзажите ми даваха всичкото време, от което имах нужда, за да направя идеалната композиция. Хората, от своя страна, бяха непредвидими и променящи се. Уолш продължаваше да ми казва, че имам силен инстинкт за лица и бих могъл да правя повече портрети, но аз, кой знае защо, не исках да му повярвам. Природата беше моето безопасно място. Нея я разбирах най-добре. А хората — с тях обикновено грешах.
	Докато вървях по „Ла Кроазет“, имах чувството, че целият град е излязъл навън. Всичко живо си отдъхваше с облекчение в свежия вечерен бриз, палмите шумоляха с листата си като танцьорки на „хула“*, които тресат своите полички от листа.
	[* Хула — хавайски традиционен танц. — Б.пр.]
	Когато минах покрай бутика на „Дювал“, извадих една визитна картичка от джоба си. Малкото картонено правоъгълниче все още излъчваше парфюма на Софи. Приближих го до носа си и вдъхнах дълбоко. Чувствен, но женствен. Абсолютно френски. Със сигурност не беше съвпадение, че я видях отново. Не можех да спра да мисля за погледа й, за очите й, когато я щракнах на излизане от магазина й. Объркана. Наранена. Уязвима. Някои хора знаят как да се държат пред камерата, така че тя да подчертае най-добрите им качества. Не бях експерт по портретна фотография, но долових, че госпожица Дювал има лице, което камерата обича, и нямах търпение да се прибера в Лондон, за да проявя и да видя снимката, която направих. Оставаше ми още един ден в Кан. Един ден, за да снимам поне една холивудска икона или да загубя работата си и шанса да купя дом за Емили и мен, ако това се случеше. Дъщеря ми заслужаваше най-доброто и аз бях твърдо решен да намеря начин да й го осигуря. В края на краищата тя нямаше никаква вина.
	Когато се върнах в хотела, набрах номера на стаята на Уолш. Не го видях на вечеря, а това бе необичайно за Теди Уолш. Телефонът иззвъня няколко пъти, преди той да вдигне.
	— Ало — звучеше полузаспало и сякаш леко заваляше думата.
	Тъй като започна да кашля мъчително и силно, отдръпнах слушалката от ухото си.
	— Уолш? Джим се обажда. Да не си пиян?
	— Болен съм. Качи се при мен. Трябва да говоря с теб.
	Моят приятел обичаше да казва, че съм най-големият късметлия, когото някога е познавал. Когато играехме покер на Коледа, винаги получавах най-добрата ръка. Непрекъснато намирах пари на улицата. Хвърлях шестица на зар винаги когато се нуждаех. Обаче, колкото повече остарявах, толкова повече късметът сякаш ми убягваше, но това щеше да се промени.
	— Утре съм поканен на частна пресконференция — обясни ми той, когато му налях чаша вода и дръпнах завесите. — Като услуга за приятел от приятел, който работи за „Пари Мач“. Оказа се, че редакторът на списанието — Пиер Талант, е уредил среща между Грейс Кели и принц Рение от кралския двор на Монако. Изглежда, че Галант, жена му — Оливия де Хавиланд*, за която сигурно си чувал, и главният редактор на „Пари Мач“, докато вечеряли във вагон-ресторанта на влака „Париж-Ница“, измислили тази идея, а хората на Кели от MGM са се съгласили. Вече мога да видя заглавията на първа страница на вестниците: „Принцът и кралицата на Холивуд“.
	[* Оливия де Хавиланд (1916 г.) — американска актриса, изиграла в „Отнесени от вихъра“ ролята на Мелани. Била е омъжена за френския журналист Пиер Галант. — Б.пр.]
	Приседнах в края на леглото на Уолш.
	— Кой принц? Никога не съм чувал за него.
	— Както изглежда и мис Кели не е чувала. Тя очевидно не е много ентусиазирана от идеята. Според нея програмата й и без това е била прекалено натоварена. Подозирам, че предпочита да остане в Кан с този господин Омон, който я придружава навсякъде, но всичко било уредено. На срещата са поканени малка група фоторепортери, за да снимат. Реклама на добрите връзки между Франция и САЩ и други подобни глупости.
	Станах и отместих падналата върху челото ми коса.
	— И понеже ти си болен от чума и не можеш да отидеш, ще трябва аз да отида на твое място в двореца?
	— Точно така.
	На лицето ми цъфна огромна усмивка, наведох се и залепих една целувка върху челото му.
	— Да знаеш колко те обичам, Теди Уолш! Ти си моят ангел хранител! Сега вече Сандърс няма да има никакво извинение да ме уволни!
	— И да не се издъниш, Джим! Цялата тази среща е малко озадачаваща и не всичко е много ясно, но знаеш колко популярна е Кели в момента. От това може да излезе голяма новина.
	Обещах му, че за нищо на света няма да се проваля.
	— Честна скаутска! Ще направя тази снимка с цената на всичко!
	Той завъртя очи и ми направи знак с ръка да се измитам, тъй като нов пристъп на кашлица го задави и не му позволи да диша.
	— Сигурен ли си, че си добре? — попитах, сериозно разтревожен. Не бях го виждал толкова апатичен. — Нали няма да умираш? Може би трябва да предупредя камериерката.
	Теди направи опит да се усмихне.
	— Нямам такива намерения. А сега изчезвай оттук! Караш ме да се чувствам зле.

	* * *

	На другата сутрин тръгнах към двореца в Монако заедно с връзката на Уолш от „Пари Мач“ — един миниатюрно дребен човечец с дебели пръсти и беден английски. Пътувахме в пълно мълчание, докато малкото му „Пежо 203“ се бореше с острите завои на виещия се като змия път. При смяна на скоростите автомобилът се задъхваше, спирачките скриптяха, а той се опитваше да не изостава от мощния американски седан на Студио MGM, в който се возеше мис Кели. Придружаваха я Пиер Галант и съпругата му Оливия де Хавиланд.
	— В тази част на страната холивудските звезди гърмят по-често от тапите от шампанско — промърморих повече на себе си, отколкото на спътника. Той не отговори. Всъщност бях доволен, че очите му не се откъсваха от пътя. Свалих прозореца и дръпнах седалката назад, за да мога да поизпъна краката си поне толкова, колкото позволяваше пространството.
	Обърнах очи към прелитащия зад прозореца живописен пейзаж и се опитах да не мисля за пропастта от дясната ни страна. Морето долу, под стръмния склон, беше гладко и яркосиньо. Мирисът на сол и цъфнали портокалови дървета се смесваше с тютюневия дим на френските цигари. Обзе ме безметежно чувство за ваканция и ме накара да се усмихна. Вероятно всичко щеше да бъде наред благодарение на Уолш и на една дузина „лоши“ стриди, с които сигурно се бе натровил, благодарение на Грейс Кели и на един принц.

	* * *

	Когато пристигнахме в двореца, един лакей в ливрея ни обясни, че негова светлост малко ще закъснее и предложи да придружи малката ни група из двореца, докато го чакаме.
	Мис Кели не изглеждаше особено впечатлена и постоянно гледаше часовника си, но все пак успя да се усмихва учтиво, когато бе представена на нашата група фотографи и репортери. Тя стисна ръцете ни, един по един.
	— Джеймс Хендерсън. Английска преса — казах, когато стигна до мен. — За приятелите Джим.
	При тези думи тя се усмихна топло.
	— Здравейте, Джеймс — и премина бързо към следващия в редицата, който се потеше обилно. Той избърса ръката си в ризата, преди да я протегне към нея. Аз се зарадвах, заради нея, разбира се, и си помислих „добре, че носи ръкавици с дължина до китката“.
	— Съобщиха ми, че принцът няма да дойде скоро, господа — рече бодро тя, след като бе представена на всички. — Предполагам, че един принц има правото да се появи, когато си иска. А ние бихме могли да оползотворим времето и да направим снимки вътре.
	Като истинска ненадмината професионалистка, тя пое контрол над положението с простота и чар. Очаквах да е по-надменна и резервирана, закоравяла в мелницата на Холивуд. Но у мис Кели нямаше никаква надменност. Тя беше абсолютно естествена, чаровна и мила. Почти игриво закачлива, сякаш леко смутена и объркана, че се е озовала в истински кралски дворец, като всички нас. Мекият й американски акцент, видът и излъчването на мило съседско момиче, бяха на светлинни години разстояние от ослепителната звезда, която бяхме свикнали да виждаме, обвита в кожи и диаманти. Ярката й рокля на цветя ми напомняше за тапетите във всекидневната на мама, но без съмнение беше последният вик на модата в Париж.
	Последвах другите репортери и фотографи през великолепните зали и салони. Уолш ми бе заръчал да не привличам много внимание към себе си. „Най-добре се прави на притеснен или объркан — каза ми той. — Ще успееш.“
	Направих каквото можах, но наистина не ми беше лесно сред разкоша на тези показно пищни зали и в присъствието на тази ослепителна жена.
	Ако беше дошла тук с неохота, тя с нищо не го показа, дори и за миг. Позираше, когато и където я помолеха, усмивката, която бе нейна „запазена марка“, осветяваше всяка стая и зала, които посещавахме, и това улесни работата ни. Ние я снимахме, докато гледаше мраморните бюстове, доспехите и портретите на членовете и предците на фамилията Грималди. При всяко спиране тя излъчваше непринуден чар. Бях впечатлен и не по-малко развеселен от способността й да изглежда очарована от толкова много бездушни, неодушевени предмети. Може би беше идеалната жена, която щеше да разбие високомерието на принца в края на краищата. Дочух от колегите, че той в най-добрия случай трудно завързвал разговор, а в най-лошия бил заинтересован, колкото мраморна статуя.
	След няколко снимки, на които мис Кели позира в библиотеката, успях да направя една добра, докато тя вървеше по балкона, а сноп слънчева светлина се промъкваше между колоните с орнаменти. Тя спря за миг, сложи ръцете си върху каменните перила и се загледа към двора долу. Изглеждаше напълно като у дома си, все едно бе живяла в двореца през целия си живот. Трябваше да й го призная — наистина беше голяма актриса.
	Накрая ни съобщиха, че принцът е пристигнал, и ни заведоха в огромен салон за приеми, където той стоеше неловко до една камина. Не ми направи особено впечатление. Не изглеждаше царствено като истински принц, а и не беше суперкрасавец. Изглеждаше съвсем обикновен в тъмния си костюм. Зачудих се дали мис Кели не мисли същото.
	Апаратите ни щракаха тихо и някак си ненатрапчиво, докато двамата бяха представени официално един на друг. Мис Кели свали дългата бяла ръкавица от дясната си ръка и направи лек поклон. Принцът беше ужасно скован, докато се наклони леко в кръста, подавайки ръка за ръкостискане. Горкият човек изглеждаше ужасен и видимо уплашен да направи и една стъпка към нея. Той дори не свали тъмните си очила, което според мен беше странно за фотосесия и твърде грубо по отношение на мис Кели. Но тя дори не мигна и за целия свят изглеждаше, все едно се среща с принцове в дворци всеки ден.
	— На негово място бих се приближил по-близо до нея — промърмори някой до мен, което ме накара да се разсмея и после да се изкашлям. Извиних се, когато всички погледи се насочиха към мен, защото прекъснах мига. След което наведох глава и се направих на много зает с настройката на обектива.
	Когато един от фотографите предположи, че светлината навън може би е по-добра, Пиер Галант — който очевидно се бе самоназначил за шеф на протокола, ни помоли да излезем в градината, където двамата отново позираха сковано до един жив плет. Тя започна учтив разговор с принца, което очевидно му помогна да се отпусне. Грейс се държеше доста по-свободно пред камерите, като предлагаше къде да застанат, за да уловят камерите най-добрата светлина и ъгли. Ние ги следвахме на известно разстояние, докато принц Рение отведе мис Кели на досадна обиколка в зоологическата градина към двореца.
	— Горкото момиче. Изглежда отегчено до смърт — отбелязах.
	— Тя дори не искаше да идва тук — прошепна ми човекът до мен, докато ги следвахме на дискретно разстояние. — Няколко пъти се опита да откаже срещата. Мисля, че предпочита да бъде някъде другаде или с някого другиго. — Той ми намигна заговорнически.
	Аз имах същото усещане, докато мислите ми се върнаха към Емили. Представих си как ме дърпа за ръкава и настоява да получи отговор на въпроса си:
	— Той истински принц ли е, тате? Не трябва ли да носи корона?
	Накрая всички се събрахме в подножието на извитото мраморно стълбище и се приготвихме за последната снимка, преди мис Кели и принцът да слязат заедно по стълбите. Сега и двамата изглеждаха доста по-спокойни и водеха оживен разговор.
	Докато мис Кели се приготвяше да отпътува, а ние събирахме оборудването си, един от репортерите я попита дали се е наслаждавала на срещата.
	Тя се поколеба само за миг и отговори с ослепителна усмивка:
	— Той е очарователен мъж.
	Дипломация от най-висша класа.
	В този момент забелязах Галант да потупва джобовете си, докато държи незапалена цигара в ръката си.
	— Заповядайте — казах, като изпразних съдържанието на джобовете си върху една каменна пейка с орнаменти. Подадох му кутийка кибрит, както бях виждал да се прави по филмите.
	— Мерси — отвърна той и запали цигарата си, преди да ми върне кибрита.
	Докато събирах вещите си от пейката, зад рамото ми неочаквано се появи мис Кели.
	— Извинете ме. Странно, но мисля, че ви познавам? Имам чувството, че сме се срещали някъде.
	Надявах се, че няма да ме разпознае.
	— Едва ли — отговорих с най-чаровната си усмивка.
	— Може би ви бъркам с някого другиго. Простете.
	— Няма нужда да се извинявате. Няма да повярвате колко често ме бъркат с Кари Гранд.
	Тя се разсмя.
	— Може ли да попитам какъв е този аромат? Много е хубав.
	Осъзнах, че говори за уханието на парфюм, идващ от визитната картичка, която бях извадил от джоба си, когато търсех кибрита.
	— О, сигурно е от това — подадох й картичката. — Малък парфюмериен бутик в Кан. Близо до пристанището.
	Тя приближи визитката до носа си, затвори очи и вдъхна дълбоко. Усмихна се.
	— О, да, знам го — отвори очи. — Опитвах да си спомня къде беше. Може ли да взема визитката.
	— Разбира се, моля. Имам друга.
	— Благодаря ви. Бяхте много любезен, господин…
	— Хендерсън. Джеймс. Приятелите ме наричат…
	— Джим. Добре. Благодаря, Джим.
	Наблюдавах я как влиза в автомобила, заобиколена от своите хора. Когато лъскавата кола тръгна, се вдигна облак прах от гумите. Тя свърши своята работа тук и сега екстравагантните партита и френските плейбои очакваха завръщането й в Кан. Мис Кели ме изненада наистина приятно. Да, беше истинска холивудска звезда, но беше нещо много повече от това. Беше мила, добра и грациозна. Имаше прекрасно чувство за хумор. Вероятно искаше да благодари на Софи, че й бе предложила скривалище, докато аз я преследвах. Каквато и да бе причината, госпожица Дювал очевидно бе направила впечатление на мис Кели. Точно както направи впечатление и на мен.
	Докато дребничкият французин ме връщаше в Кан с пежото си, си мислех как бях пристигнал като последна притурка на филмовия фестивал и от мен не се искаше нищо друго, освен да направя добра снимка на Грейс Кели, която да използваме, за да задоволим интереса на британската публика към нея. След като прекарах цял следобед в компанията на Грейс и принц Рение, щях да си тръгна от Кан с купчина снимки, каквито имаха още само една шепа фотографи. Сандърс със сигурност щеше да престане да ме преследва и заплашва с уволнение.
	Стимулиран от късмета, който ме споходи в последните единайсет часа, реших да отида за последен път до парфюмерийния бутик, изпълнен от желанието да оставя госпожица Дювал с по-добро впечатление за мен. Ако успеех да й кажа, че току-що бях дал визитката й на Грейс Кели, може би щеше да ми се усмихне.
	Върнах се в хотела, освежих се, избрах риза, която бе по-чиста от останалите, сложих любимата ми шапка „Хомбург“ и тръгнах към бутика. Не бях сигурен какво ще кажа, когато стигна. Нямах навик да се извинявам, не ми беше присъщо, но предполагах, че й дължа извинение, защото преди да я снимам, би трябвало да поискам разрешението й. Тя определено си мислеше, че съм папарак. При това от английските папараци, които са най-гадни. И въпреки това, по някаква необяснима причина, исках да я видя отново, преди да се върна в Лондон.
	Спрях пред витрината на една хлебарница, за да се огледам. Оправих вратовръзката, проверих дъха си, като издишах в шепата си, и се отправих към бутика, за да открия, че на вратата виси табелка _Fermè_. Затворено.
	Погледнах часовника си. Работният ден беше свършил.
	Доста разочарован, пъхнах ръце в джобовете и се отправих обратно към хотела. Очевидно, когато ставаше въпрос за госпожица Дювал, късметът не бе на моя страна.


>>
C>
#	Кралицата на Холивуд се срещна с принца на Монако

	__Грейс Кели с изненадващо посещение при принц Рение Монакски__
	__Репортаж на Анджелина Уест за „Хералд“__
	Това беше първото посещение на Грейс Кели на филмовия фестивал в Кан, но то бе незабравимо. Вчера тя гостува на негова светлост принц Рение III Монакски в една наистина необикновена среща, за която се носят слухове, че е била уредена от списание „Пари Мач“ и студио MGM. Въпреки че моя милост не успя да си осигури покана за това „тет-а-тет“ в двореца на принца в Монте Карло, източници твърдят, че посещението е било просто обикновена среща.
	Същата вечер мис Кели се върна навреме в Кан за галавечерята в нейна чест. А каква бе реакцията й след срещата със самотния принц? Само краткото: „Той е очарователен мъж“.
	Той е принц „Чар“, наистина.
	След истинския фурор, който предизвика при първото си посещение на фестивала в Кан, мис Кели ще напусне града в началото на другата седмица. Преди да се завърне в Америка, тя, естествено, ще прекара известно време в Париж, където ще започне снимки за новия си филм — „Лебед“, в който ще играе принцеса, заедно с Алек Гинес в главната роля на принц.
C$


>>	5
>>	Софи

	След като изядох една вдигаща пара купа с _moules frites_* и изпих чаша розе, тръгнах бавно към магазина, за да се насладя, колкото може по-дълго на топлото слънце, което целуваше лицето ми, и на свежия бриз, който духаше откъм морето. Денят беше идеален за обяд навън и ме освежи, както се надявах. Майка ми звъня цяла сутрин, но аз не й отговорих. Въпреки всичко обаче, ме обзе познатото чувство за вина, което се случваше винаги когато я оставях да се оправя сама. Тя се нуждаеше от някого, който да я забавлява, да избере какво да облече, да почисти след нея, да й прави компания, и аз бях единствената, която можеше да го направи. Но днес не исках дори да я погледна.
	[* Moules frites (фр.ез.) — пържени миди. — Б.пр.]
	— Върнах се! — извиках, когато влязох в магазина. — Трябваше да дойдеш с мен, Натали. Денят е прекрасен! Обядвах на терасата на „Максим“.
	Тя ми хвърли предупредителен поглед и посочи с глава към вратата на офиса.
	— Госпожа Дювал е тук, иска да те види.
	Сърцето ми заби учестено, а доброто ми настроение помръкна. Осъзнах, че пренебрегването на телефонните й обаждания не бе свършило работа.
	Мама се бе отпуснала на стола ми, косата й беше рошава, може би от вятъра или просто не беше се сресала. Подозирах, че е второто. Беше си сложила червило с цвят на дъвка, което не подхождаше на цвета на кожата й. Дрехите й бяха комбинирани неподходящо и очевидно се нуждаеха от ютия. Тя беше пълна моя противоположност: гръмогласна, повлекана и винаги недоволна от живота. Всъщност винаги е била такава, но след смъртта на татко недостатъците й се увеличиха. Аз я обичах по свой начин, все пак ми беше майка, но не я харесвах и не можех да разбера как татко, който бе толкова благородна душа, се бе влюбил в нея преди години. Общуването с нея бе винаги мъчително и стомахът ми се сви на топка.
	— Защо не отговаряш на обажданията ми? — попита ме троснато тя, докато ме целуваше по двете бузи. — Казах ти, че е спешно.
	Долових лек дъх на слънце и жасмин по кожата й и се пренесох на хълмовете в Грас, с бялата си памучна рокля и шапка, щастлива да вървя сред любимите ми полета с цветя. Поне имаше добрия усет да използва нашите парфюми, когато излиза сред хората. Сега обаче изборът й на ухание бе интересен. Зачудих се на кого искаше да подражава. Въпреки силната ми проницателност по отношение на хората, истинската същност на майка ми продължаваше да ми убягва. Пиейки алкохол, тя сякаш се маскираше.
	— Е? — скръсти ръце на гърдите си тя.
	Въздъхнах. С мама нещата винаги бяха спешни и неотложни. Направих грешка — трябваше да й отговоря по телефона, така щях да се отърва по-лесно от нея. А сега остатъкът от деня ми бе напълно загубен.
	— Какво има?
	— Майкъл Ливър се обади пак. Готов е да удвои офертата.
	Очите ми се разшириха от изненада. Петдесетте хектара земя, които притежавахме в Грас, привличаха интереса на няколко търговци на недвижими имоти през последните години, но аз бях непреклонна и неизменно ги отпращах. Все пак тази нова оферта означаваше, че никога повече нямаше да имам дългове, стига да успеех да удържа мама далеч от казината в Монте Карло. Но къде щяха да цъфтят нашите жасмини, карамфили, детелини и туберози? Само като си представих редовете с прекрасна лавандула потъпкани, сплескани и разорани от плуг, дишането ми спираше. Парите не ме интересуваха. Не и когато това означаваше да унищожа всичко, което обичах и за което бях работила през целия си живот досега. Всичко, което татко и дядо бяха създали и разработили с неуморни усилия преди мен.
	— Не — отговорих твърдо и без колебание. — Няма значение каква е офертата, отговорът ми е не.
	Очите на майка ми се присвиха и превърнаха в цепки.
	— Уморих се да те гледам как се съсипваш от работа, за да свържем двата края. Едва покриваме разходите си.
	Стиснах зъби, за да преглътна думите, които бяха на езика ми. Първо: тя можеше да престане да харчи парите ни за среднощните си гуляи и запои, и второ — можеше да се хване на работа. За разнообразие. Например можеше да поеме ръководството на фабриката. Така щяхме да намалим част от разходите. Или пък да се включи в преговорите за сключване на договор с някоя компания за перилни препарати. Така щях да съкратя растящия списък от идеи за разширяване на търговията ни. Това щеше да ме улесни, тъй като в предстоящите месеци щях да бъда заета с новия аромат, който разработих, и с предстоящия туристически сезон. Но скъпата ми майка работеше най-добре излегнала се на шезлонга с чаша в ръката и лаеща заповеди и нареждания на домашната прислужница, която всъщност не можехме да си позволим именно по финансови причини.
	— Аз съм на прага на нещо, което ще ти вземе дъха, мамо. Успях да създам комбинация…
	— Ти си същата като баща си! — прекъсна ме грубо тя и махна пренебрежително с ръка. — Пълна с идеи и обещания, от които не печелим нищо, а струват много. На нас ни трябват пари! Пари!
	Заля ме вълна от възмущение, което обагри бузите ми с червенина. Баща ми беше изпълнен с надежда и копнеж, той вярваше в нашето бъдеще. По това наистина приличах на него. Ние бяхме мечтатели, татко и аз. Но също така работехме много и всеотдайно, с жар и страст. Нещо, което майка ми не можеше да разбере, дори и да се опиташе.
	„А ти си изпълнена със злоба и проклетия“, исках да кажа. Но вместо това стиснах зъби и се опитах да потисна гнева си. Тя винаги успяваше да събуди най-лошото в мен.
	Камбанката на вратата звънна. Натали подаде главата си през вратата на офиса.
	Погледът на мама прескочи към нея, към роклята й на ярки цветя, елегантната прическа и сребристата коса, стелеща се по раменете й. Когато отново погледна към мен, устните й бяха изкривени и стиснати, сякаш бе хапнала нещо кисело. Никога не бе харесвала Натали, но тази ненавист се задълбочаваше с годините.
	Натали й се усмихна по своя очарователен маниер, сякаш не забеляза нищо и тактично затвори вратата, за да ни остави сами.
	— Трябва ми още малко време, мамо — казах, опитвайки се да скрия молбата в гласа си. — Ще ти докажа, че това, което съм започнала, ще бъде успешно и ще проработи. И тогава няма да е необходимо да продаваме земята. Съвсем близо съм.
	Тя завъртя драматично очи.
	— Губиш си времето. Знаеш толкова добре, колкото и аз, че пазарът се срива. Все повече и повече парфюми се произвеждат по синтетичен начин. Съвсем скоро нашите ниви ще станат ненужни и цветята ще бъдат оставени да изгният, но тогава никой няма да даде и пукната пара за тях, нито за земята.
	Мразех тази тема за разговор! Мразех потенциалната заплаха занаятчийството да изчезне, а с него уменията и цялата красота, която то даваше на света. Всеки път, когато асистентите ми повдигнеха тази тема във фабриката, аз бързо ги прекъсвах. Това щеше да убие радостта, която получавах от работата си, и да разруши една малка частица от душата ми. Не можех да си представя свят, в който щяха да господстват само химикалите, пластмасата и готовата храна. Всичко щеше да бъде фалшиво. Нима никой повече не се интересуваше от истинската същност на природата, от красотата и живия живот?
	Не исках дори да си представя как щеше да се чувства татко в този нов свят, в който живеехме! Понякога дори се радвах, че не беше жив, за да го види!
	Потърках слепоочията си.
	— Мамо…
	Тя вдигна ръка, за да ме прекъсне.
	— Давам ти срок до края на тази година, за да разработиш новия си парфюм и до пролетта да го пуснеш в продажба. Вече говорих с Люсиен и той е съгласен с мен. Ако до следващото лято не видим солидно увеличение на приходите, ще се срещнем с нашия адвокат и мосю Ливър.
	Усмихнах се.
	— До следващото лято аз лично ще съобщя на Майкъл Ливър къде да завре всичките си английски мангизи.
	А как щях да се справя с Люсиен, беше друг въпрос.
	Когато майка ми си отиде, въздъхнах с облекчение. Имах достатъчно време да завърша още няколко неща, преди да затворим, и си бях обещала, че няма да прекарам цялата вечер в магазина. Месеци наред смесвах аромати и си водех бележки до полунощ, докато слепоочията ми започваха да пулсират, а розмаринът започваше да ми мирише на чакъл. Носът ми се нуждаеше от почивка. Аз се нуждаех от почивка.
	Телефонът иззвъня и прекъсна мислите ми.
	Избърсах ръцете си с кърпа, посегнах към слушалката и я притиснах между ухото и рамото си.
	— Добър ден, бутик „Дювал“.
	— Добър ден, може ли да говоря с госпожица Софи Дювал? — до ушите ми достигна мек американски акцент.
	Сърцето ми прескочи. Познавах този глас.
	— Да, разбира се, аз съм Софи Дювал. С какво мога да ви бъда полезна?
	— Госпожице Дювал, обажда се Грейс Кели. Срещнахме се преди ден, когато потърсих убежище във вашия бутик. Надявам се, че си спомняте.
	Как бих могла да забравя срещата си с една от най-известните жени на света!
	— Да, мис Кели. Разбира се. Радвам се да ви чуя отново.
	— Държа визитната ви картичка в ръка и това е най-хубавият аромат, който някога съм помирисвала — тя се засмя тихо. — Но не е странно, защото вие сте парфюмерист. — Леко се поизкашля, сякаш беше нервна също като мен.
	Опитах да си спомня кога съм й дала моя визитка. Не можах.
	— Извинете ме — продължи тя. — Не знам защо съм нервна. Понякога се чувствам като глупава американка в този град. Вие, французойките, сте толкова естествени, очарователни и бляскави.
	Искреността й ме накара да я харесвам още повече.
	— Обаждам се, защото сестра ми Лизан наскоро се омъжи и бих искала да й занеса специален подарък — продължи тя. — Мисля, че един от вашите прекрасни парфюми би бил перфектен за тази цел. Ще ми предложите ли някой?
	Усмихнах се, а сърцето ми се изпълни с гордост.
	— Сигурна съм, че ще намеря нещо подходящо, но трябва да знам малко повече за нея.
	Грейс направи пауза за миг, сякаш мислеше.
	— Добре. Лизан е спортна натура. Обичлива, но със силен характер. И малко дива. Тя е най-малката, но винаги има свое лично мнение.
	— Бихте ли ми казали кои са любимите й неща? Например кой празник харесва най-много, коя е любимата й дреха, най-хубавият й спомен? Спомените, мечтите и желанията обикновено се свързват с аромати. Тъй като не мога да я видя, трябва да разбера поне малко за нея. Каква е като характер, какви предпочитания има, за да направя най-добрия избор.
	— Разбирам. Нека да помисля. Лизан се справя добре с някои неща. Тя е хубава и самоуверена. Забавна. Обича старите си вълнени пуловери и дебелите чорапи, обича и да се скрие под одеялото с книга. Никога не се преструва, много е директна. Ние всички бихме искали да сме като нея — добави тихо. — Тя е любимката на татко. Всъщност на всички.
	Зачудих се дали не долових лека нотка на завист в гласа й.
	— Знам точно какво ви трябва — казах след миг мълчание. — Кога да ви очаквам?
	— Надявах се да… Хм, добре, имате ли нещо против да го доставите в хотел „Карлтън“ в петък? Ще бъда тук още няколко дни, до закриването на фестивала, преди да отпътувам за Париж. Но едва ли ще имам време да дойда в бутика ви. Програмата ми е много тежка, абсолютно претоварена с фестивала и с пресата.
	Почувствах се ужасно глупаво. Защо ли си бях помислила, че ще дойде лично в магазина ми, за да вземе покупката? Разбира се, че няма да го направи. Та тя беше Грейс Кели?
	— Ще ви го доставя лично.
	— О, наистина ли? — Звучеше искрено поласкана и благодарна. — Би било чудесно. Защо да не се срещнем в лобито на хотела около седем? Удобно ли ще ви бъде?
	— Перфектно — въздъхнах от вълнение, което не можех да овладея. Имах среща с Грейс Кели! Щях да видя Грейс Кели още веднъж! И още по-хубавото бе, че тя искаше да купи един от моите парфюми!
	— Страхотно! Ще ви очаквам.
	— Грейс, извинете ме. Само още нещо?
	— Да?
	— Кой ви даде визитната ми картичка? Бих искала да го включа в списъка на моите търговски агенти. — Бях сигурна, че не й дадох визитката си.
	Тя се засмя.
	— Няма да повярвате. Спомняте ли си онзи ужасен фоторепортер, който ме преследваше до вашия магазин? Името му е Джеймс Хендерсън. Той беше на фотосесията с мен в двореца на принца на Монако. Моментално го познах, въпреки че се правеше на тъп и се преструваше, че никога не сме се срещали. Оказа се много приятен човек. Изпразни джобовете си, за да даде огънче на друг от присъстващите и аз долових парфюма по картичката, която изпадна от джоба му, и _voilà_*, както казвате вие.
	[* Voilà (фр.ез.) — готово. — Б.пр.]
	Стиснах по-силно слушалката на телефона. Онзи фотограф й беше дал моята визитка? Че как се бе озовал в двореца на принца в Монако?
	Попитах колебливо:
	— Значи в крайна сметка той се оказа полезен?
	— Предполагам, че да. И за двете ни — разсмя се тя.
	— Благодаря ви, Грейс. Ще бъда в хотела в петък с най-перфектния парфюм за сестра ви.
	Затворих телефона, тръпнеща от радост и възбуда. Почти изтичах към витрината с мостри на парфюми и огледах редиците флакончета. Според описанието на Грейс, Лизан Кели беше самоуверена мъжкарана, мила и приятелски настроена, но най-вероятно не осъзнаваше, че в същото време иска да бъде нежна и женствена, а понякога дори и екзотична. Прекарах ръка по няколко шишенца. „Нежна нощ“. Това беше парфюмът. Извадих го, опаковах го в изискана черна кутийка, вързах я със сребриста панделка и го сложих в чантата си.
	По-късно, когато напуснах и заключих магазина, се зачудих защо Джеймс Хендерсън беше проявил такава любезност към мен, че да даде визитката ми, след като се държах толкова грубо с него? _Да си парфюмерист, означава, да вярваш във вълшебствата, Софи. Ние трябва да се научим да вярваме на инстинктите си, да приемаме, че невинаги има логично обяснение за всичко и да оставим нещата да бъдат такива, каквито са._ Усмихнах се при спомена за татковите думи, завих раменете си с шала заради хладния вечерен въздух и тръгнах към къщи, докато хоризонтът гореше от багрите на великолепния залез.


>>	6
>>	Джеймс

	_Лондон_
	Казват, че този, който е уморен от Лондон, е уморен от живота. Аз обаче с облекчение установих, че още при слизането ми от самолета, бях обзет от магията на неговото старо очарование. Имаше нещо успокояващо в сипещия се от сивото небе ситен дъжд и превзетото неудобство, с което приятели и семейства се прегръщаха и поздравяваха. Въпреки че се наслаждавах на непринудената атмосфера, която цареше в Кан, завръщането в надеждния стар Лондон беше, като да извадиш от скрина любимия си стар вълнен пуловер, топъл и уютен, който обичаш заради удобството, което ти създава, а не заради стила и кройката. Той е първото нещо, към което посягаш, щом свалиш ризата и вратовръзката в края на работния ден. Да, Лондон беше студен. Да, небето беше по-сиво и от африкански слон, но моят дом беше тук. И освен това тук бе единственото място, където можех да видя моята упорита, инатлива, любопитна и забавна малка дъщеря.
	С изключение на обстоятелството, че не можех да я видя както всеки нормален татко вижда своето момиченце. Въпреки че носех голяма кутия френски бонбони специално за нея, не можех да се срещна с Емили, преди първо да мина през сложния лабиринт от предварителни уговорки с майка й. А да говоря с Марджъри, беше все едно да водя разговор с говорещ календар. „Не днес, Джеймс. Не може. Вече имаме планове.“ „В неделя? Емили ходи на неделно училище. Отлично знаеш това.“ „Опасявам се, че съботите не са най-подходящи.“
	Разговорите ни следваха добре утъпкан сценарий. Докато набирах телефонния номер, знаех, че плановете ми да видя Емили още днес следобед ще бъдат попарени.
	— Не може просто да се появиш на прага и да очакваш да зарежем всичко, за да може ти да прекараш известно време с нея — развика се Марджъри. — Изчезваш без предупреждение поради една или друга своя прищявка…
	— Наричат се ангажименти, Мардж. Работата ми е да изчезвам, за да ги изпълня. Новините за различни събития не следват, нито се съобразяват с програмата на Емили.
	— Което е причината ти да си невъзможен съпруг и ненадежден баща! Емили се нуждае от стабилност и установен ред, а не от поредната пощенска картичка, един бог знае откъде, на която пише „Бих искал и ти да си тук“. Честна дума, ти си невъзможен и ме вбесяваш!
	Марджъри Лофтъс, както се казва отново след развода ни, беше дъщеря на адвокат, което означава, че много трудно човек може да спори с нея, без да има чувството, че е подложен на кръстосан разпит на стола на свидетеля. Тя казваше толкова често думите „Ти си невъзможен“, че очаквах да бъдат изписани на надгробната ми плоча, когато му дойдеше времето. А аз някога я обичах, макар и за кратко. Еуфорията, а може би махмурлукът, който бе обхванал всички ни след войната, беше виновен за много странни и необмислени решения и действия. Случайните и повърхностни любовни връзки бяха неизбежни, както и децата, родени от тях. Аз, разбира се, след като научих, че е бременна, постъпих благородно и почтено, и се ожених за нея, макар и двамата да знаехме, че този брак няма да трае дълго. И за двама ни беше истинско облекчение, когато тя ме напусна заради друг мъж. Хорейшио, или Харви… Както и да се казваше.
	След относително краткия разговор накрая постигнахме взаимно съгласие да видя Емили в сряда след училище. Така че бонбоните и аз щяхме да почакаме.

	* * *

	Утрото на понеделника дойде със синьо небе и птича песен. Лондон сякаш се подиграваше на глупавата ми привързаност към успокоителните сивота и влага. Чувствах се необичайно весел, докато вървях към станция „Клафъм Камон“, началната точка на пътуването ми към Флийт стрийт*. Шефът Сандърс винаги отиваше много рано, затова предположих, че вече ме очаква, за да издаде присъдата си за снимките, които му изпратих по куриер веднага след завръщането си от Франция. Той не бе от хората, които спестяват критиката или смекчават думите, а и снимките ми не бяха точно тези, които очакваше. Имайки предвид тези обстоятелствата, нямах никакво основание да съм весел. Но тази сутрин Лондон беше впечатляващ и бляскав като танцьорка във водевил, цялата в пайети, пера и заобиколена от възторжени фенове.
	[* Улица в Лондон, на която се намират повечето от редакциите на лондонските вестници — „Сън“, „Съндей Таймс“, „Дейли телеграф“ и т.н. — Б.пр.]
	Стоях от дясната страна на ескалатора, доволен, че мога спокойно мислено да се върна обратно в Кан, докато от лявата ми страна забързано ме подминаваха обезумелите чиновници от Ситито*, устремени решително да стигнат в офисите си минута или две по-рано. Неочаквано ме осени мисълта, че не успях да опозная достатъчно добре Лазурния бряг и по-специално госпожица Дювал. Почувствах се измамен, както когато филмът спре по средата, защото лентата се е скъсала и виси в кабинката на оператора. А аз исках да зная как ще свърши.
	[* Сити или „квадратната миля“ — квартал в сърцето на Лондон, където са разположени финансовите институции и банки. — Б.пр.]
	Пробих си път сред тълпата, за да хвана влака, който пътува в северна посока към „Тотъмхам Курт Роуд“, избягвайки контакт с очите на красива брюнетка, която слезе на станция „Ватерло“, придружена от мъжа, който накуцваше (очевидно ветеран). Изпуших две цигари „Пел Мел“, докато четях вестниците над раменете на хората около мен (предимството на високия ръст), преди да направя смяна на влака по централната линия на изток до „Чансъри Лейн“. Моите пътувания бяха едно от малкото предвидими неща в живота ми. Обичах промените, харесваше ми да наруша рутината. Беше много хубаво да прекъсна пътуването, да сменя тактиката, да променя посоката, вместо да се консултирам с картата и да завися от билета за определена линия. Обичах да разгадавам непонятни пътни знаци, както често ми се налагаше, когато бях в командировка в чужбина. След като метрото ме изплю като заслепен молец, бях понесен от истинско цунами от костюми и бомбета към офиса на вестника на Флийт стрийт. Познатата миризма на тютюн и лак за мебели ме накара да се усмихна, въпреки че стомахът ми се бе свил на топка.
	Винаги когато се връщах от командировка, офисът ми изглеждаше по-малък. Животът на секретарките и персонала сякаш се бе свил, докато моят се бе разширил в мъглата от тютюнев дим на цигарите „Голоаз“, малки кученца и възбуждащи парфюми. Как можеха тези хора да седят тук ден след ден? Как издържаха? Къде бе приключенският им дух? За някои хора сандвичът с яйце вместо с обичайния пастет вероятно бе голямата промяна, но не и за мен. Ако седях прекалено дълго на едно място, ставах неспокоен, и тъй като на съседното бюро седеше Теди, неговите възгледи за живота не можеше да не ми повлияят. Докато аз правех всичко възможно да забравя за войната, той предпочиташе да говори за нея. „Фактът, че се върнахме у дома цели и невредими, е урок, че животът трябва да се живее без задръжки, а не, опазил ни господ! Да живуркаме или тайно да го ненавиждаме“ — казваше мъдро той. Теди имаше талант да казва точните неща, така че да докосне съвестта ми.
	— Добро утро, Джим.
	— Добро утро, Уолш. — Закачих сакото си на облегалката на стола и седнах, за да проверя календара със срещите си. Беше празен. — Какво е настроението там? — попитах, като се обърнах и се наведох над бюрото, за да видя как Джордж Сандърс Булдогът крачи нервно из офиса си.
	— Лошо — прошепна Уолш, докато в същия момент Сандърс отвори вратата.
	— Хендерсън! — извика той и гласът проехтя над редиците от бюра.
	Докато ставах, погледнах още веднъж Уолш, който все още изглеждаше болен. Развалените стриди му се бяха отразили много зле. Той видимо бе отслабнал, имаше тъмни кръгове около очите, а косата му бе изглеждаше леко мазна.
	— Ти сигурен ли си, че трябва да си тук? — попитах. — Изглеждаш много зле и това е най-мекото определение.
	— Хендерсън, веднага тук! — изрева отново Сандърс, а лицето му бе пурпурночервено.
	Уолш сви рамене и ми пожела късмет.
	Отидох, колкото може по-безгрижно в офиса на шефа.
	— Добро утро, шефе!
	— Какво става с теб, по дяволите? — излая той, когато седнах на стола срещу него. Бюрото от тиково дърво бе доста тясно, така че той очевидно се чувстваше неудобно. И беше на подходящо разстояние човек да му нанесе едно кроше в челюстта.
	— В какъв смисъл?
	— В смисъл Кан! — Проблемът със Сандърс се състоеше в това, че човек никога не бе сигурен дали въпросът, който му задава, трябва да получи отговор, или е по-добре да си замълчи и да го остави той да говори.
	Аз бях отгатнал правилно. Този въпрос беше от втория тип.
	— Първо пропускаш да щракнеш Кели при появата й на фестивала! Пропускаш снимката, която носи пари — продължи той, — след което ми носиш тези? — И бутна към мен снимките на Грейс и принц Рение. А аз бях толкова горд с тях! Бях доволен, че успях да уловя някои от по-искрените и непринудени моменти сред изобилието от заучени пози: например как мис Кели оправя косата си или как принцът намества вратовръзката си. — Чия беше тази изключително глупава идея?
	— На филмовия редактор на „Пари Мач“ — отговорих. — Един французин на име Пиер Галант — ужасният френски акцент, с който произнесох името, беше неуспешен опит за хумор от моя страна.
	Сандърс ме изгледа кръвнишки. Очевидно не бе в настроение за шеги.
	— Съпругата му е Оливия де Хавиланд, актри…
	— Знам коя е.
	— Разбира се, че знаете. Както изглежда Галант и Де Хавиланд уредили срещата между Кели и принца, след като са я посрещнали при пристигането й с влака „Париж-Ница“. Списанието искало да представи филмовия фестивал под друг ъгъл, с което да привлече вниманието на публиката както във Франция, така и в чужбина. И по-специално в Америка. Да се възползват от благоприятните условия и да спечелят, докато могат. Такива работи.
	Сандърс избърса устните си с ръка, след като пресуши чашата с кафе.
	— И кой, по дяволите, е този принц Реймънд? Не съм чувал Франция да има принц. Нали е република?
	— Рение — поправих го с произношението, което чух в Монако. _Ре-нийе._ — Той е принц на Монако. Монако е княжество. Като Ватиканът — вдигнах една от снимките. — Беше силно притеснен и малко непохватен. Според французина, с когото пътувах до двореца, никога не бил виждал жива американка. Мисля, че нямаше никаква представа какво да си говори с нея.
	Помислих си за американските медицински сестри, които срещнах през войната. Ако бях имал достатъчно акъл в главата, трябваше да помоля някоя от тях да се омъжи за мен и сега щях да се прибирам вкъщи, където щеше да ме чака топла вечеря и още по-горещи целувки, вместо притоплени остатъци от храна и неискрена топлина в кревата.
	Сандърс въобще не ме слушаше. Той прехвърляше снимките, които бяха пръснати по бюрото му.
	— Кели защо носи рокля, ушита от завесите на баба си? Изглежда като плашило. Косата й не е подредена във фризура, а рошава. Дори аз мога да го видя, макар че съм мъж.
	Запалих цигара, като предложих една и на Сандърс, нещо като маслинова клонка в знак на помирение.
	Той отказа. Вече знаех, че разговорът не върви към добър край.
	— Срещата с принца трябваше да се вмести в много тежък график — обясних. — Същата сутрин имаше проблем с тока в нейния хотел. Тя не успяла да направи косата си, нито да изглади роклята, която смятала да облече. Нещо такова.
	Сандърс махна с ръка, отегчен от проблемите на мис Кели с тоалета.
	— Изглежда знаеш прекалено много за нея.
	— Защото съм добър слушател.
	Той се разсмя подигравателно и се изправи. Краката на стола му изскърцаха по пода, което ме накара да стисна зъби.
	— На теб ти се плаща да си добър фотограф, а не добър слушател, Джим. — Сандърс прекара ръка през косата си. — Е, какво ще кажеш за Кели? Беше ли впечатлена от този принц?
	— Ако трябва да съм честен, мисля, че можеше да бъде малко по-мила към него, шефе. Имах смътното усещане, че предпочита да се върне в Кан, при онзи френски актьор, с когото е доста близка — Омон.
	— Но ти, разбира се, нямаш нейна снимка с него?
	Поклатих глава. Сандърс се наведе напред, като сложи ръцете си на бюрото. Миризмата на застояла пот от ризата му, която очевидно плачеше за пране, накара очите ми да се насълзят.
	— За бога, Джим! От теб исках червения килим и диаманти, клюки и холивудски знаменитости, а не този принц, за когото никой не е чувал. Двамата изглеждат като двойка заложници, изведени да се поразходят из парка. — Той побутна към мен разпръснатите по бюрото му снимки. — Съжалявам, Джим, ти не си лош човек, нито лош фотограф, но честно казано, не знам какво става с теб напоследък. Каквото и да е, то не ми помага да продавам проклетия вестник — въздъхна тежко и потъна в стола. Знаех какво следваше. — Ще ти платя до края на седмицата.
	Всмукнах дълбоко от цигарата си.
	— Значи това беше?
	— Да, това беше — кимна той.
	Телефонът му иззвъня. Сандърс направи жест с ръка, все едно гонеше някоя нахална муха, докато вдигна слушалката.
	Да, това беше. Аз бях дотук. Този път дори Грейс Кели и нейният принц не успяха да ме спасят.
	Върнах се обратно на бюрото и седнах.
	— Е? — Уолш се наведе напред. Моливът стърчеше зад ухото му, а талантът и амбициите му струяха от добре подредените му гени.
	Направих кисела физиономия и прерязах с жест гърлото си.
	— Сериозно? — Той погледна към офиса на шефа. — Какво ти каза той?
	— Че моите снимки на Кели и принца приличали на заложническа криза.
	Бях сигурен, че ще избухне в смях, но той бе достатъчно дипломатичен да го запази за по-късно в кръчмата.
	— Съжалявам — каза кратко.
	— Аз също — десет години работа отидоха на вятъра. Просто ей така.
	— Може би е време за промяна. Да се захванеш със своите артистични пейзажи, които винаги си предпочитал. Той може би ти направи услуга. Нали знаеш — всяко зло за добро.
	Оцених опита да ме ободри, но за всички години, през които познавах Сандърс, единствените услуги, които бе правил, бяха единствено и само за себе си.
	Офисът бе необичайно тих, докато прибирах и опаковах вещите от бюрото си — една моя снимка с Уолш във военни униформи, една снимка на Емили като бебе, оръфан екземпляр на _Моби Дик_, който четях от близо две години и не бях стигнал дори до половината и старата светкавица от първия ми професионален фотоапарат. Прекалено малко неща, които да ми напомнят за времето ми като фоторепортер във вестника.
	Напуснах без съжаление. Никакви чувства или сантименталност. Напуснах също така и без портфейла си, което направи нещата още по-неловки, защото трябваше да се върна след минута и да се сбогувам още веднъж с всички. „Нали ви казах _au revoir_*, а не сбогом“ — казах, повтаряйки думите, които бях произнесъл преди няколко минути. Секретарките ми се усмихнаха тайно, докато минавах покрай редиците от бюра. Преди да затворя вратата зад себе си, те вече тракаха по клавишите на машините си и се чуваше истинска канонада.
	[* До скоро виждане (фр.ез.). — Б.пр.]
	По традиция, както се очакваше от мен, трябваше да се запътя право към Темза с две тухли в джобовете, но аз хванах пътя към къщи с изненадващо чувство на облекчение и лекота. Докато ровех в джобовете си за стотинки, за да си купя вечерния вестник, напипах визитната картичка на Софи. На нея бе отпечатано „Дювал“ със завъртян шрифт в черно. Тъкмо щях да я изхвърля в близкото кошче за боклук, когато някакъв остатъчен полъх от аромата и спомена за погледа в очите й ме накараха да спра. Пъхнах обратно картичката в джоба си. Аз не бях изморен от Лондон, нито от живота. Просто бях уморен от самота.
	Тази вечер залезът бе толкова красив, като чашата розе, която изоставих почти пълна на масата в ресторанта в Кан, за да хукна да гоня мис Кели. Гонитбата, която ме отведе в едно малко парфюмерийно магазинче, при една интересна жена, която ме очарова и заплени повече от прочутата холивудска звезда. И тогава си спомних. Все още имах върху лента снимката на мис Дювал. И тя чакаше да бъде проявена.


>>	7
>>	Софи

	_Кан_
	Петъкът дойде и аз застанах нервно пред огледалото. През последните няколко дни от време на време мислих за предстоящата среща с Грейс Кели. Какво да й кажа, какво да облека. Когато се свечери, отидох в хотел „Карлтън“, опитвайки се да остана спокойна и да не изглеждам нервна, да бъда уверена в избора на парфюма и в себе си. След като влязох, бях впечатлена от елегантните облицовки на стените и пода от мрамор и дърво, от плюшените завеси и прекрасно аранжираните огромни букети цветя. Огледах лицата на гостите, които минаваха покрай мен, но Грейс не се виждаше никъде. Останах до рецепцията десетина минути, но тя не се появи. Настроението ми леко се помрачи. Сигурно беше забравила. Дадох й още двайсет минути — тя в края на краищата беше филмова звезда, имаше и други задължения. Така че, ако не се появеше, щях да оставя пакетчето на рецепцията.
	Докато се оглеждах из фоайето, погледът ми попадна на ресторанта. А може би смяташе, че ще я потърся там? Упътих се натам, където ме посрещна метрдотела.
	— Добър вечер, госпожице. Имате ли резервация? — Той сложи облечената си в бяла ръкавица ръка върху списъка.
	— Не точно. — Мъжът скептично сви устни, но аз продължих: — Имам среща с ваш гост. Мис Грейс Кели. Тя ме очаква.
	Той присви подозрително и с очевидно недоверие веждите си, които образуваха почти права линия.
	— А вашето име е?
	— Софи Дювал. Мис Кели ме помоли да донеса подарък за сватбата на сестра й.
	Той театрално прекара пръст по списъка с имена, където внимателно бе документирана всяка резервация. Веднъж, два пъти и трети път, след което намръщи чело и сви устни. Накрая процеди през зъби:
	— Съжалявам, мадам, но щом името ви го няма в този списък, не мога да ви пусна. Нали разбирате.
	Почувствах как бузите ми пламват от срам и притеснение. А също и от разочарование. Трябваше да оставя парфюма на рецепцията и да си отида. Извадих красиво опакованото пакетче от чантата си и…
	— Софи, това сте вие? — чух гласа й и тя се появи неочаквано зад метрдотела. — Изведнъж се сетих, че може би няма да ви пуснат, след като не съм вписала името ви в списъка. За щастие, вие току-що сте дошли — тя протегна ръката си в дългата до лакътя ръкавица от черна коприна. — Радвам се да ви видя.
	Изглеждаше ослепително в червената си рокля от Олег Касини, косата й бе събрана в стилен кок, от който около брадичката и по врата висяха къдрици. Бях доволна, че облякох една от моите най-хубави рокли, макар че не беше толкова елегантна като нейната. Но пък кой би могъл да се мери по елегантност с Грейс Кели!
	Поех подадената ми ръка.
	— Удоволствието е изцяло мое, Грейс.
	Погледът й спря върху пакетчето, което държах в ръка.
	— Това за мен ли е?
	— Подаръкът за сестра ви. Надявам се да й хареса.
	— Сигурна съм в това. Дори опаковката е толкова изящна! — Тя взе кутийката с парфюма и прекара пръсти по копринената панделка. — Лизан просто ще се влюби. Колкото до плащането, утре сутрин ще изпратя куриер до бутика ви. Става ли?
	— Разбира се — усмихнах се в отговор на нейната ослепителна усмивка. Тя беше доволна, а аз — силно развълнувана. От вълнение стомахът ми беше свит на топка, а нервите ми бяха опънати от безпокойство. Ами ако ароматът не й харесаше? Избирането на парфюм за друг човек беше доста самонадеяно и смело, камо ли за напълно непознат. Кой може да знае какво се крие в човешката душа? Това бе тайният ключ за откриване на идеалния аромат — да проникнеш в скритата същност на човека, който ще го носи. Прогоних съмнението от ума си, упреквайки се, че не съм сигурна в инстинктите си.
	— Софи, ще се присъедините ли към нас за едно питие? — предложи Грейс. — Искам да ви благодаря, че ме приютихте и скрихте във вашия бутик, а сега и за това. — Тя вдигна кутийката с парфюма.
	— О, благодаря, много сте любезна, но наистина не бих могла. Аз…
	Тя се усмихна окуражаващо.
	— Хайде, моля ви, елате при нас — и като се наведе по-близо към мен, сниши гласа си: — Да си призная честно, отегчавам се от всички тези мъжки разговори. Бих могла да обменя някоя и друга клюка по женски.
	Поколебах се. Общуването с холивудски звезди беше далеч извън зоната ми на комфорт, но в очите на Грейс танцуваха дяволити пламъчета и аз не можах да устоя.
	— В такъв случай, добре. _Oui._ Ще ми бъде приятно. Благодаря.
	— Всичко е наред, Чарли — обърна се тя към метрдотела, а погледът й можеше да разтопи кубче лед. — Тя е с мен.
	Той изглеждаше доста смутен, докато оправяше папийонката си и отстъпи назад.
	Аз последвах Грейс, опитвайки се да не гледам прекалено втренчено как роклята й плавно следва движението на тялото й. Затова съсредоточих погледа си върху красивата стена, почти цялата стъклена, която гледаше към залива.
	Когато стигнахме до нейната маса, се стреснах и уплаших. Няколко господа, облечени перфектно в леки летни костюми, се смееха високо, говореха и се наслаждаваха на скъпо изглеждащите коктейли от бара на хотел „Карлтън“. Имах чувството, че се натрапвам на частно парти. Съжалих моментално за неприсъщата ми импулсивност, застанах неловко до масата и очаквах помощ от Грейс.
	— Защо не седнете тук, до мен — потупа съседното до себе си място тя. — Слушайте всички! Това е Софи Дювал — представи ме с елегантен жест към мен. — Тя е момичето, за което ви разказах как ме скри от онзи досаден фотограф. Прекрасният малък бутик за парфюми е неин, а продуктите й са просто божествени. Току-що ми донесе парфюм за малката ми сестричка. Мисля, че трябва да й благодаря подобаващо с шампанско, нали?
	— Да, да! — отвърна един от мъжете, отпивайки от мартинито си. — Донесете чаша на дамата!
	Другите се усмихнаха и кимнаха в знак на съгласие, докато сервитьорът постави пред мен чаша.
	Грейс беше общителна и уверена с приятелите си, доста по-различна от тихата жена с приятен глас, която видях в магазинчето си и чух по телефона.
	След като чашите бяха напълнени с шампанското, тя се наведе към мен и прошепна конспиративно:
	— Лизан ще ме убие, ако чуе, че я наричам моята малка сестричка пред други хора, особено пред шефовете на студиото и Хич. — Тя се разсмя игриво и аз отново бях запленена от чара й.
	— Няма да й казваме — отвърнах със смях и в същия миг осъзнах какво чух. — Хич? За Алфред Хичкок ли става дума?
	— Той самият.
	Огледах лицата на четиримата мъже около масата. И едва тогава го видях — месест нос, плешива глава, закръглен и весел, с обагрени в червенина бузи от алкохола и смеха. Не можех да повярвам на очите си. Седях сред холивудски знаменитости и бях като извънземно, попаднало случайно в тази звездна компания. Погледнах скришом към скромната си бяла рокличка от лен, пристегната в талията със светлосин шарф и изисканите, но скромни обувки.
	Грейс остави кутийката с парфюма върху масата.
	— Имате ли нещо против да го изпробвам първа? Няма да казваме на Лизан и за това, нали? — Тя ми намигна игриво.
	— Моля — отвърнах. — Казва се „Нежна нощ“. Ароматът събужда асоциация за свежия полъх на средиземноморска нощ. Всяка съставка е от хълмовете край моята фабрика в Грас. Всъщност този парфюм е един от най-любимите ми — почувствах как безпокойството ми изчезна и крайниците ми се отпуснаха, докато й разказвах за различните цветя, които отглеждахме, и как ги събирахме. Това беше моят свят, този, в който се движех и чувствах свободно и уверено.
	Тя отвори кутийката, украсена с монограм, и свали стъклената запушалка на шишенцето. Когато го помириса, на устните й се появи лека усмивка. Очите й се уголемиха. Грейс вдъхна още веднъж, този път по-дълбоко. След това затвори очи.
	— Това е… аз… това е перфектно — въздъхна тихо тя. — Сякаш от него нещо искри. Нещо блестящо. Мирише на море. Все едно съм на яхта под звездите, завързана към някой пристан в Средиземно море. Бризът носи ухание на рози. — Очите й се отвориха. — Софи, вие имате голяма дарба.
	Главата ми се завъртя от похвалата.
	— Много сте любезна. Израснала съм сред цветя и парфюми. Татко ме научи на всичко, което знам.
	— Хей, момчета, трябва да помиришете това — обърна се тя към останалите на масата, като им подаде скъпоценния флакон и той обиколи всички. — Ако не купите нещо от бутик „Дювал“ за съпругите и приятелките си, преди да си тръгнем от Кан, ще се усъмня в интелигентността ви.
	Те се разсмяха, докато си предаваха парфюма и шумно изразяваха одобрението си, след като го помиришеха. Помислих си колко горд щеше да бъде татко. Щеше да го отпразнува с една гарафа розе на терасата, заобиколен от нашите ниви, а след това двамата щяхме да обсъдим милионите начини как да използваме тази възможност, за да рекламираме името и репутацията си. Той щеше много да се гордее, че познавам Грейс Кели. Тя бе синоним на всичко, от което се възхищаваше у човека: елегантност, любезност, блясък.
	— Виждам празни чаши! Какво ще кажете за още шампанско? — Един поразително привлекателен мъж, който ми се представи като Жан-Пиер и който не откъсваше очи от Грейс, направи знак към сервитьора.
	— Каква блестяща идея, скъпи — похвали го Грейс, а очите й блестяха като скъпоценни камъни. — Защо не останете да вечеряте с нас, Софи? Няма нужда да бързате, освен ако нямате други планове за вечерта, нали?
	Нямах никакви планове. Всъщност рядко имах такива, освен когато Люсиен настояваше да го придружа на някое екстравагантно парти или бизнес вечеря. Радвах се, че поне веднъж мога да реша сама.
	— Би било чудесно, благодаря — този път не сдържах усмивката си.
	Докато сервитьорът разливаше новата бутилка Дом Периньон, мехурчета от радост се надигаха в гърлото ми и аз едва успях да потисна смеха, който напираше да излезе. Почти винаги имах задръжки и никога не прекалявах с шампанското. Но тази вечер беше специална. Вече знаех, че никога няма да я забравя.
	След като парфюмът стигна до Алфред Хичкок и той го подуши, веждите му се вдигнаха от искрена изненада.
	— Трябва да използваш това по време на снимките, Грейс. Ще ти бъде необходимо, за да съблазниш принца. Ще му трябва афродизиак, за да се възбуди.
	Грейс се наведе към мен, за да ми обясни:
	— Става дума за филма, който ще снимаме тази есен. Моята героиня се влюбва в един принц. Филмът се казва Лебед. Скъпият Хич не е режисьорът, затова не спира да се шегува и да прави иронични забележки и подмятания при всяка възможност. Което не е хубаво, разбира се. Той е любимият ми режисьор от много време. — Тя намигна в негова посока. — Хич, скъпи, не се тревожи. Ще се изкъпя цялата в парфюм и ще му подпаля фитилите.
	Всички се разсмяха.
	— Ако се наложи, имам още много от него — казах. Благодарение на шампанското, хубавата компания и високата оценка за работата ми задръжките ми паднаха и езикът ми се развърза. Чувствах се леко замаяна от мисълта, че имам нова приятелка в лицето на самата Грейс Кели. Тя беше естествена и мила и ми помогна да се почувствам спокойна. Подозирах, че се държи така с всички и че го прави за всеки, който дори за малко е в нейната компания.
	Ние продължихме вечерята с богата рибена чорба _boullabaisse_*1, свежи скариди и морски дарове по провансалски. Като капак на всичко за десерт ни сервираха моя любим сладкиш _clafoutis_*2 с круши и бадеми. Когато отвориха шестата бутилка шампанско, главата ми бе така олекнала, че имах чувството, че ще полетя. Престанах да мисля каква ще бъде моята част от сметката, нито за това, че роклята ми не е дизайнерска или че съм единствената на масата, която не е свързана по някакъв начин с Холивуд. Всички те бяха толкова мили, забавни, естествени и изпълнени с живот, че забравих въздържаността си и се смеех безгрижно заедно с тях.
	[*1 Boullabaisse (фр.ез.) — буябес — богата рибена чорба от различни морски дарове, типична за Прованс. — Б.пр.]
	[*2 Clafoutis (фр.ез.) — клафути — сладкиш с плодове. — Б.пр.]
	— Грейс, това бе прекрасна вечер — казах, като стиснах ръката й. — Благодаря за поканата.
	— Надявам се, че ще поддържаме връзка — отговори усмихнато тя. — Имам предчувствие, че ще поръчам още много от вашите парфюми.
	Усетих прилив на възбуда и щастие.
	— Много бих се радвала.
	— Всъщност ще ви дам адреса на студиото. — Тя порови в чантичката си за парче хартия и припряно написа адреса на студиото MGM в Калифорния.
	Сервитьорът донесе сметката, Хичкок я грабна, извади пари в брой и плати.
	Аз оставих наполовина пълната си чаша с шампанско, неспособна да изпия още една глътка. Почувствах облекчение, че спестих моя дял от сметката. Храната сигурно струваше стотици франка.
	И в този миг зърнах нещо познато на една маса близо до прозорците в дъното на ресторанта. Познах тъмната къдрава коса, формата на раменете, сакото на костюма. Люсиен.
	Беше ми казал, че ще вечеря навън, но не спомена нито къде, нито с кого. Намръщих се, когато красивата жена с платиненоруса коса до него сложи прекалено свойски и интимно ръката си върху врата му. Заля ме вълна от ревност. Хубавото ми настроение от прекрасната вечер се изпари. Дали трябваше да отида до тяхната маса? Не исках да правя сцена, пък и тя може да беше някоя от многобройните му братовчедки. Той ги имаше в изобилие.
	В този момент Хичкок отметна глава назад и се разсмя гръмогласно на нещо, което привлече вниманието на много посетители в ресторанта. Включително и на Люсиен. Той се обърна, за да хвърли възмутен поглед към шумния американец, и ме видя.
	Очите му станаха огромни от изненада, след което възвърна най-безгрижната си физиономия. Същата, която бях виждала хиляди пъти, когато поздравяваше милионери и филмови звезди от целия свят. Тя бе заучена, за да изглежда уверен и невъзмутим, сякаш е един от тях — толкова важна персона, каквито бяха те. Предполагам, че в известна степен беше такъв. Наблюдавах го как се извинява на дамата си, става и тръгва към мен.
	— Софи? — произнесе леко несигурно, когато приближи до масата на нашата компания. — Добър вечер на всички.
	— Здравей, скъпи. Позволете ми да ви представя господин Люсиен Марсо — усмихнах се широко, което предизвика искрена изненада върху лицето на мъжа, който би трябвало да ме познава най-добре от всички. Очевидно или не се усмихвах достатъчно често или, може би, завалях леко думите.
	Всички поздравиха Люсиен, който проведе учтив разговор за минута-две, преди да посегне към ръката ми.
	— Виждам, че всички сте имали хубава вечер, но мисля, че ще е най-добре да придружа младата дама до дома й. Със сигурност мога да кажа, че тя се е забавлявала повече от мен. — Той се усмихваше, но аз долових сарказма в гласа му.
	Всички се разсмяха, а аз цялата пламнах. Какво искаше да каже? Че съм пияна? За пръв път от години се забавлявах и ми беше приятно. И въпреки че бях на една маса с толкова прочути и световноизвестни личности, нито за миг не се почувствах глупава или посредствена. До този миг. Еуфорията, която ме изпълваше през цялата вечер, се стопи и изчезна. Бузите ми пламнаха. Поех подадената ми от него ръка и се изправих, оправяйки гънките на роклята си.
	— Софи е въплъщение на френския чар и е отличен събеседник — похвали ме щедро Грейс. — Сигурна съм, че ще липсва на цялата ни компания.
	Люсиен се усмихна ослепително, но не пропуснах да забележа изненадата в очите му.
	— Приятна вечер на всички — едва успях да произнеса с надебелелия си език и неочаквано обзелото ме раздразнение. — Беше ми много приятно с вас. Прекарах чудесно и още веднъж ви благодаря.
	Двете с Грейс си разменихме целувки, а аз, изпълнена със съжаление, посегнах към чантата си.
	Люсиен ме сграбчи здраво за лакътя и почти ме повлече към вратата.
	— Какво правиш тук? — просъска той. — Напиваш се пред половин Холивуд? Опитваш се да направиш „Дювал“ за посмешище?
	— Просто последвах съвета ти — отвърнах и издърпах ръката си от хватката му. — Да се забавлявам и да забравя поне веднъж за тревогите си. Не знаех, че имаш предвид да го правя само когато ти сметнеш, че е подходящо. Е, може би твоите изтощителни партита просто не са ми толкова _приятни_.
	В мига, в който произнесох думите, съжалих.
	Той ме погледна изумено, след което ме задърпа безцеремонно през фоайето на хотела навън.
	— Очевидно се нуждаеш от сън. Наистина, никога не съм те виждал такава. Не знам какво става с теб! — И продължи да ме дърпа в хладната нощ.
	— Трябва да се върнеш при жената, с която имаш среща. Ще бъде прекалено грозно, ако я оставиш да плати сметката. Кавалерите не правят така.
	— О, затова ли е всичко? Ти ревнуваш? Я, стига! Барбара е съпруга на един от бизнес партньорите на татко. Той ме помоли да я разведа из града и да я поканя на вечеря, просто услуга. Бих могъл да те представя, ако желаеш. — Тонът му омекна. — Знаеш ли, много си красива, когато ревнуваш. Може да си сигурна, че обичам само теб.
	Посегна към лицето ми, но аз отблъснах ръката му. Все още ме болеше от начина, по който прекъсна прекрасната вечер, която имах. Знаех, че се опитва да ме предпази да не изглеждам като глупачка, знаех, че съм прекалено горда и затова приемам нещата така, но нещо в изражението му… а и жестът, с който въпросната Барбара сложи ръката си на врата му… беше прекалено интимен. Всичко това ме вбеси и ме накара да не му вярвам.
	— Ще си отида сама. Лека нощ.
	С тези думи оставих изумения Люсиен пред хотела и тръгнах към апартамента си. Наслаждавах се на тишината и спокойствието на стария град, защото предпочитах историческата готическа архитектура пред лъскавите нови къщи, като тази на Люсиен, в другите квартали на града. Докато вървях по стръмните калдъръмени улички, мислех за разговора, който проведохме с Грейс. Нейната реакция относно парфюма не можеше да бъде по-ласкава. Тя каза, че имам дарба.
	Звездите и шумът на вълните ме придружиха до къщи тази вечер. В мига, в който вкарах ключа в ключалката на вратата, в главата ми вече се въртеше смътна идея за нов аромат.


>>
C>
#	Романс на ривиерата

	__Грейс Кели бе ослепителна на премиерата__
	__Репортаж на Анджелина Уест за „Хералд“__
	Безспорната любимка на Кан Грейс Кели се наслади на интереса на световната преса, но нейното внимание бе насочено единствено и само към един човек в залата. Жан-Пиер Омон бе забелязан да придружава мис Кели на филмовата премиера през последната вечер от фестивала, като галантно придържаше кожената й наметка, докато тя бъбреше с другите гости, ослепителна в червената си копринена рокля, допълнена със семпла огърлица от перли и дълги до лактите бели ръкавици от английска дантела.
	Въпреки слуховете, че мис Кели има връзка с руския моден дизайнер Олег Касини, за когото се говори, че всеки ден й изпращал букет от червени рози, докато тя не се съгласила да вечеря с него, и че именно той е създателят на „стила Грейс Кели“, тя очевидно е омагьосана от чара на французина под звездното небе на Ривиерата. Известно е, че двамата ще пътуват заедно за Париж след закриването на фестивала.
	Както изглежда дори принцът на Монако Рение III Монакски, един от най-известните и желани ергени на нашето време, не е успял да отвлече вниманието на мис Кели от нейните холивудски приятели.
C$


>>	8
>>	Джеймс

	През пролетта Лондон може да е прекрасно място за живеене, дори и без сигурността на заплатата, с която да си плащаш сметките. Обадих се по телефона на няколко стари приятели с надеждата, че някой може да се сети за нещо, с което да ми помогне да изплувам. Всички ми отговаряха по един и същ начин: „Много съжалявам, приятел“, „Жалко, лош късмет“, „Сигурен съм, че скоро ще изникне нещо подходящо“. Но фактът, че продължавах да съм без работа и късмет, докато се появеше „подходящото нещо“, си оставаше. Същевременно му бях отпуснал края, чувствах се страхотно и с приповдигнато настроение, защото имах почти празна фотолента и сините небеса навън, които ме примамваха.
	Абсолютно изтощен от преследването на холивудски старлетки, аз се отдадох на творческия си порив и тръгнах на лов за зелени лондонски поляни. Въртях се край Хайд Парк и Риджънтс Парк, снимах цветя и дървета, отраженията на облаците в езерцата, силуетите на лондонските забележителности на фона на небето. Бях толкова фокусиран да „не изпусна кадъра“, че забравих какво е просто да спреш и да се любуваш на красотата на ежедневните неща. Нямаше нужда от модни рокли _haute couture_* и армия от стилисти. Майката природа си знаеше как да аранжира спектакъла. Подобно на младите филизи на дърветата и нежните пролетни цветя, надигащи любопитните си главички от земята, и аз имах чувството, че възкръсвам. Може би онзи тъпак Сандърс наистина ми бе направил услуга. Може би сега щях да престана да скачам от един ангажимент на друг и щях да помисля какво наистина искам да правя и да постигна в живота си. Вече бях на трийсет и пет. Животът препускаше бясно напред и съществуваше опасност да изостана от него.
	[* „От котюр“, висша мода, създаване на първокласна мода по поръчка. — Б.пр.]
	Но една дъждовна сутрин, два дни след грубото ми уволнение от Сандърс, си останах вкъщи. За да се разсея, докато чаках Емили да свърши училище и да я взема, реших да се завра в импровизираната тъмна стаичка и да проявя някои от последните снимки, за да се уверя дали наистина бях толкова добър, колкото сам се уверявах, че съм.
	Закрих малкото прозорче в банята с едно вълнено одеяло и напъхах вестници в процепите около зле монтираните рамки. Надявах се един ден да имам собствено фотостудио. В края на краищата имаше някои предимства във факта, че повече не бях женен за жена, която не виждаше никакъв смисъл в „цялото това суетене и мотаене с гадно миришещи химикали и други глупости“. Марджъри не виждаше никакъв смисъл, нито полза от фотографията или от изкуството. Според нея това било чиста загуба на време и безвкусно декорирани с аматьорски снимки стени. Аз често си фантазирах как ще се преместя да живея в някоя таванска мансарда в Манхатън. Или може би в селска ферма в Шотландия, а може и в някоя вила по хълмовете на Монако, която щеше да ми подхожда най-много.
	Подготвих три тавички с разтвори: проявител, разтвор за междинно изплакване, така наречената стоп баня, и фиксаж. Работех в тъмнината, следвайки стъпките на процеса: първо извадих лентата от апарата, навих я внимателно и я поставих в първата тавичка. Пресметнах, че времето за проявяване трябва да е около седем минути, като разбърквам проявителя на всеки трийсет секунди. След това извадих филма от едната тавичка и го сложих в следващата, действайки по интуиция и инстинкт, после в тавичката с фиксатор, и когато вече знаех, че е готово, го окачих на въжето над ваната, за да изсъхне.
	Има нещо в алхимията на фотографията, което обичам особено много: магията да гледам как образът се появява под мътната светлина, ме очароваше и омагьосваше още когато бях дете, докато стоях до баща ми, притихнал и увлечен от процеса. Именно баща ми бе човекът, който запали първата искра на любовта ми към фотографията. Така и не разбрах как някои момчета стават приятели с бащите си. Моят старец беше по-скоро един непознат мъж, който влизаше в къщата и не бе напълно сигурен какво прави тук. Фотоапаратите и снимките бяха единствената връзка между нас. Единственото нещо, което подсказваше, че сме роднини.
	Фокусирах се обратно върху процеса, който извършвах, и отрязах негатива със Софи. Една минута в проявителя, бързо потапяне в стоп банята и две минути във фиксаж. С всяка стъпка тя ставаше все по-ясна, докато не изплува напълно върху хартията. И онова, което видях, ме накара да спра.
	Снимката наистина беше добра.
	Дори много добра. Направо страхотна.
	Светлината бе перфектна, черно-бялата лента добавяше усещане за драматизъм и подсказваше, че това беше снимка, направена случайно, на мига, снимка, която подразни нея и развесели мен. Инстинктивното ми желание да я снимам бе довело до нещо много хубаво. Софи беше красива, но по необикновен начин. Гледах снимката няколко минути. Всъщност тя не беше красива, защото бе перфектна. _Беше красива, защото не беше._ В тези тъмни очи имаше гняв. Да, но имаше и нещо повече. Объркване. Болка. Съмнение. Обида. Страст. Беше сбор от чувства и усещания. Светлина и мрак.
	Може би Уолш все пак е бил прав, както обикновено. Може би аз наистина имах талант за портретист. Колкото повече гледах снимката, толкова повече исках да опозная жената върху нея, да я снимам отново. Но как? Бях я срещнал само веднъж и обстоятелствата не бяха от най-благоприятните. Реших да й изпратя едно копие, като й се извиня за грубото държание. Какво по-лошо можеше да се случи? Най-много да я скъса и изхвърли в кошчето за боклук. И аз повече нямаше да съществувам за нея. Щеше да ме забрави.
	След като направих няколко копия, увеличих едно от тях. Написах на гърба датата и кратко писмо с адреса и телефонния ми номер, изпълнен с надежда. Като взех пример от „Пътеводител за живота на Теди Уолш“, отидох право в пощенската станция, преди да се разколебая и променя решението си.
	От пощата взех метрото за „Парсънс Грийн“ и пристигнах с няколко минути закъснение за внимателно и трудно уговорената среща с дъщеря ми. Надявах се, че Емили ще прости отсъствието ми на рождения си ден, когато види кутията с френски бонбони в красива опаковка и яркожълта копринена панделка. Жълтото бе любимият й цвят и аз специално я избрах, въпреки че, без съмнение, онова, което щеше да привлече вниманието й, щеше да бъде съдържанието на кутията. За голяма изненада на Марджъри и за мое огромно задоволство дъщеря ми не беше момиче, което си падаше по глупави финтифлюшки, украшения и суетни украси. Тя предпочиташе да се катери по дърветата и да скъса чорапите си, отколкото да връзва панделки в косата на куклите си.
	Емили седеше на прага на вратата и побутваше с пръчка един червей. В мига, в който ме видя с периферното си зрение, скочи и се втурна към мен, пищейки от възбуда.
	— Тате! Тате! Ти се върна!
	Аз също се затичах, усмихнат до ушите, и всичко бе забравено. Всичко друго беше несъществено и без значение. Не съществуваше.
	Кутията с бонбони падна на земята, когато тя се хвърли в прегръдките ми.
	Жълтата панделка потъна в локва дъждовна вода.
	Никой от нас не обърна внимание на това.
	Единственият подарък, който Емили искаше, бях аз, а за мен тя бе най-скъпоценният дар на света.


>>	9
>>	Софи

	Времето, което прекарах с Грейс и нейните приятели запали в мен огън, който горя още цели две седмици. Всеки миг разработвах идеи за нова линия аромати, вдъхновени от Холивуд. Вдъхновени от Грейс Кели. Щях да направя не само един, а три парфюма: един всекидневен, един вечерен и още един — моя най-вълнуващ нов аромат — за специални случаи. Това щеше да бъде коронната слава на „Дювал“. Парфюм, който щеше да си съперничи с най-прочутите аромати. Щях да предложа моята нова линия на пазара в прекрасна елегантна опаковка. Единственият проблем беше как. Нямах никаква идея как щях да го финансирам. С дълговете, които имах, щеше да ми бъде трудно да намеря парите, от които се нуждаех, за да осъществя всичко това.
	Подпрях глава на бюрото, борейки се със съмненията. Не исках да чувам нито „разумните“ съвети на Люсиен, нито сърдитите натяквания на майка ми.
	Трябваха ми спокойствие и тишина, за да работя, и пространство, за да дишам. Засега се бях концентрирала единствено върху разработването на ухания и намирането на начин да осигуря пари за производството. Затворих очи и си представих енигматичната красота на Грейс Кели, нейната самоувереност и скромен чар. Но в нея имаше и нещо друго. Нещо, което не можеше да бъде лесно обяснено. Като слънчев лъч, или като падаща звезда, или като слънчевите зайчета върху повърхността на морето — винаги променяща се и подвижна, винаги хипнотизиращо неуловима. И всичко това примесено с някаква безпомощна уязвимост, която долових в мига, в който се шмугна в моето магазинче, за да се скрие.
	Отворих очи. Взех _журнала за цветя_ от чекмеджето на бюрото си, който беше златна мина, съдържаща внимателно описаните формули на татковите парфюми, както и моите бележки, които водех от години. Всичко бе добре документирано и описано с подробности. Крайчетата на тетрадката бяха оръфани, а страниците й скоро щяха да се разпаднат. Тя винаги ми бе носила късмет и аз не можех да си представя да работя без нея. По-скъпоценно от формулите, които съдържаше, бяха самите страници, защото бяха изписани собственоръчно с почерка на баща ми. Припряно надраскани бележки и открития, подчертани с три черти. Комбинацията от върбинка, ванилия и джинджифил, която бе използвал за създаването на „Наслада“ — първият парфюм, който бе направил за по-млади жени; след това бе „Възхитителна“ — съставен от виолетка, дъбов мъх и канела. Това бе парфюмът, който бе създал специално за Натали и който се превърна в едно от най-прочутите ни ухания.
	Погалих нежно страниците с ръка, сякаш галех ръката на татко, за да го уверя, че всичко все още е тук.
	Колкото и да не бях готова да управлявам живота си без него, не бях готова и да оставя дневника на мира. Но все пак знаех, че трябваше да го сторя. Скоро всяка страница щеше да бъде изписана и покрита с мастило и аз щях да го прибера и подредя на видно място в моята библиотека. Вече бях разчела повече от формулите и ги бях запазила в постоянните ми архиви. Някой ден щях да открия нещо по-ценно, което да замести старата тетрадка на татко. Но за малкото подрастващо момиче, което гледаше как скъпият му татко отива на война, тази тетрадка бе последният предмет, който ме свързваше с него, и аз не можех да скъсам тази връзка.
	Грабнах един молив и бързо записах идеите си за ежедневния парфюм. Той щеше да бъде пленителен и очарователен, като жената, която щеше да го носи, но с намек за блясък. Лимон и жасмин. Щеше да се нарича „Светлината на звездата“. Не, по-добре „Звездна светлина“. Може би трябваше да е одеколон. Аромат, който ще те накара да се чувстваш специална всеки ден, а не скъп парфюм, предназначен за специални случаи. Да! Точно така! Това беше! Нямах търпение да настъпи утрешният ден, за да се върна в лабораторията си в Грас и да работя върху „Звездна светлина“. След като го усъвършенствам, щях да пакетирам една проба и да я изпратя в Студията на MGM, като подарък за Грейс. Ако тя го харесаше, може би щеше да сподели с приятелите си. Умът ми препускаше от вълнение. Може би срещата ми с Грейс Кели бе точно онова докосване до вдъхновението, онази случайност, от която се нуждаех.
	Кратко почукване по вратата на офиса ме върна в реалността. Вратата се отвори.
	— Пощата дойде — съобщи ми Натали и остави голям плик на бюрото ми. — Марката е от Лондон.
	— Че аз не познавам никого в Лондон! — Надявах се, че не бе още едно досадно писмо от Майкъл Ливър, търговския агент.
	Скъсах плика и извадих голям лист лъскава хартия. На гърба й бе написано на ръка: _Софи Дювал. Кан. Май 1955 г._ Обърнах листа и въздъхнах шумно, когато видях образа от другата страна.
	Бях аз.
	Устните ми бяха леко отворени, сякаш всеки момент щях да проговоря. Гъсти тъмни вълни коса падаха върху раменете ми, а на челото ми лежаха непокорни къдрици. Кожата ми блестеше, устните ми изглеждаха сочни и чувствени. Редиците шишенца и флакони с парфюми блестяха зад мен, сякаш съдържаха светлина. Но всъщност моите очи бяха във фокуса на снимката. Те бяха като тъмни кладенци, пълни с гняв и изненада. Аз бях версия на самата себе си, каквато не бях виждала никога досега. Версия, за която дори не знаех, че съществува. Бях закрила устата си с ръка, очите ми бяха прекомерно разширени и изпълнени с изненада и светлина.
	— Дай да видя! — настоя Натали, като застана до мен, за да надникне над рамото ми. — О, боже! Софи, прекрасна си! Кой и кога направи тази снимка?
	— Онзи фоторепортер, помниш ли го? Високият англичанин, който преследваше Грейс Кели в магазина? — Спомних си мириса на кожа и балсам, който остана във въздуха, след като той излезе; спомних си безгрижния маниер, с който запали цигара; спомних си дяволитата му усмивка.
	— О, да. Беше много симпатичен, нали? По специфичния английски маниер.
	Знаех, че Натали ме наблюдава, за да види реакцията ми, затова пренебрегнах забележката й.
	— Той се обърна и ме щракна в мига, в който излизаше. Беше изключително грубо от негова страна да ме снима без разрешение.
	— Е, не можеш да отречеш, че е много талантлив. Снимката е удивителна. Има ли бележка?
	Прерових плика, като го обърнах и изтърсих. Един лист хартия за писма падна върху бюрото ми, заедно с още една снимка. Разгънах го.
C>
	Скъпа госпожице Дювал,
	Както изглежда Грейс Кели не е единствената, която може да изглежда страхотно на снимка. Лично аз предпочитам вашия образ пред всички нейни. Мислех си, че може би ще ви хареса да видите и притежавате тази снимка. Ако ли не, скъсайте я и я изхвърлете в коша за боклук. Ще бъда само малко обиден.
	Освен това, тъй като моят главен редактор не се интересува от снимките, които направих на мис Кели и нейния принц, поради което сега съм безработен, си помислих, че може би вие ще харесате тази нейна снимка. Не всеки ден човек скрива някоя холивудска звезда в магазина си, нали? Аз, разбира се, знаех, че тя е там. Просто не исках да ви притискам повече.
	Също така искам да ви помоля за съвет относно подходящ парфюм за една специална дама в моя живот. Нещо леко и дискретно, но въпреки това женствено. Нищо прекалено тежко или дамско. Не мога да понасям парфюмите за матрони. Нали се досещате за какво говоря? Онези тежки цветни миризми, които причиняват петседмично главоболие.
	Написах адреса си по-долу. Не сте длъжна да ми отговаряте, но предполагам, че няма причина и да не го направите.
@	Джеймс Хендерсън, Джим
C$
	Разсмях се. Защо трябваше да му препоръчам парфюм за гаджето или жена му, или която и да бе тази специална за него жена? Колко самонадеяно! Снимката на Грейс Кели и принц Рение приличаше на онези, които вече бях видяла в „Пари Мач“ към статията за срещата им в Монако. Но тази на Джеймс беше уловила нещо повече. Нещо различно. Много по-интимно. В очите на Грейс имаше по-особен поглед. Поглед, който познавах от момента, когато за пръв път срещнах Люсиен и бях запленена от чара му.
	Натали сложи ръце на бедрата си.
	— Е? Смяташ ли да му отговориш? На този Джим?
	Направих дълга пауза.
	— Името му е Джеймс. И не ставай глупава, Натали. Той е опортюнист, това е всичко.
	Смачках писъмцето на топка и го хвърлих в кошчето за боклук.
	Натали се обърна да излезе, но преди това каза:
	— Надявам се, че няма да изхвърлиш и тази прекрасна снимка.
	Престорих се, че съм заета с разни документи върху бюрото и бях благодарна, когато чух звънчето на вратата. Натали побърза да излезе, за да посрещне клиента. Погледнах отново снимката си и посегнах, за да извадя писмото от кошчето. _Адресът ми е по-долу. Не сте длъжна да ми отговаряте, но предполагам, че няма причина и да не го направите._
	Не успях да сдържа усмивката, която цъфна неканена на лицето ми.


>>	10
>>	Джеймс

	Макар че Сандърс не оцени снимките ми, аз бях доволен от фотографиите на Грейс Кели и принц Рение. Те несъмнено не бяха типичните снимки на холивудски знаменитости, които човек очаква да види на филмовия фестивал в Кан, но аз ги харесвах повече точно поради тази причина. Моите бяха различни. Свежи. Истински. Искрени, по начин, по който повечето снимки на кинозвезди не са.
	Всеки беше виждал Грейс Кели на червения килим, обвита в коприна, кожи и диаманти. Но как и кога можеха да я видят като млада жена, попаднала на необичайно място, не под светлината на прожекторите и без грижливо направена прическа и дизайнерски тоалет? Колкото повече гледах снимките, толкова повече виждах нейната очарователна уязвимост на обикновеното момиче от съседния двор. Освен това имаше нещо в начина, по който тя и принц Рение вървяха, говореха и се смееха — а може би и флиртуваха по малко? Моите снимки бяха хванали някои от техните по-свободни движения: случайното докосване на ръцете им, видимото задоволство от компанията на другия, което прозираше в поведението им, непринуденият начин, по който си взеха довиждане, все едно не беше довиждане, а по-скоро _au revoir_. Харесвах сантименталното „до скоро“, което означава _до мига, в който се видим отново_. Този поздрав отразяваше ехото на мислите ми за Франция. Аз се върнах в Лондон, но краткото ми пребиваване в Кан ме дърпаше и теглеше, като изпусната нишка, обратно към Лазурния бряг.
	Когато оттам пристигна пощенска картичка, притеглянето стана още по-силно. Трясъкът на пощенската кутия ме събуди от приятната ми следобедна дрямка в слънчевата част на дивана. Очевидно от това да си безработен имаше и някаква полза.
C>
	__Грас, Франция__

	Г-н Хендерсън,
	Благодаря ви за снимката. Очевидно вие и Грейс Кели сте пълни с изненади. Благодаря също, че сте й дали визитката ми. Тя прояви интерес към моите парфюми, за което наистина съм благодарна.
	Опасявам се, че не бях особено любезна онзи ден в моя бутик. Ако отново имате път към Кан, моля да се обадите, за да ви благодаря лично. Колкото до препоръката за парфюм, ако вашата съпруга, приятелка или майка би могла да ми опише какви ухания обича, ще бъда по-добре информирана и ще мога да й помогна.
@	Софи Дювал
C$
	— Съпруга? Приятелка? — изсумтях. Но разбира се, че щеше да направи подобно заключение. Без да искам, бях пропуснал да спомена, че става дума за дъщеря ми.
	Инстинктивно приближих пощенската картичка към носа си. Ухаеше на нейния парфюм. Затворих очи и моментално се пренесох в малкото магазинче при стъклените рафтове и огледала, където бяха наредени редица след редица красиви шишенца, като в „Алиса в страната на чудесата“. И там, пред мен, стоеше Софи. Очите й бяха като череши, потопени в най-изисканото бренди. Въпроси и надежда бяха отпечатани върху лицето й.
	— Тя ми отговори, Уинстън! — Това бе отправено към котката, която Марджъри ми завеща с огромно задоволство, тъй като Харви, или май беше Хари, бил алергичен към котки.
	Уинстън се протегна блажено върху прозоречния рафт, без да се впечатли от новината. Той не се впечатляваше от много неща, с изключение на чинията с храна, която дамата от номер 13 му оставяше всеки петък. Блазе му.
	— Тя наистина ми отговори!
	Бях изненадан от реакцията си. От това, колко приятно ми стана, че Софи беше помислила за мен. Не само ми бе писала, тя ме канеше да я посетя. Бях доволен, че съм причината мис Кели да се върне в бутика й. Изглеждаше като любезен жест, макар че го бях направил неволно. Осъзнах, че от пребиваването ми в Кан беше излязло и нещо добро. Мястото бе прекалено хубаво и не исках да го запомня, свързвайки го с моето уволнение и хранителното натравяне на Теди със стриди.
	Освен че думите на Софи, изписани на гърба на картичката, привлякоха вниманието ми, то бях впечатлен и от самата картичка, и по-точно от изображението върху лицевата й страна. То представляваше великолепен изглед на окъпани от слънцето полета — лилава лавандула, яркожълти слънчогледи и някакво невероятно розово, които заобикаляха разположената в центъра средновековна църква с островърха кула. Около всичко това имаше напечатан надпис: _Грас — градът на парфюмите, Кот д`Азур, Франция_.
	Природа. Цветове. Живот. История. Всичко, което обичах. Всичко, което винаги съм обичал и искал да снимам.
	— Уинстън! Това е! — Ударих с ръка възглавницата на дивана, което накара котката да скочи от прозоречния рафт.
	Въпреки всички пощенски картички, които бях купил и изпратил на Емили през годините, никога не ми бе минало през ума, че все някой снима всички тези пейзажи и къщи, които са отпечатани върху тях. Крайбрежните пясъчни плажове и планинските върхове, ширналите се нивя и поляни, назъбените скали, древните рибарски селища и грандиозните дворци.
	— Това е! Точно това е, дяволите ме взели! — Изправих се и седнах, като прекарах ръка през косата си. Обърнах картичката и я завъртях, за да открия в лявото поле ситно изписан адрес: адресът на фотостудиото в Кан.
C>
	Пощенска картичка „Цветовете на Кан“
	M. Roux. Real-Photo. Cie des Art, 15 rue Meynadier, Cannes
C$
	Обзет от неочакван импулс да се стегна, да се издокарам и да направя нещо с живота си, аз станах, измих се и се избръснах.
	През оставащата част от деня Уинстън ме наблюдаваше подозрително с полуприсвити очи, сякаш вече знаеше какво съм намислил.

	* * *

	На другия ден пуснах писмото си до поискване, адресирано до мосю Роух във фотостудиото в Кан. В него пишеше: _Фотограф на свободна практика търси работа за през лятото. Готов е да започне веднага. Прилагам образци от работата си. Говоря свободно френски…_
	В мига, в който пуснах плика в кутията, съжалих за последното изречение. Но вече бе късно да го върна обратно. Значи се налагаше да науча френски. Евентуално. Може би.
	Две седмици по-късно дойде и отговорът. Теди любезно ми го преведе, докато седяхме на по бира край Темза. Това бе най-малкото, което можеше да стори за мен, след като ми вдъхна кураж и подкрепи идеята ми да пиша до студиото във Франция.
	Той все още кашляше лошо и целият се тресеше, и макар да ме уверяваше, че се чувствал перфектно, аз не бях убеден и не му вярвах. Острите скули, които имаше, когато бяхме новобранци в британската армия, се завърнаха с плашеща скорост, но всеки път, когато отбелязвах, че отслабва и трябва да се погрижи за здравето си, той ме отрязваше да не съм вдигал излишно врява.
	— Някой ден ще се превърнеш в прекрасна съпруга, Джим — казваше ми със сарказъм, който бе неговата запазена марка. — Или може би ще имаш нова кариера като медицинска сестра. Джим Найнтингейл*. Добре звучи, не мислиш ли? Казах му да престане да ми се подиграва и да ми каже какво пише в писмото.
	[* Препратка към Флоранс Найнтингейл, р. 1810 г., основателка на модерното сестринство — гражданско и военно, героиня от Кримската война, поставя началото на училищата за медицински сестри. — Б.пр.]
	— Пише нещо от рода на „Елате в студиото, когато ви е удобно. Ще ви посрещна и ще разгледам работите ви“. — Той остави писмото настрани и вдигна халбата си с бира. — Е, ще отидеш ли?
	Тишината от моя страна беше единственият отговор. Вече обмислях как ще съобщя на Емили за решението си.

	* * *

	Тя, разбира се, искаше да знае защо трябва да се върна във Франция толкова скоро. Винаги съм я окуражавал да задава въпроса „Защо“, като й обяснявах, че това е най-важният въпрос от всички, за огромно раздразнение на майка й, която нямаше търпение и не понасяше безкрайните въпроси, задавани от дъщеря ни. Каква ирония, нали? Не може да очакваш подобно отношение от дъщерята на един адвокат!
	— Просто трябва, Ем, това е всичко. Възрастните хора понякога трябва да заминат. За да работят. И да мислят.
	— А защо не можеш да мислиш в Клафъм?
	По дяволите, много беше умна моята дъщеря.
	— Защото в Клафъм вали прекалено често, скъпа, и светлината не е добра, за да правя хубави снимки. Трябва ми повече слънчева светлина, за да станат образите добри за пощенски картички. Трябва да има и много цветя.
	— Във Франция има ли много цветя?
	— О, да. Там те растат на обширни полета, пълни с тях, в едно място, наречено Грас. Много е красиво. Познавам една дама, която превръща листенцата им в парфюми.
	Емили беше силно развълнувана от описанието на цветята, които растат на мястото, наречено Грас, и очарована от идеята, че от тях се правят парфюми.
	— А тази дама използва ли микроскоп? Има ли лаборатория? Може ли и аз да дойда с теб? Звучи ми много интересно и хубаво там.
	В кафявите й лешникови очи блестеше искрена невинност. Върху лицето й, цялото в лунички, бе изписана необикновена любов. Въздъхнах и я прегърнах. Бях попрекалил с описанието на цветята.
	— Ти знаеш, че много бих искал да те взема с мен, скъпа, но нали си на училище? Освен това снимането на ниви, поляни и други такива неща е доста досадна работа. А пък френската храна понякога е много странна и смешна. Те ядат жабешки бутчета, знаеш ли това? — При тези думи тя цялата потръпна. — А също и ескаргот — добавих, като знаех какво ще последва.
	— А какво е това ескаргот?
	Наведох се и залепих устни върху ухото й.
	— Охлюви.
	При тези думи дъщеря ми потръпна цялата и всичките й идеи и желание да дойде с мен се изпариха, слава на бога. Не можех да й призная, че ако всичко мине добре, може би щях да остана през цялото лято. Или още по-дълго.
	Тя подви краката си под пейката и започна да хвърля стар корав хляб на патиците в Риджънтс Парк, а аз си помислих как животът може да е прекрасно прост и в същото време толкова сложен.
	Аз бях съвсем обикновено дете и не особено добър ученик. Всичко, което някога си бях представял като бъдеще, преди войната да ме сполети гръмотевично, заедно с бомбите на нацистите, беше жена, две деца и стабилна работа. Бомбите взривиха не само градовете ни и превърнаха домовете ни в руини. Те разбиха мечтите и надеждите ни, връзките и бъдещето ни. Все още можех да чуя и видя стената от картечен огън, който валеше върху нас по бреговете на Нормандия, все още усещах вкуса на сол върху езика си и скърцането на пясък между зъбите ми, докато лежах с лице, зарито в дюните и примирено приемах съдбата си. Теди беше прав. Когато си гледал смъртта в очите и си преминал невредим от другата страна, животът придобива различно значение. Превръща се в привилегия, а не в право. Това кара човека да осъзнае необходимостта да направи живота по-смислен и значим.
	— Ще ти пиша, скъпа — рекох бодро, сякаш няколко реда, драснати върху пощенска картичка можеха да заместят присъствието ми тук. — И ще ти се обаждам по телефона.
	При тези думи Емили леко се ободри. Нашите телефонни разговори се бяха превърнали в нещо, което и двамата очаквахме с нетърпение и обичахме.
	— Бих могъл да говоря с майка ти и оня… другия, да ти позволят да дойдеш при мен, след като се установя — добавих и моментално съжалих.
	— Името му е Хъмфри — разсмя се тя.
	— Знам. Но „Другият“ му подхожда повече, нали?
	— Наистина ли ще мога да дойда при теб?
	Не знам защо въобще споменах тази идея. Това можеше да се окаже истински логистичен кошмар, а не можех дори да си представя смайването на Марджъри, само ако се осмелях да го спомена. И все пак, наистина ли беше толкова сложно и трудно? Емили растеше. Тя притежаваше моята страст към пътешествията, непреодолимото и изгарящо желание да види повече от света, освен Пикадили Съркас и Клафъм Стрийт.
	— Вероятно — съгласих се аз. — Ще видим. А междувременно ще ти пращам пощенски картички, за да ти разказвам къде съм и какво правя — и с кого, добавих мълчаливо наум.
	Емили хареса идеята особено за пощенските картички, защото тя и приятелката й Уини Матюс бяха започнали да колекционират пощенски марки. И тъй като бащата на Уини имаше сигурна, но уседнала работа във фабриката на „Тейт и Лайл“ в Лаймхауз и определено не бе от хората, които ще хукнат да наблюдават и снимат ниви с цветя, Емили лесно щеше да събере повече марки до края на годината.
	Пригладих косата й.
	— Е? Не е чак толкова зле, нали?
	Тя не отговори. Само изтърси трохите от полата си и попита дали вече не е време за чай.
	Двамата ядохме кифлички, правехме си самолетчета от салфетките и измисляхме смешни имена на посетителите в салона за чай. Това беше игра, която и двамата обичахме. „Игнациус Поплевъл“ предизвика страхотен смях от страна на Емили, въпреки че на мен повече ми хареса Сарджант Руфъс Бизби — име, с което тя нарече един надут мъж с петно от горчица на вратовръзката. Да пием чай заедно, бе едно от най-хубавите неща в живота. Като знаех, че този път е последният за известно време в бъдеще, оценявах нашия следобед повече от всичко друго на света.
	Когато се върнахме обратно в апартамента ми, Емили забавлява котката с една стара връзка за обувки, докато чакахме Хъмфри да дойде да я вземе. Не стига, че отмъкна жена ми и че бе алергичен към котки, но той бе ужасно неточен и винаги закъсняваше.
	Когато най-накрая дойде, започна да натиска неистово клаксона на колата си от улицата. Не искаше да се среща с мен повече, отколкото аз исках да контактувам с него.
	— Това е за теб, тате — заяви Емили, като грабна училищната си чанта и шапка и сложи и двете си ръце зад гърба. — Затвори очи и протегни ръце.
	Направих, каквото ми нареди. Пръстите ми докоснаха парче хартия.
	— Какво ли може да е? — попитах. — Да не би да е шоколадов кейк? — Дъщеря ми се разкикоти. — Или пухено мече? Мога да усетя… О, да, това е четка за коса.
	— Тате?! Много си глупав? Отвори си очите!
	Целият лист бе покрит с ярки цветя и огромно жълто слънце. Сърцето ми се изпълни с огромна радост и мъка при вида на рисунката.
	— Прекрасна е, скъпа. Сигурна ли си, че някой не ти е помогнал? — намигнах й аз.
	— Ето, сега имаш много цветя и слънчева светлина. Значи може да си останеш в Клафъм.
	Докато я прегръщах и целувах по косата, едва сдържах вълнението си и почти не дишах.
	— Довиждане, тате — извика тя, когато подаде глава през прозореца на колата, и ми махна със слабата си бяла ръчичка.
	— Довиждане, скъпо мое момиченце — прошепнах, като също й махнах в отговор.
	По-късно вечерта, докато светлините на Лондон блестяха в прозорците, извадих стар и изтъркан куфар изпод желязното ми легло и приключих със събирането на багажа си. Каквото и да беше — съдба или лудост, Франция ми зададе въпрос и аз можех да намеря отговора само като се върнех обратно там.


>>	11
>>	Джеймс

	_Кан, юни_
	Пътуването ми до Франция бе като всички пътувания — досадно. Ничия земя между миналото и бъдещето. Сумрачен свят между лошия сън и принудителните, но неизбежни контакти с други хора, както и постоянното състояние на лека тревожност, свързано с опасенията дали ще успееш да спазиш разписанията: пристигането на кораба в Кале, влакът до Париж, следващият влак до Кан.
	Това бе една от великите дилеми на живота, а именно защо човек, който пътува така мъчително болезнено като мен, трябваше да пътува често и това да бъде част от работата му. Или поне беше преди. И аз се надявах, че отново ще бъде.
	Френската провинция прелиташе невидима под прикритието на тъмнината покрай мен, а аз се чувствах като агент на SOE*1, докато се самоизмъчвах с „Моби Дик“. Накрая затворих последната страница с облекчение и казах сбогом на Ишмаел и неговия бял кит. Оставих книгата в мъжката тоалетна, надявайки се да не я видя никога повече през живота си, и бях доволен да открия един изоставен екземпляр от „Да хванеш крадец“*2 във вагон-ресторанта. Това наистина бе достойно четиво, чието изключително предимство бе, че му липсваха отмъстителни китове. Атмосферата на Френската Ривиера в романчето беше перфектното разсейване през последните километри до моята цел.
	[*1 SOC — британска организация през 1940 г., създадена през Втората световна война, за шпионаж, саботаж и разузнавателна дейност в окупирана Европа и за подкрепа на националноосвободителните движения. — Б.пр.]
	[*2 Комедиен американски романтичен сериал, по който Хичкок прави едноименния филм през 1955 г. с Кари Грант и Грейс Кели. — Б.пр.]
	Когато най-накрая пристигнах, видях, че Кан си е същият, какъвто го помнех от лятото. Само малко по-тих и спокоен, без блясъка и славата на филмовия фестивал. Като уморен домакин след края на шумното парти, градът с радост беше свалил обувките и си бе сипал едно питие. Сега беше много по-хубаво място без холивудския цирк и аз бързо се отпуснах и възстанових под топлите му простори.
	След като се регистрирах в малък приятен пансион в стария град, управляван от дребната и твърде възрастна мадам Бисе, която пееше оперни арии, за да събуди гостите си, излязох и тръгнах по тесните улички право към фотостудиото на улица „Мейнадиер“. Не бях съвсем сигурен какво щях да кажа, като стигна, но вече знаех, че спонтанността е най-добрият начин да постигнеш много неща и да спечелиш в живота. Слънцето вече се бе вдигнало високо в небето и топлината му бодеше гърба и врата ми. Скрих лицето си с шапката и попих потта с носна кърпа.
	Когато най-накрая намерих адреса, бях посрещнат от табела, на която пишеше _Fermè_. Затворено. Е, това вече го бях виждал! Погледнах часовника си. Ами да, беше един на обяд. Проклетите французи с техните мързеливи и дълги обеди, придружени с чаша вино! Направо бе истинско чудо как хората успяваха да продадат или да купят нещо.
	Напълно разбит от умора, прегрял и твърдо решен да се върна по-късно, последвах обонянието си и тръгнах към магазинчето на Софи. Първоначалното ми намерение бе да изчакам до утре, преди да я посетя, надявайки се да съобщя добрата новина, че съм нает като фотограф на пощенски картички в „Реал-Фото“. Но имаше ли смисъл да отлагам, след като сега нямах друга работа? Огледах отражението си във витрината на едно магазинче за тютюн, нагласих шапката, оправих яката на ризата си и поизправих малко раменете си.
	„И така, давай, Джеймс! Само напред! — казах на доста смачкания на вид мъж в отражението, който ме гледаше. — Направи го. И този път не се опитвай да се правиш на абсолютен задник.“
	Когато отворих вратата на бутика, звънчето звънна. Моментално ме обгърна ухание на парфюм.
	Мис Дювал не беше зад щанда. Всъщност не се виждаше никъде. Огледах внимателно подредените и блестящи стъклени флакони.
	— Бонжур! — извиках с моя смешен френски акцент. — Хелоу! — Чувствах се като пълен идиот. Може би все пак трябваше да оставя посещението си за утре.
	Тъкмо щях да се обърна, за да си вървя, когато някакво движение зад задната врата ме накара да изчакам още един миг. Тя беше тук. Как трябваше да се държа? Чаровно или самоуверено? Да се извиня или да се правя на нещастен палячо? Кой Джеймс Хендерсън щеше да спечели благоприятния отговор от нейна страна?
	След секунда стана ясно, че няма причина да се притеснявам. Човекът, който се появи не беше Софи Дювал, а една елегантна, по-възрастна дама с невероятни скули и червени като зрели ягоди устни. Тя излъчваше онази специална самоувереност, присъща на жителките на континентална Европа, която английските жени никога нямаше да постигнат.
	Жената изгледаше леко изненадана, че ме вижда, и започна да бърбори нещо на френски. Едва когато свърши, успях да кажа учтиво, че _Je ne parle pas frangais_*.
	[* Не говоря френски. — Б.пр.]
	— Софи? Мис Дювал? — добавих с въпросително вдигане на ръце. — _Je m’appelle_ Джеймс Хендерсън. _Londres_*. Лондон? — Много ми се искаше да бях обръщал повече внимание на френския в училище. — Тя ми писа — обясних, изваждайки пощенската картичка от джобчето на гърдите си за доказателство.
	[* Казвам се… Аз съм от Лондон. — Б.пр.]
	При тези думи последва усмивка на разбиране.
	— О, мосю Хендерсън! _Très bien_*. — Жената протегна към мен бледата си ръка с добре поддържан маникюр и без усилие превключи на перфектен английски. — Аз съм Натали. Асистент на Софи. Тя излезе за обяд. Ще трябва да почакате. Тя ще се радва да ви види, мосю.
	[* Много добре. — Б.пр.]
	— Така ли?
	Натали се засмя леко, оставяйки ме не съвсем сигурен дали беше искрена, или саркастична.
	— Елате, елате — каза, като хвана ръката ми с две ръце, сякаш бяхме стари приятели. — Ще трябва да я изчакате в офиса. Харесвате „пастис“*, нали?
	[* Пастис — френско питие с анасон, подобно на нашата мастика. — Б.пр.]
	Всъщност се оказа, че няма значение дали харесвам пастис или не, защото жената напълни щедро една чаша и настоя да седна на стола до бюрото и да се настаня удобно.
	Офисът беше малък и спретнат като самата Натали. Флакони с цветни течности стояха заключени в един шкаф. Навити на топове ярки панделки в различни цветове и хартия за опаковане във всички възможни нюанси и десени, които човек може да си представи, ми напомниха за любимия ми магазин за сладкиши в края на улицата, когато бях малко момче. Някакви документи бяха стриктно подредени в табличка върху бюрото. До светлосинята пишеща машина имаше снимка на Грейс Кели с автограф в сребърна рамка. Мис Кели бе олицетворение на холивудската елегантност — облечена в блестяща копринена рокля, високи до лактите ръкавици и огърлица от перли. Снимката бе точно такава, каквато Сандърс искаше от мен, а аз пропуснах да направя. До нея стоеше снимката, която аз бях направил на Кели и принц Рение в градината на двореца. Значи все пак я бе запазила. Но не виждах снимката, която направих на самата Софи.
	— Направена е, когато спечели наградата на Академията — обясни Натали, забелязвайки интереса ми към снимката на Кели. — _Très, Très belle_*. — Тя вдигна снимката, която аз бях направил. — А вие не се впечатлявате много от холивудската суета, нали?
	[* Много е красива. — Б.пр.]
	Свих рамене.
	— Предпочитам да снимам хората, каквито са в действителност. Истински. Естествени. Без грим. Но всъщност пейзажите са голямата ми страст.
	— Виж ти. Значи сте на подходящото място. Ние имаме най-красивата природа. — Тя огледа снимката на Грейс и Рение малко по-дълго. — Те се харесват, според мен — отбеляза, след което я върна на мястото.
	— Как може да знаете?
	— О, мога. Женска интуиция. — На устните й се появи игрива усмивка.
	Аз отпих колеблива глътка от пастиса.
	— Тя дълго ли ще обядва? — попитах, потръпвайки от силния аромат на анасон. — А ще имате ли нещо против, ако запаля една цигара, докато чакам?
	Натали ме увери, че Софи няма да закъснее повече от десетина минути и че „да“, тя е против запалването на цигара.
	— Тютюнът не е приятел на парфюма и е вреден за _les poumons_ — с тези думи посочи с пръст гърдите си и като си пое дълбоко въздух, имитира ужасна кашлица.
	— А, да, белите дробове — преведох аз.
	— А, _oui_. Дробовете. Не бива да пушите.
	Произнесе думите с такава увереност и отрицателно размахване на пръст, че аз почти се съгласих да не запаля никога повече цигара. Върнах пакета в джоба си и докато тя се върна в предната част на магазина, за да обслужи някакъв клиент, седях като наказан ученик, който очаква да види директора — в този случай директорката, като не бях сигурен защо въобще съм дошъл тук.


>>	12
>>	Софи

	Прекрасното юнско време дойде с много слънце и топъл, ароматен бриз. Мимозите и розите цъфтяха буйно, докато мирисът на морето се промени от слънчев и леко метален в богат букет — смесица от миризма на водорасли, които вълните носеха на брега и напечен от слънцето пясък. Но въпреки прекрасното време, което ме разсейваше по време на обяда с Люсиен в „Кафене Мадлен“, не можех да се отърва от ужасното си настроение.
	Погледнах гневно купчината писма от Майкъл Ливър, които майка ми бе изпратила. Тя настояваше да помисля върху предложението на предприемача на недвижими имоти. Той беше акула, която преследваше моята земя в Грас и, макар че никога нямаше да се съглася с майка ми, все пак прегледах първоначалните скици за неговите идеи за развитие и искрено страдах, когато видях примерната рекламна кампания и първоначалните материали за продажбата. Ако продадяхме земята, щяхме да изплатим дълговете си и да реализираме значителна печалба, но Ливър щеше да спечели истинско състояние от изграждането на жилища и хотели на мястото на лавандулата и чаените рози. Той беше арогантен, алчен и мислеше само за пари. А аз имах чувството, че има още нещо мътно и че играта не бе най-честната. Всъщност този човек излъчваше нещо, което не бе особено почтено. По-скоро бих отрязала дясната си ръка, отколкото да продам фамилното наследство, което бе на повече от сто години, на един нечестен човек. Отгоре на всичко англичанин.
	Направих знак към сервитьора да ми донесе една водка мартини. Нервите ми бяха опънати до скъсване.
	— Ще пиеш алкохол? — попита ме изненадано Люсиен, докато оставяше ножа и вилицата си върху чинията на кръст. — Не си приключила с обяда. Изглежда си възприела навиците на холивудските си приятели.
	Не удостоих коментара му с нищо повече от поглед. Той знаеше колко предпазлива и благоразумна съм по отношение на алкохола и че имам добър пример и причина за това благодарение на непрекъснатото пиене на майка ми.
	— Трябва ми време, за да прегледам това предложение — казах. — И не искам нищо да ме разсейва, докато работя днес следобед. Ти върви. Знам, че имаш среща.
	Той сложи ръката си върху моята и я стисна леко.
	— Добре, но това наистина е страхотна оферта. Трябва да обмислиш нещата сериозно.
	Намръщих се.
	— Знам, че много харесваш идеята да продам земята си, но това не е нито лесно, нито просто, Люсиен.
	Той прокара палеца си по долната ми устна.
	— Знаеш ли, че си възхитителна, когато се цупиш?
	Цялата настръхнах. Исках да не прави така: да се държи с мен като с малко дете.
	Той взе сметката, плати и попита:
	— Искаш ли да те изпратя?
	Поклатих отрицателно глава.
	— Ще чета това целия следобед, а може и по-дълго. Ти върви. Не искам да те задържам.
	Той заобиколи масата и ме целуна по челото.
	— Ще те оставя да го правиш на спокойствие. До утре.
	Наблюдавах го как слага шапката си и тръгва към вратата. Жените в ресторанта го проследиха с алчни погледи.
	След като прегледах още веднъж предложението, направо ме заболя стомахът. Оставих мартинито недокоснато, събрах нещата си и тръгнах към магазина.
	Вървях по авенюто, като оставих слънцето да гали лицето ми и се опитах да прогоня от мислите си Майкъл Ливър.
	Натали ме чакаше на прага. Сграбчи ръката ми още щом влязох.
	— Най-сетне! Вече си мислех, че никога няма да се върнеш. Един човек те очаква в офиса.
	— Така ли? Кой? — Бях изненадана от вълнението и ентусиазмът й. — Някой специален ли?
	— Виж сама. — Тя се усмихна и прибра една моя къдрица зад ухото.
	— Защо си толкова тайнствена? — Заобиколих щанда, влязох през вратата. И спрях като закована.
	Един мъж седеше на стола до бюрото и съсредоточено изучаваше редиците флакони с парфюм, които пазех в кабинета си. Шапката „Хомбург“ го издаде. Той се обърна, вдигна глава и аз срещнах две карамеленокафяви очи, които се бяха запечатали в паметта ми.
	Джеймс Хендерсън.
	— Госпожице Дювал! — произнесе бодро той, а една голяма усмивка разтегли устните му, докато се изправи, за да заобиколи бюрото, при което бутна снимката на Грейс Кели, след което непохватно я оправи. — Бонжур!
	Загледах го с отворена уста, неспособна да скрия шока си.
	— Мосю Хендерсън! — Стиснах бързо ръката му и веднага издърпах моята. — Аз… аз съм изненадана. Какво ви води в Кан?
	— Вие ме поканихте. Не помните ли? А аз преживях едно кошмарно пътуване. Франция е безкрайна, когато я прекосяваш с влак.
	Нима го бях поканила? Бях сигурна, че бях написала, само че ако някога отново дойде в Кан, може да намине.
	Той се разсмя при вида на изуменото ми изражение.
	— Май ви изненадах. Наистина не умеете да криете чувствата си, мис Дювал.
	Той направи движение да отстъпи точно когато и аз тръгнах в същата посока. Двамата се сблъскахме, лицето ми направо се допря в гърдите му. Миризмата на кожа и балсам достигна до носа ми и аз инстинктивно я вдишах дълбоко. Но от дрехите и кожата му се излъчваше още нещо — нещо топло и земно. Нещо лично негово.
	— Опа! — разсмя се той и сложи ръцете си върху раменете ми. — Извинете.
	В главата ми нахлу лавина от идеи за това какво можех да направя с този аромат. Нещо леко, за да подчертае неговата земност или може би прекрасната свежа нотка на трева. Да. Да! Когато осъзнах, че не помръдвам, почувствах, че лицето ми пламна и заобиколих бързо бюрото.
	— Исках да ви благодаря за прекрасната снимка, която ми изпратихте — казах, сменяйки темата на разговор, за да прекъсна неловкия момент. — Вие сте много талантлив, господин Хендерсън.
	— Джеймс, моля. Наричайте ме Джеймс.
	— Добре, Джеймс.
	Той отново се усмихна.
	— Името ми звучи толкова екзотично, когато го произнасяте с този акцент.
	Аз вдигнах вежди и отвърнах отбранително:
	— Вашият акцент е този, който звучи екзотично тук.
	Той се ухили.
	— Сигурно сте права — подпря се небрежно на стената. — Радвам се, че Грейс Кели се е свързала с вас. Дано не ми се сърдите, че й дадох визитката. Сигурно сте били доста изненадана, когато ви е потърсила принцесата на Холивуд. Мога да си представя.
	Той наистина бе обезоръжаващо чаровен. Засмях се тихо.
	— Много мило от ваша страна, че сте й препоръчали моя бутик. Ако бих могла да ви се отплатя някак…
	— Мисля, че имам идея как да стане това — прекъсна ме той и сякаш се напрегна. — Дойдох във Франция, защото… Всъщност бях вдъхновен от пощенската картичка, която ми пратихте.
	— Вдъхновен за какво?
	— Когато я получих, изведнъж осъзнах, че някой снима пейзажите, които се отпечатват върху картичките, които хората пращат на други хора. Накратко, тук има едно фотостудио, няколко улици по-надолу, специализирано в пейзажи за картички. Тъй като собственикът му изпитва нужда от персонал, дойдох с надеждата да бъда нает за лятото. Отидох там преди малко, но беше затворено за обяд, както често се случва във Франция.
	Пренебрегнах забележката му.
	— Да, знам го. И съжалявам, че сте загубили работата си във вестника. Какъв срам!
	— Време беше — сви рамене той. — Шефът не оцени стила ми.
	— Значи възнамерявате да живеете във Франция през цялото лято? — Загледах го с възхищение. С каква лекота този мъж можеше да промени живота си само за миг и да се премести дори в друга държава, без да се обръща назад. Аз не бих могла да напусна дома си, без да престана да правя парфюми. Бях свързана със земята си и с моята парфюмерия, обичах ги с всяка клетка от съществото си и се грижех за тях. А този човек вървеше по облаците и сякаш не докосваше земята. Поне не за дълго.
	Той кимна.
	— Да. Та по този повод се чудех… и много ще ви моля да кажете „не“, ако прекаля и престъпя границата… Дали ще имате нещо против да ми помогнете да се срещна с мосю Роух? Както сте забелязали моят френски е безнадеждно оскъден. Ако се съгласите да ме представите и да му обясните кой съм, ще ви бъда безкрайно благодарен. Обещавам, че ще ви оставя и няма да ви създавам повече никакви неприятности. Освен ако вие не искате. В този случай бихме могли да изпием по питие на крайбрежния булевард. Или пък не. Но както и да е. Май се увлякох, затова млъквам.
	Направих се на заета с някакви документи по бюрото, докато се опитвах да скрия усмивката, която всеки миг щеше да се появи на устните ми.
	— Имам няколко срещи днес следобед, но с радост ще се обадя по телефона за вас. Предлагам Натали да ви придружи. Тя ще ви помогне, ако мосю Роух се съгласи да ви приеме. Само изчакайте за момент.
	— Наистина ли? Ще го направите? Колко сте любезна! — Той се отпусна на стола, но очите му не се откъсваха от моите.
	Прокашлях се и вдигнах телефона, опитвайки да се съсредоточа върху цифрите. Нещо в него ме караше да забравя всичко останало. Когато го погледнах отново, той ми намигна и аз пламнах цялата, като се молех онова, което чувствах, да не е изписано върху лицето ми. Макар че е неизбежно за зодия Скорпион. Скорпионите са страстни души. Когато мосю Роух отговори, вече знаех със сигурност, че това не е последният път, когато виждах този настоятелен английски фотограф.


>>	13
>>	Джеймс

	Късметът, както изглежда, беше на моя страна. Госпожица Дювал не само се обади на мосю Роух, за да му обясни кой съм, но също така уреди Натали да ме придружи като преводач.
	— Желязото се кове, докато е горещо — каза тя, след като остави слушалката. — Ще ви приеме днес в три часа.
	Бях абсолютно поразен от нея. Бях хипнотизиран от музиката на акцента й, който бе като детска въртележка, която се вдига нагоре и слиза шеметно; от дълбочината на очите й; от начина, по който прибираше косата зад ухото си. Толкова бях омагьосан, че забравих да отговоря. Вече си представях как я режисирам да застане, как избирам най-добрия ъгъл и осветление, как подбирам какви лещи и филтри да използвам.
	— Джеймс? — чух гласа й.
	— Да? О, боже. Извинете. Отплеснах се. В три часа? Страхотно! _Très terrifique! Mersi!_* Мисля, че ви дължа едно питие. Задължително!
	[* Страхотно! Благодаря! — Б.пр.]
	Тя се отпусна и дори се усмихна.
	— Вярвам, че ще го направите.
	Уговорихме се да се срещна с Натали след час, така че благодарих още веднъж на Софи и тръгнах по булеварда, наслаждавайки се на топлината, която слънцето хвърляше по гърба ми. Когато стана три, се упътих към студиото на мосю Роух.
	— _Vite! Vite!_*1 — развика се Натали, когато ме видя да се влача лека-полека по калдъръмената уличка. — _Merde!_*2 Закъсняхте.
	[*1 Бързо! Бързо! — Б.пр.]
	[*2 По дяволите! — Б.пр.]
	Извиних се, целунах я по бузите, както правят французите, и с радост я оставих да поеме инициативата, след като влязохме в студиото. Натали заговори една апатична и незаинтересована жена, седяща зад малко бюро, която обясни, че мосю Роух ще закъснее малко. Веднага харесах този човек.
	Седнахме на изтъркания диван, който бе опасно хлътнал по средата и ни погълна сред възглавниците си от изкуствено кадифе.
	— Може ли да ги видя? — попита Натали, посочвайки плика в скута ми, в който носех портфолиото.
	— Моите снимки ли?
	— _Oui!_*
	[* Да! — Б.пр.]
	Натали прехвърли снимките, възхищавайки се на кадрите, които бях снимал в Кан, на виещите се около върхове и скали пътища и близките планове на цъфналата бугенвилия, които направих в двора на двореца в Монако. Почувствах се странно, като се сетих, че ги бях снимал само преди няколко седмици, и за това как нещата се бяха променили за толкова кратко време. Сега бях тук, в едно фотостудио във Франция, и имах обещанието да пием по чаша с мис Дювал. Бъдещето беше неизвестно и ако следващите минути минеха гладко, може би щях да имам работа и щях да снимам това, което наистина харесвах.
	— Много сте добър с пейзажите и цветята. Отнасяте се с тях като към одушевени предмети.
	— Благодаря ви. Имате набито око, Натали.
	— Преди да започна да изучавам парфюмите, бях студентка по изкуство. Виждам, че вие също така снимате и деца — добави, когато снимката на Емили падна в скута й. — Тя е много сладка.
	— Това е дъщеря ми — обясних, като взех снимката и я пъхнах в джоба на якето си. — Казва се Емили.
	Натали ме погледна с блясък в светлосивите си очи. Тази жена притежаваше онази рядка красота, която е следствие на зрелостта и опита.
	— Тя тук с вас ли е? — попита. — Заедно с майка си?
	Потръпнах от потенциалната вероятност това да се случи. Колко по-лесно би било всичко, ако бе възможно.
	— За съжаление, не. Дъщеря ми е в Лондон — искаше ми се да не е толкова далеч. Тя сигурно щеше да заобича Франция. — Но също така е и тук — добавих, като посочих гърдите си.
	Натали кимна и потупа коляното ми.
	— Тя ще ви чака. Децата са много… как казвате вие. — Тя се втренчи в рушащата се мазилка на тавана, сякаш се опитваше да намери точната дума.
	— Търпеливи? Разбиращи? Прощаващи? — предложих аз.
	Натали клатеше глава при всяко от моите предложения, преди да щракне с пръсти.
	— Лоялни. Верни. Това е думата. Децата са много лоялни. Те не се отказват лесно от любовта си към нас.
	Надявах се, че е права.
	— Харесва ви да снимате мис Кели — продължи Натали, когато стигна до снимките, които бях направил в двореца. Почука по тях с идеално направения си маникюр. — Наистина са уникални. Това не е обичайният й стил на обличане.
	Усмихнах се, като си спомних колко разстроен беше Сандърс от роклята й на цветя, която сравни със завесите на баба си.
	— Мисля, че Рение я харесва — продължи тя. — Виждате ли? Начинът, по който я гледа, дори когато очите й са в друга посока. Той мъничко е влюбен в нея, така мисля.
	— Според мен изпитваше страхопочитание.
	— Не, това е любов. Сигурна съм. — Тя ми върна снимките, а върху лицето й играеше доволна усмивка.
	— Винаги ли сте така сигурна? Когато някой е влюбен.
	— О, да. Много е лесно, ако човек разпознава знаците. — Тя се наведе по-близо към мен. — Вие харесвате Софи, нали?
	— Ами… Да… Аз…
	— Господин Хендерсън? — Един набит, як мъж застана пред нас, спасявайки ме от необходимостта да отговоря на въпроса.
	— _Oui._ Бонжур — промърморих, като станах и помогнах на Натали да се измъкне от дивана, преди да му подам ръка. — Джеймс Хендерсън. Джим. Радвам се да се запознаем.
	Докато двамата се ръкувахме, Натали бърбореше на френски, представяйки ме, доколкото можех да разбера с оскъдните си познания, и същевременно обменяйки шеги за времето и май за сина на някого, не разбрах много добре.
	Мосю Роух изглеждаше доволен.
	— Вие сте малко…_fou_? Луд? Така ли, мосю? — Той се разкикоти. — Крейзи. Харесва ми!
	Той ни покани да го последваме през една светла стая с жълти като пера на канарче стени и колекция от растения в саксии, подредени от едната страна на разнебитено бюро. Часовникът на стената показваше грешно време. Едно съвсем малко кученце дремеше в огромен стол под прозорец със спуснати щори.
	— Цигара? — попита мосю Роух, побутвайки към мен пакет цигари.
	Взех една с радост, жертвайки дробовете си в името на споделения порок и пренебрегвайки предупредителния поглед, който Натали ми хвърли. Ако бях научил нещо през годините, когато работех за Сандърс, то бе, че халба бира в кръчмата или десетминутна дискусия на тема крикет с по цигара, бяха по-важни или поне толкова важни, колкото, която и да е среща на борда на директорите. Мосю Роух кимна с одобрение, когато запалих и задържах цигарата между палеца и показалеца си по френски маниер.
	Интервюто, ако въобще беше такова, мина успешно. То се проведе почти изцяло на език, който не разбирах напълно, но моите снимки предизвикаха серия кимвания в знак на одобрение и _très belles_*1. След като Натали обясни, че изгарям от желание да работя във Франция, докато не изникне нещо по-постоянно в Англия, аз се озовах пред него, стиснах ръката му и се съгласих да започна работа в понеделник. Първите ми задачи щяха да бъдат да снимам стария град на Вилфранш-сюр-Мер*2 и цветните полета в Грас. По-късно през лятото щях да увековеча фестивала на жасмина пак там. Съгласих се ентусиазирано с всичко, а умът ми вече се въртеше и си представяше възможностите.
	[*1 Très belle (фр.ез.) — много хубаво. — Б.пр.]
	[*2 Град на запад от Ница на Лазурния бряг. — Б.пр.]
	— Натали, аз нямам кола — прошепнах, докато мосю Роух излезе от офиса си, за да вземе някакви документи, които да подпиша.
	— Значи имате голям късмет, мосю. Аз имам един стар скутер „Веспа“, който ръждясва в гаража — отвърна ми тя с намигане. — Навремето летях с него из Ривиерата. Беше голям кеф.
	Веднага си представих Теди, който се смееше някъде там горе на страхотния ми късмет.
	След като се върнахме в бутика, благодарих на Натали, а тя взе ръцете ми в своите.
	— Така и не ми отговорихте на въпроса…
	— Кой въпрос?
	Очите й заискриха от смях, а тя сложи ръка върху рамото ми.
	— Питах ви дали харесвате Софи. _Oui_ или _non_?
	Виждах през прозореца зад нея Софи, която говореше с някакъв посетител. Тя ръкомахаше, а в очите й имаше страст. Бях забелязал, че когато говори за своите парфюми, се оживява и сияе като слънцето във водата на залива.
	— _Oui_, Натали — прошепнах. — _Très oui._*
	[* Много да. — Б.пр.]
	Смеейки се на моя ужасен френски, тя изчезна в магазинчето, а познатият парфюм на Софи долетя, преди вратата да се затвори.
	Останах за миг, вдишвайки аромата, преди да се обърна и да тръгна към залива. На устните ми грееше усмивка, широка колкото Сена, а някакво неопределено чувство за нови възможности и ново начало ме заливаше като облак от най-хубавия парфюм.


>>	14
>>	Софи

	_Юли_
	Лятото на Лазурния бряг бе като жилото на пчела — неочаквана инжекция с адреналин. И аз бях изненадана да открия, че си мечтая за по-спокойните дни на есента и зимата, сезоните, през които можех да се скрия в работилницата в Грас, без да липсвам на никого. Засега обаче се налагаше да намеря някакъв баланс. Това беше нашият печеливш сезон. Нуждаех се от всеки потенциален купувач, който можех да имам.
	Пристигнах в магазинчето по-рано, за да сложа добро начало на деня. Не се случваше често пощата, която ме чака, да ми донесе повод за вълнение. Но днес бе различно. Тя обикновено преливаше от сметки за плащане и писма относно поземления регистър, както и нотариални актове от адвокатите на Люсиен, които той да прегледа внимателно. Прехвърлих купчината от пликове, взех един и разгънах тънкия лист хартия вътре.
C>
	Скъпа госпожице Дювал,
	Пиша ви от името на мис Грейс Кели, която ме помоли да ви информирам, че сестра й Лизан е във възторг от парфюма, който сте подбрали за нея. Така че мис Кели ви моли да изпратите, колкото е възможно по-скоро, още един флакон за майка й. Прилагам чек за покриване на разноските.
	Може да го адресирате до мис Кели в студиото на MGM на горния адрес. Тя ви праща своите най-добри пожелания и още веднъж иска да изрази искрената си благодарност за вашата любезност към нея по време на пребиваването й в Кан.
@	Искрено ваш Морган Хъджинс
@	Пресаташе в студиото на MGM
C$
	Прочетох писмото още веднъж, като прекарах пръсти по адреса. _MGM Студио, Холивуд!_ Боже! Мама няма да повярва, а Натали направо ще подскочи от радост. Не можех да повярвам на очите си! Грейс искаше още от моите парфюми! Това бе идеална възможност да й изпратя една мостра от „Звездна светлина“. Кожата по ръцете и врата ми настръхна, докато си спомнях невероятните пътища на съдбата и случайността, довели до това да се случи.
	„Звездна светлина“ — всекидневният аромат от моята нова линия, стана бързо и лесно, като дар от небето, но на парфюма за по-специални случаи все още му липсваше нещо, което да го направи уникален. Бях го нарекла с работното име _Maison_, което означава „дом“. То беше временно, докато го опозная и вникна в него, докато запомня цветните му нотки, докато почувствам, че съм в синхрон с него, докато той се превърне в неизменна част от мен, така, както дишането и ритъмът на сърцето. „Дом“ щеше да бъде моят звезден аромат — най-луксозният, крайъгълният камък на новата линия и надеждата за „Дювал“.
	През последните месеци, докато пробвах и тествах „Дом“, като променях пропорциите, за да открия точната формула, все повече се разочаровах от липсата ми на вдъхновение. Спохождаха ме само банални идеи и аромати. Уханието трябваше да бъде чувствено и уникално, такава трябваше да бъде и появата му на пазара. Колкото и да не бях съгласна с майка ми, тя беше права за едно. Индустрията бълваше синтетични аромати и все по-малко хора желаеха да си купят истински парфюм, защото производството им се оскъпяваше и те ставаха все по-недостъпни. Почувствах в гърдите ми да се надига познатата паника и посегнах към тетрадката с рецепти за аромати. Ако исках да постигна по-голям напредък, трябваше да прекарвам повече време в Грас. Цели седмици, а не само по няколко дни, откраднати оттук-оттам.
	След като затворих вратата на офиса, една от снимките на Джеймс привлече погледа ми. Той често идваше в магазина, за да чуе мнението на Натали или моето относно снимките, които бе направил, или да ни се оплаче колко се дразнят французите, като видят един висок англичанин да се мотае по Лазурния бряг с апарат в ръка. Въпреки всичко беше впечатлил мосю Роух с работата си и вече се чувстваше по-независим. Няколко от снимките му бяха отпечатани на картички и аз получих първата от тях, лично надписана от него, в пощенската ми кутия. Тя все още стоеше на бюрото ми.
	Освен мосю Роух, Джеймс успя да впечатли и мен. След като изпихме по едно питие по случай наемането му на работа, ние се срещахме и по други поводи, както и без повод, просто защото ни беше приятно заедно. Той ме караше да се смея, а след смъртта на татко не ми се бе случвало често. Хуморът и доброто ми настроение се завърнаха и разцъфтяха отново благодарение на него. Дори Люсиен забеляза това. Не му казах защо, нито кой беше причината за тази промяна.
	— Дошла си много рано тази сутрин — отбеляза Натали, прекъсвайки мислите ми, когато влезе в офиса и сложи на бюрото ми прясно изпечен хляб със стафиди. След което ме погледна въпросително и скръсти ръце върху морскозелената си блуза.
	— Какво има? Какво се е случило?
	— За какво питаш? — попитах невинно.
	— За усмивката върху лицето ти. Не можеш да скриеш нищо от мен. Би трябвало вече да го знаеш.
	— О, Натали! Няма да повярваш. Виж! — Подадох й писмото и седнах на ръба на бюрото си, докато го четеше.
	— _Non!_ — въздъхна тя. — Това е чудесно! — Когато свърши да чете, ме прегърна с цялата обич и подкрепа на майка и ние останахме така за миг, щастливи, че съдбата ни бе срещнала с толкова добри хора.
	Докато пихме кафе, говорим и не спирахме да мечтаем, като си представяхме как холивудските звезди се парфюмират с ароматите на „Дювал“, как нашето име щеше да се разнася от уста на уста. Нашите парфюми щяха да се търсят и купуват от всички. Мечтаехме за бъдеща парфюмерийна къща.
	По-късно, след като и двете се успокоихме и поизтрезняхме от обзелата ни еуфория, разговорът се прехвърли върху липсващата съставка за парфюма „Дом“ и желанието ми да прекарвам повече време в Грас.
	— Като заговорихме за това, смяташ ли да приемеш предложението на Джеймс?
	— Имаш предвид да се срещна с него днес в Грас?
	— Много добре знаеш какво имам предвид — кимна Натали.
	— Ами, аз така или иначе трябва да отида, така че предполагам ще се срещнем — отвърнах небрежно и се изчервих при мисълта да прекарам деня с него.
	— Ако искаш да хванеш ранния автобус, той тръгва след двайсет минути. Така че побързай. — Натали ме целуна по бузата. — Ще се видим в понеделник. И още веднъж поздравления! Новините бяха прекрасни! Грейс Кели! Добре че предложих да я скрием в офиса, нали?

	* * *

	Притиснах нос в стъклото, докато автобусът преминаваше покрай нивите със слънчоглед. Яркожълтите им лица с корони от зелени листа се опитваха да стигнат слънцето. Лавандуловите полета цъфтяха неистово в кралско лилаво и скоро щяха да бъдат окосени. След тях идваха жасминовите. Гъсталаци от диви ягоди растяха на сянка в закътани горички, пръснати из целия скалист пейзаж. Веселият им червен цвят избледня, докато автобусът се катереше по криволичещия път към Грас, където багрите се сменяха. Червено, лилаво, жълто, зелено и яркосиньото на морето. Пейзажът беше напоен от цветове и преливаше. Красивият Прованс и Лазурният бряг. Моят дом. Не можех да си представя да живея някъде другаде.
	След като влязох вкъщи и установих с облекчение, че мама я няма, взех велосипеда си от хамбара, сложих един букет свежи цветя и още няколко неща в кошницата, и се метнах на него. Бях изпълнена с добро настроение и звъннах с малкото звънче, прикрепено с червено-бяла панделка към дръжката му. Преди да отида във фабриката, където имах уговорена среща с Джеймс, разполагах с малко време, за да видя моите мили съседи. Заради претоварения туристически сезон в Кан, все ги пренебрегвах. Първата ми спирка щеше да бъде хлебарницата, а след това при мадам Клое — мила шейсетгодишна вдовица от войната, която не бе благословена с деца и живееше съвсем сама. Тя ме познаваше още от дете и обичаше да прекарва време с мен. Двете клюкарствахме като квачки, обсъждахме събитията в града и взаимната ни любов към киното. Веднъж в месеца аз я придружавах до Кан, за да гледаме последния нов филм. Тя беше най-щастлива, когато сядахме в тъмния салон, хващаше ръката ми, а зад нас се чуваше тихото бръмчене на прожекционния апарат.
	Когато завих по каменистата алея, се усмихнах. Бях разказала на мадам Клое, че съм се срещнала лично с Грейс Кели, но тя не ми повярва. Всъщност и аз самата все още не можех да повярвам.
	В хлебарницата ухаеше сладко на прясно изпечен хляб. Един едър мъж с румени бузи и престилка, вързана върху големия му корем, шеташе зад щанда и продаваше вкусните си произведения на опашката от верни клиенти.
	— Бонжур, мосю Рено — поздравих, когато дойде моят ред. — Виждам, че отново не се грижите за горката ваза — сложих букета от свежи цветя във вазата до касовия апарат. — Ето, сега хлебарницата ви изглежда толкова красива, колкото и ухае.
	Той се усмихна.
	— О, Софи! Не си се мяркала наскоро. Старият Жак вчера пита за теб. Очаква те, за да довършите партията шах.
	Милият Жак. Другият ми по-възрастен приятел. Той имаше семейство, което бе в Париж, но живееше съвсем сам в Грас и въпреки че през повечето време не се оплакваше, винаги се радваше да ме види. Беше втори в списъка ми за посещения. Истината бе, че колкото и да се преструвах, че скъпите ми стари приятели разчитат на мен, беше точно обратното. Те ми осигуряваха информация за всичко, което се е случило в градчето в мое отсъствие, и тъй като познаваха добре татко, обичаха да си припомнят добрите стари времена и ми говореха за него. За мен те бяха връзката ми с миналото. Бяха част от плодородната земя на Грас, в която и аз бях пуснала дълбоки корени.
	— Какво да бъде днес, Софи? Любимият ти _tarte au citron_*? — попита бодро мосю Рено.
	[* Tarte au citron — пай с лимон. — Б.пр.]
	Избрах си киш с аспержи за обяда ми по-късно, багета с маслини за Жак и любимия селски хляб, поръсен със стафиди и ядки, за мадам Клое.
	След като пих кафе с нея и постоях за малко при Жак, подкарах велосипеда си по хълма към фабриката, която бе в покрайнините на града. Нямах търпение да видя работниците си и след това да прекарам времето си в лабораторията с „Дом“. Колкото до Джеймс, аз всъщност… Така де, всъщност не бях съвсем сигурна как да му покажа биещото сърце на „Дювал“. Имах чувството, че щях да разголя своето сърце пред него, а там съхранявах моите тайни и най-съкровени желания.
	Когато приближих входа на фабриката, отдалеч видях, че вече ме чака. Висока, привличаща погледа фигура, облегнала се небрежно на вратата. Неизменната шапка засенчваше лицето му, ръкавите на ризата бяха навити до лактите, а фотоапаратът висеше на врата му. Винаги изглеждаше така, сякаш всеки момент е готов да тръгне на лов. Чудех се дали някога въобще облича костюм и вратовръзка, но не можех да си го представя без вечната шапка, залепнала за главата му. Въпреки това подозирах, че ще изглежда много хубав с официално облекло. Изненадана от посоката, в която тръгнаха мислите ми, разхладих с ръце лицето си, което се зачерви вследствие на знойния ден и от мислите ми за Джеймс.
	Щом ме видя, той направи театрален жест, поглеждайки часовника си.
	— За пръв път и аз да дойда навреме — рече с усмивка. — Но вие закъсняхте пет минути.
	— Не бях сигурна, дали си спомняте, че имаме среща — отвърнах, без да обръщам внимание на опита му да ме подразни.
	— Мислех, че е по-скоро уговорка, а не среща, но все пак запомних. И ето ме тук.
	Скрих усмивката си, докато търсих ключовете в кошницата и отключих вратата, като притиснах с една ръка широкополата си шапка, тъй като един горещ порив на вятъра заплаши да я отвее. Слънцето беше ярко и силно, и аз се бях облякла подходящо, защото щях да прекарам голяма част от деня на открито, за да инспектирам работниците на полето. Винаги, когато идвах в Грас, имаше ужасно много неща за вършене. Но на мен ми харесваше — тежката работа, процесът на обработката, творческият процес.
	— Готов ли сте за обиколка, мосю? — попитах.
	— _Mais oui, oui_ — отвърна той.
	Разсмях се.
	— По-добре не говорете френски. Правите го много зле.
	— А вие не бъдете толкова сериозна — отвърна той, вдигайки вежди.
	На свой ред аз завъртях очи, имитирайки раздразнение, но на устните ми имаше усмивка. Погледът ми падна върху апарата, висящ на врата му.
	— Ще ви помоля да не правите снимки вътре. След това можете да се разходите навън и да снимате всичко, което ви хареса.
	Той се намръщи леко, след което попита:
	— Какво толкова тайно правите вътре? Секретни оръжия ли?
	— Нещо подобно — отговорих, като го въведох във фабриката. — Формулата за един парфюм може да отнеме години за разработка, докато стане перфектен. Затова всеки парфюм е специален, уникален и безценен. Ако разкрием тайната за производството им, те ще се превърнат в нещо обикновено, ще загубят тайнствеността, която ги прави произведения на изкуството, за които клиентите плащат добри пари.
	— Но, да, разбира се. Всичко си има цена. Предполагам, че само най-богатите могат да си позволят да миришат най-хубавите парфюми.
	— Нещо такова — признах. Ако знаеше само по какво тънко въже балансирах и с какви усилия успявах да запазя равновесие между финансовата разруха и потенциалния успех! — _Bon._* Това е приемната.
	[* Bon (фр.ез.) — добре. — Б.пр.]
	Отстъпих назад, за да се насладя на полилея, на копринените завеси по прозорците и на плочките на пода, наредени красиво в традиционна черно-бяла композиция. Във вазите и аплиците, пръснати из целия салон бяха подредени букети от орхидеи и лилии. Луксозно канапе стоеше до далечната стена с прозорци, откъдето се виждаше невероятна гледка навън към виещите се улички и покритите с цветя полета и долини. Мама винаги обвиняваше татко, че бил прекалено екстравагантен в избора си, но той искаше само най-доброто за „Дювал“ и аз му се възхищавах за това.
	— Намираме се в центъра на града, за да ни посещават туристите, да обиколят фабриката, да разгледат и да си купят от нашите парфюми и сапуни. Имаме осем помещения — офис, лаборатория, склад, магазин за сувенири и четири цеха, където работят машините — махнах с ръка към рецепционистката ни, която говореше по телефона. — В сравнение с „Фрагонар“ и „Молинар“ ние сме по-малко производство, но имаме всичко, което ни е нужно. Засега.
	Джеймс вдигна въпросително вежди.
	— Засега? Значи планирате разширение?
	— Човек никога не знае какво го чака в бъдеще — усмихнах се на изражението му. Той вече бе искрено впечатлен от видяното досега. А аз бях изненадана колко много ме интересува неговото мнение. — Това е Жулиет, моята рецепционистка и човекът, който разрешава всички проблеми.
	— Бонжур, мадмоазел Дювал. Мосю — поздрави Жулиет, а очите й светнаха от любопитство при вида на високия непознат мъж до мен.
	— Някакви съобщения? — попитах, опитвайки се да не обръщам внимание на интереса й към Джеймс.
	— Да. Обади се Майкъл Ливър. Отново. И Едуард Бомон от „Парфюми Бомон“, както и двама агенти на недвижими имоти от Париж — изрисуваните й с молив тънки вежди се извиха подозрително. Не бях казала на персонала за предложението за покупка на земята ми. Не исках да ги тревожа, но знаех, че си говорят помежду. Работниците ми бяха лоялни към мен, но, естествено, се тревожеха за бъдещето си. Както и аз.
	Взех списъка с обаждания от ръката на Жулиет. Бях ядосана. Майка ми очевидно продължаваше да води зад гърба ми преговори с разни агенти, без да ме пита, нито да се консултира с мен. Докато бях заобиколена от всички тези акули, които ме разсейваха и отвличаха вниманието ми, никога нямаше да успея да създам навреме моя звезден аромат.
	— Добре ли сте? — попита ме Джеймс, забелязвайки промяната в настроението ми. — Изглеждате малко бледа.
	— Благодаря за комплимента — отвърнах сухо. — Просто майка ми отново… — затворих устата си навреме, защото не бях готова да излея всички свои тревоги тук, насред приемната на фабриката, и то пред човек, който не познаваше нито моето семейство, нито наследството, което се опитвах така отчаяно да опазя. — _Rien du tout._ Няма нищо, всичко е наред. Оттук, моля.
	Потиснах неприятните емоции и поведох Джеймс през поредицата двойни врати из фабрика. Минахме през залата за извличане на етеричните масла, където стъклените рафтове бяха покрити с пресовани в масло цветя, за да се извлекат етеричните им масла. Върху насрещната стена на помещението със същата цел се нагряваха животински мазнини. Обясних, че след извличането, маслото се пречиства и дестилира. Показах гигантските медни казани, окичени като коледни елхи с всевъзможни тръбички и манометри.
	— Един парфюм може да е съставен от стотици вещества, ето защо е много важно формулите да се записват внимателно — при тези думи пъхнах по навик ръката си в чантата, висяща на рамото ми, за да се уверя, че скъпоценната тетрадка е там. Когато пръстите ми докоснаха кожената й подвързия, се успокоих.
	— Тук наистина е удивително! — рече Джеймс, оглеждайки внимателно всеки уред и машина. — Нямах ни най-малка представа, че парфюмите се правят чрез толкова много и сложни процеси и че всичко трябва да бъде толкова прецизно.
	— Това е колкото наука, толкова и изкуство. Нещо като вашите снимки.
	Докато говорех за различните сезони на растеж на цветята и отговарях на въпросите му за начина, по който се берат, тревогата и раздразнението ми започнаха да намаляват. Щях да завърша новия парфюм, щях да го направя ефирен и да го превърна в най-чувствения аромат, който някога съм разработвала. И така щях да спася всичко това тук. Щях да спася „Дювал“. Вече бях доста напреднала и новата линия беше почти готова, за да произвеждаме „Звездна светлина“. Щях да намеря парите, за да го финансирам, дори ако трябваше да се моля на дявола за това. После щях да измисля какво ще правя с майка ми.
	— Вие на този етаж ли работите? — попита ме Джеймс, наблюдавайки работниците, които инспектираха машините.
	— Не много често. Прекарвам повечето време в моята лаборатория или в офиса.
	Докато проследявахме процеса, той стоеше близо до мен и аз чувствах присъствието му осезаемо. Имаше нещо в Джеймс Хендерсън, което не можех да проумея. Някаква скрита енергия, някакъв потенциал, като вулкан, който всеки миг ще избухне с пълната си сила и разрушителна мощ. И макар че излъчваше вродена самоувереност, чувствах, че под повърхността се спотайваше несигурност. Сякаш търсеше нещо, с което да излекува дълбока рана. Комбинацията от сила и крехкост бе очарователна и пленителна, а в ума ми започваше да изплува една формула: масло от бергамот* — заради чистия и силен аромат, амбра — заради почти животинската чувственост, и мъх — заради аромата на треви и торф, както си мислех преди. Парфюмът „Дювал“ за мъже.
	[* Бергамот — цитрусов плод, подобен на лайм. — Б.пр.]
	Бързо извадих тетрадката от чантата си и отворих на чиста страница. Най-отгоре написах инициалите „ДжХ“ и записах съставките, както и някои от характерните им черти, за да ги опиша. Затворих доволна бележника и го върнах обратно в чантата си.
	Джеймс ме наблюдаваше. Стоеше на няколко сантиметра от мен, а в очите му имаше любопитство.
	— Какво си записахте?
	Дъхът ми спря заради близостта му.
	— Получих проблясък на вдъхновение. За мъжки одеколон.
	— Подозирам, че няма да го споделите с мен.
	Той конспиративно сложи пръст на устните си.
	— _Pas de chance_* — усмихнах се аз.
	[* Никакъв шанс. — Б.пр.]
	Джеймс вдигна ръце, имитирайки, че се предава.
	— Поне сте честна. Предполагам, че вашите парфюми са като непроявения негатив на снимка. Всичко е там, но не се вижда и ще излезе наяве едва след като премине през процесите на проявяване и копиране. Тогава ще оживее и накрая ще видиш онова, което си се опитал да уловиш, докато си гледал през обектива. Ние сме алхимици, мис Дювал. Съвременни магьосници.
	Аз се разсмях на ентусиазма му. Звучеше почти като татко.
	— Точно така.
	Когато стигнахме до следващото работно място, посочих жената, която се движеше бавно през големи купчини сапуни.
	— На тези маси се пакетират парфюмите и сапуните, преди да ги изложим в магазина или да ги изпратим в други части на страната и света. Ние все още нямаме особено силно международно присъствие, но няколко наши продукта се продават в Лондон и Амстердам, и много в Белгия.
	— Струва ми се, че са групирани според цветния си код, или някаква специфична система. — Той се наведе напред, лицето му почти се залепи към стъклото.
	— Имате набито око — засрамих се от глупавия си коментар. Разбира се, че има набито и точно око. Нали беше фотограф. — Разделяме ги според годината, когато са произведени, и ги излагаме в магазина за подаръци според сезонността или по теми.
	— Имате доста работа тук. — Той ме изгледа внимателно, изражението му беше сериозно. — И ръководите всичко това сама?
	Почувствах се неудобно под настойчивия му поглед и пристъпих неловко от крак на крак.
	— Сега да. Понякога работата е много. Преди мен баща ми ръководеше всичко. — Гласът ми секна. — Той загина през войната.
	Джеймс очевидно се стегна, преди да кимне с разбиране.
	— О, съжалявам. Съжалявам да го чуя. Много добри и достойни мъже загинаха през тази война. Аз също нося белези от нея.
	Огледах внимателно лицето му. То беше гладко, без дефекти или белези.
	— Не всички белези са физически — добави той, сякаш прочел мислите ми.
	Като не знаех какво да кажа или защо така бързо се открих пред него, побързах да сменя темата на разговор.
	— Да, всъщност цялото ни производство и опаковка се прави на ръка.
	— Не е ли много старомодно?
	— Това е единственият начин — отговорих твърдо. — Трябва да поддържаме репутацията си по отношение на качеството и лукса.
	Той се разсмя.
	— Вие знаете съвсем точно какво искате.
	Посрещнах смело погледа му.
	— Разбира се, че знам. — Светлокафявите му очи станаха топли и кехлибарени и аз осъзнах какво имаше предвид. — Повечето жени знаят какво искат, макар че това често изненадва мъжете в живота им. — Обикновено не бях толкова смела, нито толкова приказлива. Съдейки по изражението на лицето му, можех да кажа, че изненадах както него, така и себе си.
	Той се прокашля.
	— Това изглежда е френска традиция. Изключително похвално качество. Наистина. Възхищавам се искрено на това, което правите, Софи. Трябва да се гордеете.
	Бях толкова поласкана, че не знаех какво да отговоря. От много време никой не беше се възхищавал от мен, нито ми бе казвал да се гордея с работата си. Ускорих темпото, когато продължихме да вървим напред.
	Докато вървяхме, долових промяна в поведението на Джеймс. Той стана по-мълчалив, по-тих и по-сериозен.
	— Някой път ще вечеряте ли с мен, Софи?
	— Вечеря? — повторих глупаво.
	— Да. Делова вечеря.
	— Делова? — Ама какво ми ставаше днес? Държах се като ученичка — изчервявах се, обърквах се, почти заеквах, бях тромава и непохватна, направо загубих ума и дума — за каква работа става дума?
	— Има нещо, което бих искал да обсъдя с вас. Свързано е с парфюмерията.
	Раменете ми увиснаха леко и аз прибрах тъмните къдрави кичури зад ухото си, за да не изглеждам прекалено небрежна. Донякъде бях разочарована, че иска да говорим за бизнес, макар че не биваше. Какво ли щеше да каже Люсиен, ако научеше, че съм вечеряла с друг мъж? Все още не бях забравила неговата бизнес вечеря с онази ослепителна блондинка в хотел „Карлтън“ в нощта, когато се срещнах там с Грейс. Той я забавлявал, докато била в града, нали така каза? Е, и аз щях да направя същото, нищо повече.
	— _Très bien_* — отговорих. — Значи делова вечеря. Ще проверя програмата си.
	[* Много добре. — Б.пр.]
	Усмивката му можеше да запали хиляда свещи.
	— Аз също ще проверя моята.


>>
C>
#	Затегнете коланите! Не ставайте от дивана и не гасете телевизора, защото те ще се срещнат в Монте Карло!

	__Грейс Кели на премиерата на „Да хванеш крадец“ в Ню Йорк!__
	__Репортаж на Анджелина Уест за „Хералд“__
	След неотдавнашната премиера на последния филм на Алфред Хичкок в Ел Ей и Филаделфия звездите не пропуснаха премиерата на „Да хванеш крадец“ в „Парамаунт Тиатър“ в Ню Йорк. Главните герои във филма — Кари Гранд, който играе ролята на дребния джебчия Джон Роби, и любимката на Хич — Грейс Кели (блестяща в ролята на Франсис), изтърпяха стоически една подгизнала от дъжд нощ в Ню Йорк, за да посрещат събралите се гости, които бяха щастливи да бъдат „пренесени“ в огряната от слънце Френска Ривиера, където е сниман филмът.
	Мис Кели бе ослепителна в дългата си до земята рокля, създадена от Едит Хед* от студиото на MGM. Хед също така е автор на всички костюми за филма „Да хванеш крадец“ и за костюма на мис Кели в предишната кинолента — „Прозорец към двора“. Тя е създател и на невероятното бюстие, с което мис Кели бе по време на раздаването на „Оскари“-те за най-добра актриса на двайсет и седмото издание на Наградите на Академията по-рано тази година.
	[* Едит Хед (1897–1981) — американска дизайнерка на костюми с осем „Оскара“, сред тях за филмите „Римска ваканция“, „Ужилването“, „Всичко за Ева“. — Б.пр.]
	Носят се слухове, че миналата година по време на снимките на „Да хванеш крадец“ на Френската Ривиера мис Кели е проявила интерес към градините на княжеския дворец в Монако, които зърнала от високия крайбрежен път над малкото княжество. По странно стечение на обстоятелствата тя бе поканена да посети двореца на негова светлост принц Рение III, докато бе гост на филмовия фестивал в Монако през май тази година. В една незабравима сцена от филма героите на Кели и Грант спират за пикник край един от главозамайващо острите завои по шосетата, които са емблема на Ривиерата. Пътища, които, честно казано, ужасиха и репортера на тази статия!
	В една от сцените мис Кели и Кари Грант са заснети как четат. „Филаделфийски бюлетин“, където заглавието на първа страница гласи: „“The City"*1 гледа световната премиера на филма с Грейс Кели". Може би Боб Хоуп*2 не е бил толкова далеч от истината, когато при откриване на церемонията по раздаването на наградите на Академията, се пошегува, че би трябвало да има специална награда за смелостта на продуцента, който е избрал на кастинга за филма Грейс Кели.
	[*1 The City — съкратено название на Ню Йорк. — Б.пр.]
	[*2 Боб Хоуп (1903–2003) — американски комедиен актьор, певец и танцьор от британски произход, бил е водещ на церемонията по раздаване на „Оскари“-те. — Б.пр.]
	Тя е много търсена, тя е звезда, която блести все по-ярко. Това ни кара да се питаме какво ще донесе бъдещето на това скромно момиче от Филаделфия, превърнало се в любимката на Америка.
C$


>>	15
>>	Софи

	_Грас, август_
	Деловата вечеря с Джеймс най-накрая щеше да се състои в първия петък на август. Аз предложих да вечеряме у дома. Така не беше прекалено официално. В петък през нощта мама нямаше да си бъде вкъщи, а в казиното на Монте Карло, където сервираха безплатни напитки за постоянните посетители. Въпреки че може да изглежда безразсъдно да поканя нов приятел на вечеря — при това мъж, не се тревожех, нито притеснявах. Тъй като Люсиен отсъстваше за известно време от града, можех да разполагам с времето си както желая.
	Нощта бе прекрасна, по-перфектна не можеше да бъде. Наблюдавах Джеймс през масата, докато с устни докосвах чашата си, и се чудех какво ли би си помислила майка ми за този чаровен англичанин. Той бе толкова различен от Люсиен, във всяко едно отношение и по всеки един начин.
	Когато стигнахме до диджестива, Джеймс ми изложи своето бизнес предложение.
	— Не искам да прозвучи грубо, Софи, но твоят бутик в Кан прилича повече на аптека, отколкото на място, свързано с изкуство, цветя и дъхави полета. Той е малко… как да кажа, стерилен — при тези думи вдигнах въпросително вежди. Той продължи: — Виждам празно място на стената, където може да виси постер на поле с лавандула. Или вместо скучния огледален прозорец да има колаж от розови листенца и гардения, който би придал повече цвят и настроение. Можеш да ми кажеш, да си гледам моята работа, но аз наистина мисля, че би могла да провокираш у посетителите тук аромата на всеки парфюм чрез образите на цветята, от които е направен. Вземи този великолепен пейзаж, който толкова обичаш, и го пренеси в магазинчето си. Ароматите, които създаваш, имат същата цел, нали? Ароматът на Грас, силата и красотата на природата.
	Той продължи да говори и за неизползваното пространство на гърба на моите визитни картички, както и за брошура, която да дава информация за съставките на парфюмите.
	— Нещо като книга с рецепти за парфюми.
	Скоро осъзнах, че съм съгласна с него.
	— Много си убедителен — отбелязах, докато си мислех колко заинтересован е от моя бизнес и колко бързо бе разбрал любовта ми към земята и традициите, върху които татко с много обич и внимание бе създал „Дювал“. Седяхме на терасата под чинара, заобиколени от безкрайните полета с жасмин. На заден план жужаха пчели, а докато нощта падаше, Джеймс забеляза светлинките от фенерчетата на няколко светулки.
	— Ти уцели най-подходящото време в годината — казах, като вдигнах ръце зад врата си с безгрижен жест. — Светулките скоро ще си отидат. Става прекалено горещо за тях. Дори съм изненадана, че все още са тук.
	Той сипа още розе в чашите ни.
	— Трябва да емигрират в Англия. Там няма да намерят сухо място.
	Аз се засмях.
	— Да не искаш да кажеш, че вали непрекъснато?
	— Не непрекъснато, но през повечето време. Ти никога ли не си идвала на острова?
	Поклатих глава.
	— Не, но ми се иска да видя Бъкингамския дворец, да се разходя по прочутия „Мол“*.
	[* Булевард в Уестминстър, Централен Лондон, дълъг 930 м, простиращ се от Бъкингамския дворец на запад до Трафалгар Скуеър на изток през арката на Адмиралтейството. — Б.пр.]
	Той се разсмя.
	— О, значи си роялистка? Привличат те кралици и принцеси?
	Аз отпих глътка вино.
	— Не. По-скоро съм очарована от историята и традициите. Израснала съм с това. — Облегнах се на стола. — И, разбира се, малкото момиченце в мен някога си представяше, че е принцеса. Нима не го правят всички малки момиченца?
	Той се поколеба, преди да вдигне чашата си към мен.
	— А сега ти си принцесата на парфюмите! За твоя успех, мис Дювал. За истинските артисти във всички области на изкуството.
	Чукнах чашата си в неговата, отпих глътка и се загледах в заобикалящите ни полета, чиито цветове преливаха от зелено и бяло до всички нюанси на синьото и сребристото, докато слънцето падаше все по-ниско в небето.
	— Вниманието и грижата към детайла, предаността и всеотдайността, когато нещата не вървят добре, отличават истинския артист от любителя — отбелязах, тъй като благодарение на топлото сияние, което виното разля във вените ми, езикът ми се развърза.
	Джеймс не отговори. Само прекара пръст по крайчето на чашата си, което я накара да зазвъни.
	— Много си мълчалив, Джеймс. Това е необичайно за теб.
	— Понякога имам причини да съм мълчалив. Толкова, колкото и всеки друг човек.
	Зачудих се кой или какво бе онова, което обсебва мислите му и тихите мигове, когато е сам със себе си.
	— Светлината тук е невероятна. Направих най-хубавите снимки в живота си. Никога не съм си представял, че мога да живея някъде другаде, освен в Лондон. Но ето че тук, в Прованс… тук има нещо вълшебно, нещо, което излъчва магия.
	Усмихнах се, доволна и поласкана от думите му повече, отколкото би трябвало.
	— Мислиш ли, че би ти харесало да избереш Прованс за свой дом? Ти доста бързо се влюби в него, Джеймс.
	Думите ми прозвучаха като покана, която той прие.
	— Може и да го направя — прошепна, като вдигна ръката ми от масата и долепи устните си към нея.
	Трябваше да я отдръпна веднага, но не го направих. Когато той стана и заобиколи масата, когато ме вдигна на крака и притисна към себе си, трябваше да се съпротивлявам, но отново не го направих. А когато видях желанието в очите му, не трепнах, не се подвоумих, а сама се притиснах към него.
	Той обхвана лицето ми с ръце и притисна устните си към моите.
	Аз се потопих в тяхната топлина и нежна настойчивост. Предадох се на този чаровен мъж, когото познавах само от няколко седмици, но въпреки това имах чувството, че го познавам от години. И за един благословен миг стоях под покрова на звездите, обгърната от аромата на жасмина и от неговите ръце, и се превърнах в пламъче от свещ на капризите на бриза. Неочаквано се почувствах жива. Безгрижна и щастлива.
	Толкова щастлива, че дори не чух, че мама се връща. Толкова щастлива, че не чух потропването на токчетата й по теракотените плочки, когато излезе на терасата. Толкова щастлива, че дори когато чух името си, когато долових шока, изненадата и гнева в гласа й, въобще не й обърнах внимание. Не ме интересуваше.
	Нищо не ме интересуваше. Много по-късно, когато виковете и обясненията бяха отвеяни от топлия нощен вятър над нивите и полетата, успях да осъзная какво се бе случило. И не съжалих нито за миг.
	Която и да беше тя — тази нова Софи, Софи, която си кореспондираше с една холивудска звезда, която се смееше и флиртуваше с хубавия англичанин и която намери смелост да се открие пред него, тази нова Софи аз харесвах повече, отколкото онази, която се прибираше вкъщи рано-рано, която се предаваше и отстъпваше пред изискванията и заповедите на майка си и изпълняваше всичко, което приятелят й искаше от нея. Тази нова Софи ми харесваше много, много повече.


>>	16
>>	Джеймс

	Последния път, когато бях хванат по „бели гащи“ от нечия майка, бях пъпчив седемнайсетгодишен младеж, в чиито вени бушуваше коктейл от хормони и евтино уиски. Не си спомням името на момичето, но помня как чантата на майка й ме удари здраво по гърба и продължи да ме блъска, все едно бях досадна конска муха. И ето че отново се озовах под ударите на вбесената майчина чанта. При това майката на Софи имаше много повече основание от майката на онова момиче.
	Смотолевих едно извинение и към двете, грабнах шапката си, излетях през градинската порта и изтичах пред къщата, където бях паркирал старата „Веспа“ на Натали. Докато ровех в джобовете си за ключовете, чух гласовете на двете жени, които викаха и се бомбардираха взаимно с обвинения на френски. Единствената дума, която можех да чуя ясно, бе „Люсиен“, който и да беше той. Може би починалият й баща. И през ум не ми мина да остана по-дълго, за да разбера.
	Нощта бе една от онези изключителни нощи на Ривиерата: с огромна пълна луна и аромати, уханна и преливаща от възможности. Стисках дръжките на „Веспа“-та, надявайки се мекият бриз да охлади възбудата ми, докато следвах виещия се като змия път сред скалите, малко уплашен, но все пак възбуден от острите завои и стръмните участъци, както и от бездънните пропасти отдясно и каменистите сипеи от лявата ми страна. Натали беше права. Скутерът _бе_ истинско забавление. Но въпреки че мисълта ми бе обсебена главно от пътя, не можех да прогоня Софи от ума си. Все още усещах вкуса на виното и уханието на червилото й по устните си.
	— По дяволите, Софи — огледах смрачаващия се пейзаж с чувство на неудовлетвореност. — Много си сладка.
	Опитах се да успокоя забързания пулс на сърцето си, като се потопя в звука на вятъра. Но това не помогна. Вероятно бе по-добре, че бяхме прекъснати. Софи беше права. Много бързо се влюбих. Прованс и мадмоазел Дювал ме прелъстиха и омаяха, плениха мислите ми и оцветиха преценката ми. Да имам чувства към Софи, нямаше никакъв смисъл. Преди всичко ние бяхме много различни. Тя беше сериозна, фокусирана и образована, краката й стъпваха здраво върху френската земя на фамилното й наследство. Аз не притежавах нито едно от тези качества. „Лекомислен и разсеян“ бе най-любимото обвинение на Марджъри. Не й бях споменал за Емили дори когато имах отличната възможност да го направя, нито за Марджъри и „другия човек“, както и да се казваше той, нито за усложненията, които ме очакваха в Англия. Как бих могъл да имам някаква връзка със Софи, когато тя не знаеше нищо за мен? Макар да се преструвах, че съм оставил живота си в Лондон за това лято, всъщност не бях. Той продължаваше да е с мен, като къща в провинцията, чиито мебели са били покрити с чаршафи, за да не се прашат, и очакваха прислугата да ги вдигне, да дръпне завесите, да отвори прозорците, за да подготви мястото за завръщането на стопаните. Когато мислех за озадаченото чумерене на Емили и бузките й, целите осеяни с лунички, се чудех какво въобще правех тук.
	Докато следвах светлините, които прелитаха като огърлица по крайбрежието, пътят слезе рязко надолу към Кан и километрите останаха зад мен. Луната изгря над хоризонта като огромна перла, увиснала на невидима верижка. Трябваше да си взема един студен душ, за да отмия мис Дювал и спомена за нея. А утре щях да се опитам да забравя целувката ни, да забравя за нея, въпреки че ударите от чантата на майка й по гърба ми ми напомняха за нея.
	Но се оказа, че нощта все още не бе свършила за мен.
	Когато спрях пред пансиона, видях мадам Бисе да ме очаква на прага. Което ме изненада и разтревожи, защото вече беше късно, а тя обикновено си лягаше рано.
	— Бонсоар, мадам — казах. — Вечерта е много хубава, нали?
	Тя ми подаде един плик.
	— Имате телеграма, мосю. От Лондон. Надявам се новините да не са _mauvaises nouvelles_*.
	[* Лоши новини. — Б.пр.]
	Благодарих й и отидох директно в стаята си, където прочетох телеграмата на спокойствие.
C>
	Джим. Лоши новини. Страхувам се. Изглежда оцелях във войната с нацистите, за да ме хване проклетият рак. Дават ми още шест седмици. Само шест тъпи седмици. Ще бъде хубаво да видя един стар приятел. Може би е време да отворим онази бутилка уиски, която пазиш за специален случай. Аз съм в „Свети Тома“. Теди
C$
	Мадам Бисе извади паспорта ми от сейфа. Взех решението моментално. Тази нощ щях да се върна в Лондон. Шест седмици ми изглеждаха като шест минути и всеки миг от тях, прекаран във Франция, щеше да бъде изгубено време, което нямаше да прекарам с Теди.
	Сърцето ми се качи в гърлото, ръцете ми трепереха, когато седнах на бюрото, за да напиша писмо на работодателя ми мосю Роух от фотостудиото. Обясних причината за неочакваното си заминаване, извиних се и помолих за разбирането му. Какво повече можех да направя? Мадам Бисе ме увери, че утре сутрин лично ще занесе писмото ми на мосю Роух. И тръгнах.
	Пътувах без спиране от Кан до Париж, оттам до Кале, където взех първия кораб за Дувър. Докато Франция се отдалечаваше в тънката рехава мъгла, аз се опитвах да проумея как е възможно Теди да умре. Не можех да си представя как така няма да бъде до мен, за да ми дава съвети или да ми вдъхва кураж. Мисълта за жената и децата му бе ужасяваща. Попих сълзите в очите си, сгънах кърпичката и я пъхнах в джоба. Заедно с нея „сгънах“ и спомена за Софи, като го оставих за друго време: търсещите й очи, мекотата на устните й, прекрасният ден, който прекарахме заедно — всичко това беше скрито в гънките й. Засега единственото, което имаше значение, бе да се прибера у дома.


>>	17
>>	Софи

	Въпреки ужасната кавга с майка ми, когато на другата сутрин се събудих, останах в леглото с усмивка и потънала в мечти. Мечти, в които главната роля играеше Джеймс.
	_Тази целувка._
	Как можех да мисля за нещо друго? Споменът за силуета му в светлината на луната и за лицето му, надвесено над моето, ускори пулса ми. Миг след това ме заля вълна от вина. Боже! Бях се целувала с друг мъж.
	Дръпнах завивката до носа си и затворих очи срещу златистата слънчева светлина, която безмилостно се изливаше през прозореца. Как можах да си позволя да прекарам цял ден и цяла вечер с Джеймс? Ние наистина говорихме за работа. Ако научеше, Люсиен щеше да ми се ядоса много, а после щеше да настрои целия град срещу Джеймс.
	Трябваше да прогоня мосю Хендерсън от ума си.
	Станах от леглото, облякох леки ленени панталони и риза, сложих сламената си шапка и взех кошница от хамбара. Майка ми ни се виждаше, ни се чуваше. Без съмнение още спеше, потънала в махмурлука от изпитото бренди, а аз нямах никакво желание да я будя. Трябваше да се разходя в свежата утрин, навън сред моите полета и простори, преди да дойдат работниците. Така щях да проясня главата си и да върна здравия си разум, преди да се заема с работата си.
	Измъкнах се тихо от къщата и тръгнах през стръмната поляна, избирайки пътя си покрай ниския каменен перваз към полетата с чаени рози. Долових уханието им още преди да ги видя. То беше нежно и отчетливо — като уханието на дъжд и сладост, смесено със силния им цветен аромат. Това бе любимото ми време в полетата сред цветята. В края на юли и началото на август, когато розите вече бяха достигнали най-пълния си цъфтеж преди няколко седмици и сега листенцата им можеха да окапят. Цветовете сякаш се опитваха да задържат своя най-дълбок и упойващ аромат, преди да настъпи краят. Един последен дар, едно последно издихание, преди цикълът на живота да завърши, за да започне отначало.
	Докато слънцето изливаше топлината си над полето и тилът ми започна да гори, се замислих отново за миналата нощ. Разговорът с Джеймс беше толкова забавен, а угощението ни — домати с босилек, сирене и вино, питка с маслини и селски хляб, въпреки простотата си, бе много вкусно. Спрях насред един ред, който бе останал почти без цветове, и благодарение на този спомен в главата ми проблесна идея. Но разбира се! Маята в сиренето, маята във виното и в хляба! Ето какво липсваше на моя „Дом“. Топлото сладко ухание на мая! През вените ми потече възбуда и аз хукнах обратно към къщи, за да запиша откритието в тетрадката, докато кошницата ми подскачаше на всяка крачка.
	След като закусих, тръгнах към лабораторията. Имах пред себе си цял ден, преди да се върна в Кан. Изпълни ме щастие, докато не си спомних обвиненията и заплахите на майка ми. Дали щеше да посмее да каже на Люсиен за вечерята и целувката? Колкото и да го обожаваше, едва ли щеше да се осмели да застраши връзката ми с него. Освен това не й влизаше в работата. Аз бях тази, която трябваше да му каже. Но не бях сигурна, че това е необходимо. Джеймс сигурно имаше много приятелки, какъвто беше чаровен и талантлив. Той скоро щеше да загуби интереса си към малката парфюмеристка, която работеше неуморно дълги часове и обичаше тишината и спокойствието на своите полета с чаени рози. Да не споменаваме, че си имаше приятел, когото обичаше. Защото аз обичах Люсиен, нали?
	Часовете се изнизаха, докато опитвах различни формули за „Дом“. Добавянето на мириса на мая очевидно действаше, но все още не можех да постигна правилното съотношение и количество. Липсваше още нещо. Нещо, което не можех да открия. Извадих тетрадката и прелистих страниците, където бях започнала да записвам идеите за новия аромат. Загледах се в компонентите, които вече бях открила и за които бях намерила точното количество на всеки елемент във формулата. Поклатих глава. Знаех, че ароматът се нуждае от един елемент, една щипка от него, за да бъде балансиран, но не бях сигурна какъв трябва да е той. Прелистих първата част на записките и се зарових в познатия почерк на татко, с който той щателно бе записал всичко, за да направи формулите по-ясни. Очите ми се замъглиха, докато проследявах с пръст страницата и в главата ми нахлу споменът за първия път, когато ми показа как да накарам да ме осени вдъхновението.
	— Трябва да оставиш на идеята да дойде сама — каза ми той, държейки ме за ръка, докато ме водеше през открития пазар, който се провеждаше всяка седмица.
	— Тя сама ли ще изплува в главата ми? — попитах невинно, докато зяпах сергиите на селяните от околността, отрупани с ярки многоцветни плодове и зеленчуци, и се чудех кога ще стигнем чичкото, който продаваше сладкиши.
	— Не веднага, не. Първо ще трябва да излезеш навън, далеч от бюрото и къщата, и да отвориш сетивата си. Обоняние, слух, допир. Да ги преживееш всички. Ти трябва да си учен, Софи, трябва да събираш данни. Трябва да попиваш всичко, мозъкът ти трябва да го погълне, а също и душата. — Той взе една ягода и я поднесе към носа ми. — Когато се отвориш към гледките и миризмите наоколо, тогава ще стане магията. Ето сега, като миришеш тази ягода, ти си създаваш спомен. И всеки път, когато помиришеш ягода, ще си спомняш за този миг и как си се почувствала. Точно това е магията, която ще прибавиш и смесиш в парфюмите си, _ma chérie_*.
	[* Скъпа моя. — Б.пр.]
	Той ме целуна по главата и ние напълнихме кошницата си с праз и гъби, пресни билки и тумбест буркан с маслини. Върнахме се вкъщи по-рано, отколкото бяхме планирали. Татко забеляза зеленото „Пежо“ на алеята. Беше колата на съседа. Когато влязохме, намерихме мама в прегръдките на Антоан Невил. И двамата бяха пияни до козирката като моряци.
	Родителите ми се караха цяла нощ, докато аз се скрих в стаята си и запуших ушите си, за да не чувам ужасните неща, които майка ми казваше на татко: че никога не била искала да има деца, че никога не го била обичала, че се чувствала като в клетка в проклетата му фабрика, в тъпите му полета и ниви, че мечтите му един ден да стане известен като Фрагонар били празни глупости. Тя му се подиграваше. Обиждаше го жестоко. Унижаваше го. На другата сутрин, когато изтрезня, се извини и на двама ни със сълзливи излияния. Целуна ме по главата и ми каза, че ме обича много. А същата вечер пак се напи и всичко се повтори отначало.
	Татко беше прав. От този ден на пазара наистина ми останаха спомени. Оттогава не съм слагала ягода в устата си.
	Въздъхнах. Споменът избледня и аз се хванах да направя нов тест, когато вратата на офиса ми неочаквано рязко се отвори.
	Стреснах се и едва не подскочих от изненада.
	— Люсиен! Уплаши ме до смърт! Едва не изтървах епруветката.
	— Здравей и на теб, _mon amoure_*. — Люсиен залепи една целувка на челото ми. — Майка ти ми се обади и каза, че имаш нужда от помощ, но си била толкова объркана, че не си знаела как да ме помолиш. Така че вече съм тук, за да те спася.
	[* Любов моя. — Б.пр.]
	Значи това беше играта, която майка ми смяташе да играе? Да ми изпрати гаджето, което тя обожаваше, за да уплаши и прогони страшния англичанин. Размърдах се на стола, докато търсех някаква версия за обяснение.
	— Да, имам нужда от помощ в склада за пакетиране. Миналата седмица трябваше да освободя няколко работници.
	— Само това ли? — Той сви рамене. — Майка ти ме накара да си помисля, че къщата гори и ако не дойда веднага, ще изгори цялата.
	— Нима? Нали знаеш колко драматична може да бъде тя? — Гласът ми прозвуча неубедително. Фокусирах се върху епруветката пред мен.
	Люсиен очевидно не долови интонацията в гласа ми.
	— От колко време работиш вече? Имам билети за балета в Монте Карло. Мислех си първо да вечеряме, а може да направим и някои покупки. Бих искал да си купя нови слънчеви очила.
	Пазаруване и забавления в града бяха последното, което исках да правя. Бях потънала дълбоко в мислите си, бях се изгубила в света на творчеството. Прекъсването в този критичен момент щеше да ме извади от релси за дни. Люсиен никога нямаше да разбере това, особено след като бе дошъл чак дотук, за да ми помогне да изляза от състояние, което, според майка ми „било толкова затрудняващо, че не съм можела да го помоля сама“.
	Прикрих раздразнението си с усмивка.
	— Защо не започнеш с пакетирането, а аз ще се присъединя към теб след няколко минути. Първо трябва да почистя тук, след това ще поговорим за плановете ни за вечерта.
	Без да ме слуша, той ме грабна в прегръдките си.
	— Знаеш ли, че ми липсваше през последните няколко седмици? Започвам да си мисля, че обичаш малката си лаборатория повече, отколкото обичаш мен.
	Като започнах да го убеждавам в обратното, осъзнах, че той може би сам бе стигнал до неприятната истина или поне до част от нея. Въпреки че въобще не ставаше въпрос да избирам между работата си и чувствата ми към него. Това би било пълен абсурд. Сравнението между тях бе неправилно и нечестно. Притиснах устните си към неговите, за да избегна необходимостта да отговоря.
	Той простена тихо, докато ме притискаше към себе си. Бях изумена от откритието колко различен бе парфюмът му от този на Джеймс. Неговият беше с топъл земен аромат. Този на Люсиен миришеше остро, хищно, сякаш искаше да вземе, да открадне нещо от мен. Парфюмът на Джеймс беше благороден, привличащ и изкусяващ — по-скоро ме приканваше да обичам, а не искаше да ме превземе и покори.
	Отдръпнах се. Почувствах се виновна. Защо сравнявах приятеля си с мъж, когото срещнах само преди няколко месеца и с когото, преди всичко, не биваше да се целуваме?
	— Мили боже, направо си като прегладнял!
	Той ме погледна през натежалите си клепачи.
	— Да, прегладнял съм. За теб.
	Трябваше да положа усилие, за да не завъртя иронично очи.
	— Колко пъти си се измъквал с тези думи?
	Люсиен се разсмя.
	— Много повече, отколкото си мислиш.
	Избутах го игриво.
	— Предпочитам да не знам.
	— Хайде, да вървим. Настоявам да оставиш играчките си и тази нощ да се повеселиш.
	_Играчки?_ Той наричаше любимата ми работа _играчка_? Реших да преглътна обидата и да не му обръщам внимание. Нямаше смисъл да се опитвам да му обясня, че създаването на ухания в моята лаборатория не беше забавление. Тя бе вдъхновение и удовлетворение… И много упорита и тежка работа. Но той едва ли щеше да разбере. Също така нямаше смисъл да оспорвам избора му на забавления за вечерта. Просто прекъснах работата си и тръгнах с него не защото исках да бъда, а защото разумът ми казваше, че така е по-правилно. Дори когато седнах в колата му, мислите ми бяха съвсем другаде. Независимо дали исках, или не да призная истината пред себе си, тя витаеше във въздуха около нас.
	Както парфюмът се изпарява от кожата. Първи си отиват връхните нотки, а дълбоките, основните нюанси остават последни. Докато се въртяхме надолу по виещия се към Монако път, всичко, за което си мислех, бе ароматът на жасмин, който остана във въздуха, когато Джеймс притисна устните си към моите.


>>	18
>>	Софи

	_Кан, август_
	Върнах се в Кан в понеделник сутринта, по-объркана и с по-голямо нежелание, отколкото всеки друг път, когато бях напускала Грас. Събитията от уикенда — първо Джеймс, а след това и Люсиен, оставиха у мен чувство на объркване и раздразнение. В офиса набързо прехвърлих вестниците и списанието, които Натали ми бе оставила, с цел да разшири познанията ми за знаменитостите, в случай че някоя от тях влезеше в бутика, за да потърси убежище. С удоволствие видях фотосите на Грейс Кели в Кан, докато вървяха снимките на „Да хванеш крадец“*, режисиран от скъпия й Хич. Гледах лицето й и си спомнях колко мила и любезна беше, колко се смяхме двете през онази незабравима вечер в хотел „Карлтън“. Имах чувството, че тогава поставихме началото на едно приятелство и бях щастлива, че я познавам. Все още нямах новини от нея, след като й изпратих мострите на „Звездна светлина“, и се надявах да не съм била прекалено настоятелна.
	[* Филм на Алфред Хичкок, Грейс Кели в главната роля — 1955 г. — Б.пр.]
	Но имаше още един човек, когото очаквах да чуя. Бяха минали цели три дни без никаква вест от Джеймс. Вероятно майка ми го бе стреснала и уплашила с виковете и ударите с чантата си. Цялата почервенях от срам. Какво значение имаше всъщност? Аз бях приятелка на Люсиен.
	— Днес ще ходиш ли да обядваш в „Максим“? — попита ме Натали и остави купчина разписки за плащания на бюрото ми.
	— Не съм гладна. Ти върви без мен.
	Тя ме изгледа подозрително, но и грижовно, докато аз неловко се размърдах в стола си.
	— Изглеждаш притеснена, _chérie_. Някакви новини от Джеймс?
	Поклатих глава.
	Натали често ме наблюдаваше по начин, който ме караше да се чувствам като отворена книга. Сякаш можеше да види дълбоко вътре в мен, през пластовете и бариерите, до самата сърцевина на душата ми. Така, както една майка би трябвало да гледа дъщеря си. Исках да сложа главата си в скута й и да й разкажа всичко. Да споделя с нея моето объркване и вълнение. Вината, която изпитвах. Но нямаше нужда да произнасям на глас всичко това. Защото тя вече знаеше. Сложи ръката си върху моята.
	— _Bien._ Защо не отидеш до студиото на мосю Роух? Той може би знае нещо.
	Погледнах в разбиращите й очи. Наистина, защо не го направех? В края на краищата аз бях модерна млада жена. Нямаше нужда да чакам един мъж да направи първата крачка. Освен това Джеймс ми беше приятел и аз все повече се тревожех заради мълчанието му.
	— Чудесна идея — отвърнах и станах от стола. — Ще го направя.
	Нямаше да мине много време и мистерията щеше да бъде разрешена.
	Мосю Роух цъкаше с език и клатеше с глава, докато ми обясни, че Джеймс се е върнал спешно в Англия, след като получил спешна телеграма, че негов близък приятел е на смъртно легло.
	— Той замина, мадам — сви рамене мосю Роух. — Жалко. Правеше _les photos magnifiques_*.
	[* Великолепни снимки. — Б.пр.]
	Сърцето ми сякаш спря, докато му благодарях за отделеното време. Бързо се измъкнах от студиото. Джеймс си бе отишъл. Върнал се бе в Лондон, без да ми каже дори довиждане. Бях разочарована, бях наранена, че не беше се сетил да остави писмо и за мен, както бе направил с мосю Роух, но го разбирах. Верността му към приятеля не ме изненада. Постъпката му беше абсолютно естествена и разбираема.
	Очите ми смъдяха, гордостта ми бе наранена, а сърцето — разбито. Тръгнах бавно към бутика, а пътят ми се видя по-дълъг от обикновено.
	Твърдо решена да удавя разочарованието си в работа, хвърлих чантата на бюрото и отворих един плик, който лежеше най-отгоре върху купчината писма. Очаквах още сметки, но когато прочетох думите върху листа хартия в него, спрях. Приседнах на ръба на бюрото си и се зачетох.
C>
	__Студио MGM Холивуд,__
	__СА 90067__

	Моя мила Софи,
	Исках да ти благодаря толкова много за прекрасните пакетчета, които ме очакваха в студиото.
	Майка ми бе силно развълнувана и много доволна да има свой флакон „Нежна нощ“, но, вярвай ми, твоят „Звездна светлина“ е божествен! Наистина! Той не прилича на нищо друго, което съм използвала. Ти споменаваш, че е само мостра, но аз се надявам, че ще го произвеждаш с галони. Ти имаш голям талант, скъпа Софи. Това е истинска дарба. Трябва да я цениш и пазиш.
	Не съм забравила урока, който ми преподаде на вечерята ни онази нощ в „Карлтън“: че всеки парфюм има повърхностни, сърдечни и основни нотки, и всяка от тях се излъчва в определен отрязък от време, докато остане само най-дълготрайният аромат. Твоят „Звездна светлина“ е целият от сърцето, скъпа моя. Това е сигурно!
	След пътуването ми до твоята красива страна по-рано тази година, имам причина да вярвам, че характеристиката ти за парфюмите може би се отнася и за чувствата. Онова, което забелязваме първо у някой човек, скоро се превръща в нещо много по-продължително и трайно, докато сърцата ни бъдат истински пленени.
	Спирам дотук, преди да съм казала прекалено много. Една жена трябва да запази някои от тайните си, нали?
@	С нежност, Грейс
C$
	Мис Кели за пореден път се появи точно навреме, когато имах нужда от нея. Тя изрече на глас моите тайни мисли, все едно седеше до мен. Очите ми се спряха на снимката, която Джеймс ми бе направил онзи ден в бутика. Сърцето ми се върна към целувката ни отпреди няколко дни.
	И аз взех решението веднага.
	Написах кратко писмо, в което изказах симпатиите си и пожелах на приятеля му мир и спокойствие, запечатах го и го прибавих към останалите писма, които Натали щеше да занесе по-късно в пощата. След което помислих малко и го сложих в чантата си, за да го пусна лично.
	Една жена трябва да запази някои тайни само за себе си, в края на краищата.


>	Втора част
>>
C>
#	Сърдечни нотки
	Основната съставка или сърцето на един парфюм; ароматите, които изплуват по време на изпарението.
C$

	* * *

C>
	Аз се влюбих в него, без да се замисля.
	Грейс Кели
C$


C>
#	Да си хванеш принц

	__Холивудската кралица ще стане принцеса!__
	__Репортаж на Анджелина Уест за „Хералд“__
	След една съдбовна първа среща в Монако през миналия месец май, негова светлост принц Рение III от Монако си намери невяста, а Грейс Кели намери своя принц.
	Бъдещата принцеса обяви своя изненадващ годеж от родния си дом в Ийст Фолс, Филаделфия. Мис Кели, на двайсет и шест години, беше облечена с рокля в стил „шемизета“* на модна къща „Бранел“ от Ню Йорк и показа ослепителен годежен пръстен на „Картие“ с 10,47 каратов диамант, заобиколен от двойна плетеница.
	[* Шемизета — рокля в кройка на мъжка риза според модната линия през 50-те години. — Б.пр.]
	Стана ясно, че ухажването между двамата е започнало след кореспонденция помежду им през последните месеци. Когато принцът пристигна в Америка малко преди Коледа, тръгнаха слухове, че е дошъл да си търси съпруга, макар той категорично да отричаше. На въпроса на един репортер, който го попита каква жена би харесал, ако евентуално си търси такава, той отговори: „Не знам. Най-добрата“.
	Очевидно е открил най-добрата в лицето на зашеметяващата Грейс Кели.
	Щастливата двойка направи първата си публична поява на специален бал в тяхна чест за отпразнуване на годежа в „Уолдорф-Астория“ в Ню Йорк. Събитието беше под надслов „Имперски бал — една нощ в Монте Карло“. Двамата изглеждаха спокойни и щастливи в компанията си и въпреки безмилостните любопитни обективи на световните медии и безспорната нервност, присъща на всяка млада, току-що сгодена дама, мис Кели успя да запази обичайното си спокойствие. Тя е на прага да започне снимките на новия си филм — „Висше общество“. Мис Кели ще си партнира с Франк Синатра и Бин Кросби. Принцът ще я придружи до Холивуд за кратко, преди да се завърне в Монако.
	Все още не е ясно къде ще се венчаят двамата или какво ще е влиянието на принца върху актьорската кариера на Кели. В родния й Тинсълтаун се носи слух, че тя търси начин да се освободи от договора си с MGM. Междувременно раздаването на наградите на Асоциация на чуждестранната преса — „Златен Глобус“, ще започне в Лос Анджелис следващия месец, където мис Кели е номинирана за специалната награда „Хенриета“ за световна филмова любимка.
	Бащата на госпожица Кели, Джак Кели, бивш златен олимпийски медалист и строителен магнат, каза, че е много щастлив за дъщеря си и че двойката е получила неговата благословия.
C$


>>	19
>>	Джеймс

	_Лондон, януари 1956_
	Бедният Теди не живя дори и тези шест седмици, които му бяха обещани. Накрая смъртта му донесе истинско спасение и милост.
	Последната нощ плаках като дете. Казах му, че ми е бил като брат, този, който никога не съм имал. Припомних си всичко, на което ме бе научил: как да фиксирам пушката, когато я смазвам, как да сменям лентата в апарата и как да проявявам негативи, как да преследвам онова, което искам в живота, вместо да седя и да чакам нещата да се случат сами. Умения, които спасяваха много пъти живота ми на бойното поле и извън него. Не помня колко дълго седях при него, преди сестрата да ме помоли да изляза навън. Не можех дори да погледна жена му.
	Не напуснах малкия си апартамент цели седмици, освен да отида на погребението му. След това нищо повече нямаше значение. Нито полетата с цветя на Грас, нито работата в Кан, която бях започнал да обичам. Нито дори Софи Дювал, която ме очарова през първите няколко прекрасни седмици във Франция. Дори Емили се превърна в отговорност, която не желаех да поемам, докато се опитвах да се справя със скръбта си. Животът изчезваше като стара боя, която се лющи от стената. Чувствах се изпразнен, чувствах се толкова изгубен, колкото може да бъде човек. И нямах никаква идея как ще се намеря отново.
	Тази зима Лондон бе особено студен, сякаш също като мен се чувстваше вцепенен и празен. Хората мърмореха и се оплакваха както винаги. Било прекалено топло през лятото. Било прекалено студено през зимата. Аз нямах причина да се оплаквам. Бях благодарен за снега и дебелите мъгли, които се спускаха откъм Темза и ми даваха идеалното извинение да си стоя вкъщи. Бях доволен да изпадна в летаргия и да обърна гръб на целия свят.
	Теди си отиде за много кратко време. Продължавах да очаквам да се появи неочаквано с билети за мач. В редките случаи, когато излизах навън, се оглеждах да го зърна сред лицата на минувачите по улицата. Но той, разбира се, не беше там.
	Потънал в мислите си, първия път пренебрегнах звънеца на вратата. Едва след петото позвъняване, което беше настойчиво и продължително дълго, се надигнах от дивана само за да прекъсна оглушителния звън, който проглушаваше ушите ми.
	Последният човек, когото очаквах да видя на прага си, беше Сандърс. Не знам кой от двама ни бе изненадан повече: аз, да видя бившия си шеф да стои на прага ми, или той — да ме види по пижама в ранния следобед.
	— Изгледаш ужасно — рече и влезе направо, без да дочака да го поканя, внасяйки сняг с обувките си. — До трийсет минути да си готов.
	Сандърс винаги се държеше така, все едно продължава разговора с теб дори когато не сте говорили повече от шест месеца.
	— Честита Нова година и на теб — промърморих аз.
	Взех бутилката мляко пред прага на вратата. Беше замръзнало, след като бе стояло цяла сутрин на студа. Сините червеношийки бяха видели сметката на по-голяма част от каймака — капакът от фолио и хартия бе ситно надупчен от човките им. Затворих вратата и последвах Сандърс в кухнята. Той вече се разпореждаше като у дома си и слагаше чайника на котлона.
	— За бога, Джим! Погледни се! — изрева гръмогласно, въпреки че стоях на крачка до него. Кухнята ми беше съвсем мъничка. — Изглеждаш все едно си бил обран.
	Премигнах изненадано, когато забелязах колко разхвърляно бе всичко наоколо.
	— Ще те затрудни ли, ако те попитам какво търсиш тук? — попитах.
	Сандърс издуха носа си в една мърлява носна кърпа и хвърли един брой от сутрешния вестник върху кухненската маса, който се приземи сред колекцията от неизмити чаши за чай и шишета от уиски.
	— Това — каза, като посочи първата страница. — Ей това търся тук.
	Вдигнах вестника и прочетох водещото заглавие. То твърдеше с големи черни букви, че Грейс Кели се е сгодила за негова светлост принц Рение III от Монако.
	— Е? По-добре ти го погледни! Това е твоят принц „Реймънд“! — подигравателно казах аз. — Значи какво? Актрисата ще стане принцеса — хвърлих обратно вестника на масата и отидох да си взема цигара от джоба, преди да си спомня, че ги бях отказал. — Браво на нея.
	— По-скоро браво на него.
	— Добре, съгласен съм. Тя е твърде красива, нали?
	Седнах и разгледах по-отблизо снимките, които придружаваха статията. Те бяха направени във фамилната къща на Кели във Филаделфия.
	— Не можаха ли да намерят по-голям диван, че да седнат всички? Баща й всеки момент ще падне от ръба му… — Сандърс си плю на ръцете, без да обърне внимание на забележката ми. — Всъщност какво общо имам аз с това и защо трябва да се обличам? Да не би да има традиция всеки да се облича с официален костюм, когато някоя кралска особа се сгоди?
	Сандърс сложи лъжичка чаени листенца от кутията в напукания чайник.
	— Точно така, самообслужвай се, моля — добавих, но сарказмът ми остана неразбран от него.
	— Не искам да си го призная, Джим, но заради този проклет годеж, искам да се върнеш на работа. Всъщност се нуждая не само от твоите снимки, но и от теб самия, по-специално. Ти какво мислиш?
	Разсмях се.
	— Да не би да говориш за снимките, които според теб приличат на заложническа криза?
	Той дори не се престори на смутен, камо ли да се извини.
	— Да. Точно тях. След като този годеж е факт, снимките на Кели и Рение в двореца ще се окажат много полезни. Истинско съкровище. — Той сложи чашите за чай на масата. — Ние публикувахме едната, която запазих, но искам и останалите. Моля те, само не ми казвай, че си ги изхвърлил в Темза.
	Въздъхнах дълбоко, преструвайки се за миг. Исках да го измъчвам по-дълго.
	— Не, все още ги пазя. Това означава ли, че отново съм назначен на работа?
	Сандърс наля чай в две чаши, изливайки на масата поне още една.
	— Слушай сега. Ще бъда откровен с теб. Знам, че се бореше, откакто Уолш… — дори не можеше да произнесе думата. — Тъй де, знам, че двамата бяхте големи приятели и че това е ужасно тъжна ситуация, но се нуждая от човек като теб за тази история между Кели и Рение, защото светът направо е полудял по тях. След като ти вече си ги срещал и нямаш какво друго да правиш, бих искал да проследиш развитието от тук нататък. Все още няма обявена дата за сватбата, но има слухове, че ще бъде напролет в Монако. Струва ми се, че ще успееш да издържиш малко повече на слънце. Можеш да започнеш още днес следобед. Бюрото ти вече е разчистено и те чака.
	Едва не се задавих с чая си.
	— Днес следобед?
	— Ами да! Защо да губим време? Холивудската преса е изпаднала в транс — продължи Сандърс. — Казват, че това е най-голямата новина, откакто Мерлин напусна Джо*. Дори сценаристите на MGM не могат да измислят подобно нещо. Трябваш ми! Нуждая се от теб.
	[* Става дума за Джо Димаджио — бейзболна звезда, вторият съпруг на Мерлин Монро. — Б.пр.]
	За пръв път от много месеци почувствах прилив на ентусиазъм. Бях изгубил всичко след смъртта на Теди: апетита си, любовта си към фотографията. Дори престанах да мисля за Софи, докато Емили един ден не откри снимката, която направих в бутика и не поиска да знае коя е красивата дама на нея. Реакцията ми, когато я видях, ме изненада. Разказах на дъщеря си за лабораторията и фабриката в Грас, спомняйки си много повече, отколкото очаквах. Емили беше като хипнотизирана. Да научи, че човек може да работи с цветя и да прави парфюми от тях, да живее някъде, където слънцето грее през по-голяма част от годината, за нейния млад мозък беше истинско откритие. Вече можех да видя в очите й страстта към пътешествията. В края на краищата тя не беше чак толкова различна от мен, макар че предпочиташе химията пред това да прави снимки.
	Накрая й говорих за Софи толкова много, че тя настоя да й изпратим картичка за Коледа. Надрасках кратка бележка, за да предложа „маслиновата клонка“ на примирието след неочакваното ми заминаване от Франция, моето равнодушие и оставеното без отговор симпатично писмо, което тя ми изпрати скоро след това. Въпреки че се опитвах да я забравя, тя бе един спомен, който не можех да изтрия лесно. Един негатив, който не бе напълно промит. Въпреки че влечението и страстта, които бях изпитал към нея под влиянието на топлината на Ривиерата и бутилката розе, бяха потиснати от британската зима и пълзящия отвсякъде студ на скръбта, чувствата ми бяха непроменени.
	— Е — попита Сандърс, връщайки ме обратно на земята, като си наля още чай. — Какво ще кажеш?
	Вдигнах подозрително вежди.
	— Каква е уловката?
	— Няма уловка. За бога, Джим! Ти си по-добър… от това. — Той махна широко с ръка, описвайки кръг, който включваше купчината неизмити чинии в мивката, празните мръсни чаши на масата и целият ми занемарен външен вид в знак на тревога. — Ти беше един от моите най-добри фотографи. И най-вбесяващият, разбира се.
	За миг никой от двама ни не проговори. Единственият звук идваше от преминаващите навън коли и жалното мяукане на Уинстън пред вратата.
	— Всъщност не си прав. Аз съм един от твоите най-добри фоторепортери — изправих се и му стиснах ръката. — Дай ми един час, за да се издокарам и целият съм твой.
	Животът ми започваше да прилича на кръговата линия на метрото: краят беше също така и начало. Заради Теди, ако не заради мен, трябваше да се кача на влака, да прескоча канавката, разделяща го с перона, и да видя къде ще ме заведе.


>>	20
>>	Софи

	_Кан, февруари_
	Зимата дойде с мистрала*, който прескочи Алпите, донесе студ от Сибир и овърша Лазурния бряг. Свирепият студ и безмилостните му пориви опустошиха празните цветни полета и спящите маслинови горички. Лошото време понякога продължаваше няколко дни, понякога — повече от седмица. В тези дни се криех в лабораторията, а след това край огъня слушах воя на вятъра под стрехите и потъвах в някоя хубава книга.
	[* Силен студен северозападен вятър, който духа по долината на река Рона към Средиземно море, главно през зимата. — Б.пр.]
	Коледа ми донесе изненада — писмо от Джеймс и картичка от дъщеря му. Дъщерята, за която не беше споменал нито дума. Мъжете също си имат свои тайни, както изглежда. През ума ми мина мисълта, че той не бе по-различен от мистрала. Влезе в живота ми като торнадо, разбърка всичко и го обърна с главата надолу, след което утихна и се изпари, все едно никога не е бил тук. Липсваше ми неговото присъствие, липсваха ми компанията, смехът, връзката, която се зароди между нас в мига, в който той влезе в моя бутик, преследвайки Грейс Кели. Оттогава си обменихме няколко писма, но аз усещах, че има още много неизказани неща, ненаписани върху листа хартия.
	Погълната от новите аромати, не усетих кога отмина зимата — много по-бързо, отколкото ми харесваше. Наслаждавах се на този муден сезон. Това беше времето, когато можех да стоя по-дълго в лабораторията си, можех да експериментирам с нови комбинации от ухания, да изследвам нови възможности и да градя планове за пролетта и предстоящото лято. Тази година сезонът щеше да бъде по-натоварен от всякога. След като пуснем новата линия, аз трябваше да обиколя универсалните магазини и да ги убедя да продават парфюмите, като занеса мостри на всеки, когото познавах. Вероятно щях да помоля Люсиен да организира парти, за да отпразнуваме появата на парфюма на пазара, макар че ми се искаше да го направя сама, без неговото участие или помощ. Започнах да натискам бутоните на калкулатора с върха на молива си, за да пресметна цената за стотен път. Намръщих се, подпрях брадичката си с ръка и мислите ми се върнаха към деня на Страшния съд. Денят, когато трябваше да подпиша документите, изпратени ми от Майкъл Ливър. Без значение как изглеждаха нещата, този ден вече ми изглеждаше неизбежен.
	Пощальонът прекъсна мислите ми, като остави три писма на бюрото ми.
	— Бонжур, мадмоазел Дювал. Надявам се, че денят ви е хубав.
	— Какво ми носиш днес? Още сметки ли?
	— Не мога да знам, защото не чета пощата на другите хора, но както изглежда за вас има нещо от Калифорния — той ми намигна.
	— Калифорния! — повторих и посегнах към плика с нетърпение. Това започна да се превръща в редовна кореспонденция.
	Разкъсах плика.
C>
	__Морган Хъджинс__
	__MGM Студио__
	__Холивуд, СА 90067__

	Скъпа мис Дювал,
	Пиша ви от името на мис Грейс Кели, тъй като тя е много заета със снимките на следващия си филм „Висше общество“. Както вече без съмнение знаете, тя ще се омъжи за негова светлост принц Рение от Монако.
	Ние се опитваме да координираме детайлите, свързани с церемонията и тържествата, които ще се проведат в Монако през април. За събитието мис Кели е поръчала козметика от „Макс Фактор“, но също така иска да поръча един нов аромат за сватбения си ден. Имам удоволствието да ви съобщя, че тя би искала „Дювал“ да разработи този специален парфюм за нейния сватбен ден.
	Надяваме се, че ще приемете това предложение. Ако сте съгласна, моля да ни изпратите потвърждението си с телеграма, както и няколко образци и мостри. Както можете да предположите, има много други парфюмерийни фирми и къщи, които ще се радват да получат подобно предложение, ако вие откажете или не сте в състояние да спазите крайния срок. Ако вашият аромат бъде избран от мис Кели, ние ще искаме клауза за изключителна собственост върху него до сватбата, след което мис Кели ще се радва парфюмът да бъде произведен за широко разпространение.
	Мис Кели ме помоли изрично да ви изпратя нейните поздрави и очаква скоро да ви види в Монако.
@	Искрено ваш
@	Морган Хъджинс
@	Пресаташе на мис Кели, Студио MGM
C$
	Поръчка за сватбата на Грейс! Изпищях от радост, притиснах писмото към гърдите си, сетне се разплаках, но сълзите бяха от облекчение и радост. Това бе спасението, което търсех и от което се нуждаех! То щеше да рекламира нашето име и да увеличи силно продажбите. То щеше да спаси „Дювал“. Милата Грейс! Тя не знаеше колко много означава това за мен. Тя ми даваше голям, истински шанс, при това точно навреме, и аз вече знаех кой е идеалният парфюм за нея. „Дом“ — моето специално, луксозно ухание, все още нямаше официално име. Сега вече знаех точното име, с което щях да го нарека — „Coeur de Princesse“! „Сърцето на принцесата“.
	В главата ми се блъскаха хиляди подробности и аз започнах да крача нервно напред-назад. Трябваше да тествам формулата, която отлежаваше в главата ми през последните няколко месеца. Както доброто вино се нуждае от отлежаване, за да се намери хармонията между всички елементи. Нямаше да имам много време, за да я коригирам и изгладя, след като сватбата бе насрочена за април. Трябваше също така да работя и върху мъжкия одеколон. Може би това щеше да бъде придружаващ аромат за принца? Защо не? В съзнанието ми се надпреварваха идеи.
	— Натали! — Грабнах чантата си и изтичах в магазина, стискайки писмото в ръката си. — Няма да повярваш! Трябва да направя парфюм за сватба! Сватбата на принцеса! Виж!
	Натали ме погледна объркано, прочете бързо писмото, разсмя се и протегна ръце към мен.
	— О, Софи! Това е невероятно!
	— Нали! Това е… това… — Тъй като не можех да говоря, само се разсмях; не бях на себе си от радост. — Ще ти се обадя по-късно от фабриката.
	Целунах я по бузата и излязох в студения следобед. Бризът откъм морето се завихри и ме обгърна в прегръдката си, като понесе мислите ми насам-натам, изпълнени с възбуда и ентусиазъм. По-късно същата вечер, след като прекарах часове наред във фабриката, навлякох любимите си вълнени чорапи и един стар халат, и си сипах малка чашка пастис. Денят беше успешен във всяко отношение. Характеристиките на одеколона се очертаваха все по-отчетливо и колкото по-близо стигах до формулата му, толкова повече си мислех за Джеймс. Но продуктът все още не можеше да бъде представен като част от новата линия. „Сърцето на принцесата“ пък беше перфектен и вече бе влязъл в производството. Другата седмица щеше да бъде готов, за да изпратя една мостра на Грейс. Молех се да го хареса. Ако избереше друг парфюм, всичко щеше да отиде по дяволите. Взех чашата и се загледах в огъня, който гореше в камината. Не, това не биваше да се случва.
	Потърсих тетрадката в чантата и я отворих в скута си. Наведох глава над страниците и вдъхнах дълбоко. Мирисът на стара, прашна хартия и изтъркана кожа достигна до обонянието ми. Разлистих най-ранните записки на татко. Можех да видя тъмните му очи, игриво блестящи от вълнение и почти можех да чуя гласа му, когато ме хвана за ръка и ме въведе в нашия бутик за първи път.
	— На тази стена ще сложим полици, за да изложим флаконите ни с парфюми — каза той, ръкомахайки с дългите си тънки пръсти. Имаше ръце на аристократ. — А тук ще съхраняваме красиви кутии за опаковка и подаръчни торбички с нашата емблема върху тях.
	— А ти къде ще работиш, татко? — попитах.
	Той ме помъкна покрай щанда и ми показа офиса. Потупвайки с кожения си бележник върху бюрото, каза:
	— Аз ще правя моите магии тук, през туристическия сезон. Но ще ми трябва помощник. Мислиш ли, че ще можеш да ми помагаш, когато пораснеш?
	О, боже! Това беше всичко, което исках — да бъда през цялото време с татко, да науча всичките му тайни.
	— Да! Искам да науча всичко!
	Той се разсмя, разроши косата ми и ме сложи на коляното си. Ароматът на одеколона му ме обгърна като облак.
	Сега, докато гледах огъня, бях поразена от спомена за одеколона за след бръснене на татко, в който имаше нотки на канела и ухание на полиран махагон. Вдъхновена, посегнах към химикалката и записах бележките си. Доволна от спомена си, прошепнах: „Благодаря ти, татко“.
	Одеколонът, моят последен продукт от новата линия, съставена от три различни ухания, щеше да се казва „Спомен“ в чест и памет на баща ми и на един друг мъж, който премина през живота ми за кратко, но остави своя отпечатък _pour toujours_*.
	[* Pour toujours (фр.ез.) — завинаги. — Б.пр.]
	Завинаги.


>>
C>
#	Принцесата булка

	__Репортаж на Анджелина Уест за „Хералд“__
	С наближаване на деня, в който Грейс Кели ще се омъжи за негова светлост принц Рение III от Монако, сватбената треска продължава да разтърсва световната преса. Макар че точната дума не е „наближава“, а „доплава“, тъй като мис Кели пътува към бъдещия си съпруг и своя нов живот като принцеса с кораб по море от Ню Йорк.
	Наскоро приключиха снимките на „Висше общество“ с Бин Кросби и Франк Синатра. Мис Кели остана в своя единайсетстаен апартамент с изглед към Сентръл Парк в Ню Йорк, където текат последните приготовления за „големия ден“ и комплектуването на така или иначе забележителния й чеиз. Любимият й пудел Оливър, който винаги е с нея, ще я придружава и в дългото плаване през океана, заедно с гостите за сватбата и много багаж.
	След като в близките й кръгове от Холивуд вече я наричат „Нейна Грейс“*, мис Кели скоро ще се окичи и с официалната титла нейна светлост принцеса Грейс от Монако, когато се омъжи за трийсет и две годишния принц, който е „най-известният ерген на света“. Това ще стане в катедралата „Свети Николай“ според католическите канони на 19 април. Не е зле за дъщерята на един зидар. Църковната церемония ще бъде предшествана от гражданска в двореца на принца на 18 април, която според слуховете ще бъде повторена пред камерите на MGM, за да може целият спектакъл да бъде документиран във филм със заглавие „Сватбата в Монако“. След като бъде официално венчана, мис Кели ще стане суверен на едно княжество с размерите на около два квадратни километра и ще живее в кралския дворец с изглед към Монте Карло.
	[* Закачлива комбинация с името Грейс, което означава „милост, грациозност, елегантност“. — Б.пр.]
	В кратко интервю след обявяването на годежа им, принц Рение увери, че бъдещата му съпруга „ще има много работа като принцеса“ и няма да продължи своята актьорска кариера. Той добави още, че е обсъдил това с нея и че тя е съгласна. Принцът също така забрани показването, на който и да е от филмите на мис Кели по време на сватбените тържества.
	Подробностите около сватбата и най-очакваната рокля на света, все още са оскъдни, въпреки че Лондонският фестивален балет* съобщи, че е ангажиран за шест представления по време на сватбените тържества. Властите в Монако вече обявиха, че два американски футболни отбора са били поканени да играят на стадион „Сен Луи II“ в Княжеството на 17 април, деня преди първата от официалните сватбени церемонии.
	[* Лондонският фестивален балет е основан през 1950 г. и впоследствие е преименуван на Английски национален балет. — Б.пр.]
	По странен обрат на съдбата, откриването на Осмия кинофестивал в Кан ще закъснее и вместо на 10 април ще бъде на 28 април заради кралската сватба, която е на 18 и 19 април. Мис Кели и принц Рение се срещнаха за пръв път по време на същия фестивал миналата година. Това вероятно е доказателство, че „любовта от пръв поглед“ наистина съществува. Някои наблюдатели обаче предпочитат да спекулират със слуховете, че този брак по-скоро е политически уреден, а не е истинска любов. Предполагам, че само времето ще покаже дали това наистина е брак по сметка, или съюз, основан върху здравите основи на старомодната любов.
	Безнадеждният романтик в мен знае коя история предпочита.
C$


>>	21
>>	Софи

	_Грас, март_
	Докато бях прекалено заета с работа на бюро, пролетта дойде и пейзажът на Лазурния бряг започна да се променя. Черешите и бадемите разцъфтяха, марулите подадоха зелените си връхчета от земята, първите нетърпеливи пъпки на цветята напъпиха по поляните и градът започна подготовка за предстоящия туристически сезон. Инстинктивно и аз го почувствах като пърхащи криле на пеперуда по гърба ми.
	Наредих нивите и полетата да бъдат разорани и подготвени за маковете, розите и жасмина, оставяйки това задължение изцяло в ръцете на фермера, на когото разчитахме още от времето, когато бях дете. Тази година не можех да наглеждам тази дейност, защото тичах от банка в банка в Кан, Ница и дори в Марсилия. Никой не искаше да ми отпусне на заем парите, от които имах нужда, за да произведа и пусна новата линия аромати. За моя голяма изненада и объркване открих, че „Дювал“ има прекалено много дългове и лоша кредитна история. Колкото по-дълбоко се разравях в сметките, толкова повече осъзнавах размерите на проблема. Докато управлението на счетоводството е било в ръцете на майка ми, когато все още бях малка, за да се заема сама, нейното безразличие към бизнеса и главно пристрастеността й към хубавото бренди и хазарта, ни бяха довели до ръба на финансовия фалит.
	Объркана, ядосана и смутена, преминах през фабриката, оглеждайки красивите машини, които татко бе закупил и за които се грижех с толкова много любов. Медните казани, уреди за обработка на сапун, стената с подредените красиви флакони. Какво щеше да стане с всичко това? Какво щеше да стане с мен? Аз можех да правя само парфюми.
	Опитвах да се разсея, като следях новините за кралската сватба. Никога преди не съм чела толкова много вестници и списания. Всеки искаше да научи повече за пътуването на Грейс. Кратки сбити статии и цели първи страници, изобилстващи с клюки и подробности, бяха посветени на последната й поява в Ню Йорк, където течаха приготовленията за сватбата и за новия й живот като принцеса на Монако. В клюкарските вестници се ширеха спекулации и загадки дали сватбата е по любов, или по взаимна уговорка и сметка. Лично аз исках да вярвам в първото. А в спокойните мигове на нощта, когато хаосът и бъркотията от деня биваха приглушени и постепенно заглъхваха под спокойното небе на Прованс, си позволявах да мечтая как Грейс ще избере моя парфюм и късметът ми ще се обърне.
	След като приключих с обиколката на фабриката и стигнах до приемната, вече се чувствах по-спокойна и можех да се разходя из Грас и да се разведря. Може би щях да посетя съседката ми мадам Клое. Тя обичаше да говори с мен за предстоящата сватба, аз също. Понеже не бе в състояние да излиза от къщата си, събирах вестниците с всички новини и слухове по този повод. Тъкмо прекосявах постлания с плочки под на приемната, когато телефонът на бюрото зазвъня.
	Жулиет отговори с обичайния си бодър глас:
	— „Дювал“. Да, говоря английски. Мадмоазел Дювал в момента е тук. Един момент, моля.
	— _C`est qui?_* — прошепнах тихо, защото не бях в настроение за учтиви светски разговори.
	[* C`est qui (фр.ез.) — кой е. — Б.пр.]
	— Господин Морган Хъджинс от студио MGM — отвърна тя също шепнешком, покривайки с ръка слушалката. — От Калифорния.
	Сърцето ми подскочи и се качи в гърлото, докато вземах слушалката.
	— Ало, Софи Дювал на телефона. — Можех да чуя как някой говори, но статичното електричество причиняваше смущения и пукане, затова гласът не беше ясен. — Ало? Чувате ли ме? Аз съм Софи Дювал.
	Линията се стабилизира и този път съвсем ясно чух мъжки глас.
	— Мис Дювал, обажда се Морган Хъджинс. Пресаташе на мис Кели в MGM. С цел да спестим време, решихме, че е най-добре да ви се обадя по телефона, вместо да чакаме отговор по пощата. Получихме мострите на парфюма и мис Кели много го хареса. Ще цитирам думите й — „Божествен“. С удоволствие ви съобщавам, че тя избра да ползва вашия парфюм по време на сватбата си.
	Заля ме прилив на облекчение и радост. Исках да скачам, да крещя и да плача! Вместо това се опитах да говоря спокойно.
	— О, това е чудесно! Страхотна новина! Много ви благодаря, много!
	Господин Хъджинс ми продиктува подробности как да изпратя парфюма и какви количества ще са им необходими. Той обясни също, че дизайнерът на роклята планира да се ушият тайни торбички, напоени с него, които ще бъдат пришити от вътрешната й страна. Спомена също, че по време на дългото пътуване от Ню Йорк до Монако роклята ще бъде опакована в хартия, парфюмирана също с моя парфюм. Умът ми препускаше лудо, докато той говореше. Водех си бележки, но ръката ми трепереше.
	— Освен това мис Кели би искала да ви изпрати покана — за вас и един придружител по ваш избор, за да присъствате на празничните събития преди сватбата, както и на официалната церемония. Поканата ще ви бъде изпратена по пощата. Моля да ни дадете името на вашия придружител, мис Дювал.
	Поколебах се, защото първо си помислих за Натали и колко щастлива щеше да бъде да присъства на подобно уникално събитие, но Люсиен щеше да се вбеси и да се разсърди, ако го лишах от възможността да се покаже на най-престижния и световноизвестен прием в света.
	Стиснах здраво слушалката.
	— Люсиен Марсо. Той ще бъде моят придружител.
	След като затворих телефона, изпищях и се хвърлих да прегърна Жулиет. Точно това ми трябваше! Точно от това се нуждаех! От тези прекрасни новини!
	— Предполагам, че новините са добри. — Жулиет ме гледаше стъписана и с ококорени очи.
	— О, боже, направо са страхотни!
	Разказах й с пълни подробности, преди да отида в офиса си, за да се обадя на Натали. Тя се разплака от радост и обеща да се срещнем за обяд в „Лилията“ в града, за да го отпразнуваме.
	Но имаше още един човек, на когото нямах търпение да съобщя новината — трябваше да пиша на Джеймс. Нямаше никакво значение колко месеци бяха минали, откакто го видях за последно. Той щеше да разбере какво означава това за мен и щеше да ми пожелае успех. В края на краищата, нали той бе човекът, който преследваше мис Кели и я принуди да влезе в бутика ми. Също така пак той й бе дал визитната ми картичка. Изобщо Джеймс беше причината за всички последвали събития. Взех химикалка и бързо му написах кратко писмо.
C>
	Скъпи Джеймс,
	Благодаря за последното ти писмо и снимката на Бъкингамския дворец. Твърдо съм решила някой ден да посетя Лондон, за да го видя с очите си!
	Току-що получих страхотни новини и след като ти имаш много голям принос за тях, искам да ги споделя с теб. Грейс Кели е избрала един от моите парфюми — „Сърцето на принцесата“ — да бъде парфюмът, с който ще е на сватбения си ден! Аз съм извън себе си от щастие! Направо съм на Луната! Кой можеше да си представи, че денят, в който твоето папарашко преследване я накара да се скрие в моя бутик, ще доведе до това? Подобен избор означава само хубави неща за „Дювал“! Много хубави наистина!
	Следиш ли клюките във вестниците за сватбата? В Монако цари голямо вълнение. Чудя се къде ще намерят толкова голямо помещение, че да поберат световната преса! Както изглежда всеки обича романтични приказки!
@	Горещи поздрави, Софи
C$
	Помислих малко и добавих послепис.
C>
	P.S. Прилагам мостра от новия ми парфюм за мъже, върху който работя в момента. Казва се „Спомен“. Все още е в работна фаза, но ще ти издам мъничко информация — ще има нотки на тютюн и чай, освен другите съставки, които са секретни. Надявам се, че съм уловила част от твоя типичен английски чар.
C$
	Напръсках писмото с одеколона, адресирах го до дома му в Лондон и го прибавих към купчината, която трябваше да бъде изпратена. Едва след прекрасната ни вечеря с Натали и разходката в доста хладната лунна вечер, по-късно през нощта осъзнах, че бях споделила голямата новина с Натали… и с Джеймс, но все още не бях съобщила на Люсиен. Всъщност през последните седмици не мислех много за него. Както облаците се разпръсват около луната, така и ние с него се отчуждавахме и отдалечавахме. И аз не бях съвсем сигурна как се чувствам и какво мисля по този въпрос.


>>	22
>>	Джеймс

	_Ню Йорк, април_
	След като дългата лондонска зима ме сдъвка, през пролетта животът ме изплю право в Манхатън. За пръв път бях в „Голямата ябълка“. Хаосът на Таймс Скуеър с ярките неонови реклами, главозамайващите небостъргачи и лудо цъфтящите дървета в Сентръл Парк бяха наистина тонизиращи за мен. Нуждаех се от този тласък. Нуждаех се от смяна на обстановката. Нуждаех се от стимулираща инжекция с огромна доза от добрата стара „американска мечта“.
	Бях изпратен в Америка веднага след като новината, че Грейс Кели ще отплава от Ню Йорк за сватбата си в Монако на борда на лайнера „SS Constitution“, излезе в пресата.
	— Преди заминаването й ще има пресконференция с пресата — излая Сандърс и плесна билета за моя полет до Ню Йорк върху бюрото си. — И ти трябва да си там, за да снимаш отплаването. Летиш след два дни.
	След завръщането ми във вестника, той се държеше много любезно с мен, като ми възлагаше задачи по-близо до дома и ме оставяше да се връщам спокойно при дъщеря си. Дали бе нарочно или не, аз го оценявах, но знаех, че Сандърс не е глупав и нямаше да ме остави вечно на спокойствие.
	— Един въпрос, шефе — казах, като пъхнах билета в джоба на якето си. — Ако ти донеса страхотни снимки, ще мога ли да спра да преследвам принцеси по целия свят и да правя нещо малко по-… смислено?
	Той се разсмя.
	— Ако ми донесеш страхотни снимки, ще можеш да правиш каквото си искаш. Ако снимките ти са такива, че да продадат много вестници, те ще могат да платят на всички нас да обикаляме света.
	Проследявах отблизо историята на Грейс Кели и принц Рение, откакто бе обявен годежът им. Няма начин да не сте забелязали снимките ми на първите страници: на бала в тяхна чест по случай обявяване на годежа в „Уолдорф — Астория“ в Ню Йорк, не толкова официалните снимки на мис Кели в дните след изненадващия годеж, семейство Кели в тяхната впечатляваща къща на два етажа в колониален стил на Хенри Авеню в Ийст Фолс, и щастливата двойка в по-спокойна атмосфера на снимачната площадка на „Висше общество“ в Холивуд.
	Освен като случаен воайор, се чувствах свързан по някакъв начин с тях. Бях присъствал в самото начало на тяхната връзка, бях свидетел на първото им колебливо ръкостискане, наблюдавах първото им плахо общуване. Тяхното очевидно беше любов, родена чрез писма, разменяни цяла година след първата им среща, и аз, повече от всички останали, бях разбрал и видял онази първа искра между двама напълно непознати. Почувствах същото, когато срещнах Софи и, както тя бе отбелязала в последното си писмо, ако не бях последвал Грейс Кели до нейното магазинче, ние никога нямаше да се срещнем и сега тя нямаше да прави парфюм по поръчка за най-известната в момента жена в света. Смешно е как нещо, предизвикано от действия със съмнителен морал, като моето нахално преследване, можеше да доведе до подобен щастлив край. Ние тримата очевидно бяхме свързани като преплетените нишки в едно кълбо и аз не спирах да се чудя докъде щеше да ме отведе моята нишка, ако я следвах.
	За разлика от принца обаче, нямах кралски герб върху личната си хартия за писма, нито баща, който да повлияе върху романтичните ми връзки*. Нито католически свещеник на мое разположение, който да ми помогне да ухажвам една жена и да спечеля одобрението на семейството й на своя страна. (Носеха се слухове, че Джак Кели е бил посредник във връзката на дъщеря си с Рение посредством свещеника на фамилия Рение — отец Тъкър.) Аз бях само един наемен фотограф с репутация, че винаги закъснява. А това не бе особено полезно, нито улесняваше спечелването на сърцето на някое момиче. И все пак моето сърце беше там, където бе Софи.
	[* Според слуховете Грейс Кели била сгодена за модния дизайнер Олег Касини, но баща й бил против. — Б.пр.]
	Вървях по Бродуей, спрях при един уличен продавач на хотдог, взех си един с кисело зеле и чаша слабо кафе, преди да тръгна към Пето Авеню, където бе сградата, в която живееше Грейс. През тези последни дни, през които течеше подготовката за събитието, тя много често влизаше и излизаше, и невинаги имаше придружител или охрана. Джак Кели и ужасният „трън в задника“ — нейният секретар и пресаташе от MGM, упражняваха невиждано строг контрол над публичните й изяви, в желанието си да спрат всеки друг, освен Хоуел Конан (нейният официален фотограф), който се осмели да се приближи по-близо до нея.
	По време на появите й на обществени места Грейс бе принудена да маха безспирно с ръка от колата и да се усмихва на камерите. Внимателно подбрани шапки с широки периферии, огромни слънчеви очила и пищни шалове за глава разочароваха и пречеха на журналистите и фоторепортерите да си свършат работата. Беше просто невъзможно да се каже дали под тези аксесоари действително беше тя.
	Бях твърдо решен да направя хубава нейна снимка, дори ако никой друг не успееше. Тя познаваше лицето ми, макар и бегло, и се надявах това да ми даде известно предимство. Късметът ми бе направил завой и се бе обърнал към по-добро, и аз трябваше да заложа всичко, за да спечеля, докато това продължаваше. Колкото се нуждаех от вярата на Сандърс в мен, точно толкова се нуждаех и от вярата в себе си. А Ню Йорк, градът, в който „всичко е възможно“, бе най-доброто място да започна.
	Денят беше мрачен, навъсен и тъкмо бе започнало да вали ситен дъждец. На улицата пред сградата с апартаменти, където на №988 живееше Кели, вече чакаха не по-малко от дузина папараци. Няколко от тях събраха багажите си за минути, тъй като дъждът заплашваше да повреди апаратурата им и да развали още повече и без това лошото им настроение. Бях започнал да губя търпение, когато тя неочаквано се появи от нищото. В ръцете си носеше букет от червени рози с дълги дръжки. Без шапка, без ръкавици, без шал на главата. Беше точно пред мен с цялата си естествена красота. Когато вятърът духна откъм Ийст Ривър и разпиля косата около лицето й. Тя се засмя, прибра един кичур зад ухото си и погледна право в мен. Огромният годежен пръстен с диамант от „Картие“, който принц Рение бе поръчал специално за нея, не можеше да бъде по-блестящ.
	— Късмет за големия ден, мис Кели — казах, докато фокусирах обектива и направих няколко снимки. Бях толкова близо до нея, че нямаше необходимост да викам, за да привлека вниманието й, както правех обикновено. — Ще бъдете много красива булка. И ще ухаете прекрасно.
	— Благодаря — отвърна тя, очевидно изненадана от последната ми забележка. За миг, изглеждаше, сякаш иска да каже нещо, но вниманието й бе привлечено от няколко други фоторепортери, които викаха да се обърне към тях и от няколко минувачи, които спряха, за да й се възхитят и да й пожелаят щастие. — Всички сте много любезни — добави, преди да влезе в сградата и да изчезне така бързо, както и се появи.
	Така, както фоторепортерите губеха търпението си, поради невъзможността да се доближат по-близо до нея, така вестникарите изчерпаха суперлативите, с които да опишат нейната красота. Филмови премиери. Пищни балове. Пазаруване. Разхождане на кучетата. Където и да отидеше мис Кели, след нея вървяха репортери, които описваха всеки детайл от облеклото й, като не пропускаха да отбележат и името на дизайнера. Когато тя не бе на разположение за коментар, именно те обсебваха колонките на вестниците. Това бе някаква лудост. Не бях очаквал подобно нещо. Бях в Ню Йорк само от три дни и вече се чувствах като парче дърво, блъскано от вълните насам-натам без посока, преследвах мис Кели, виках да погледне в тази или онази посока. Настроенията се сменяха по-бързо от чифт скъсани чорапи и тъй като денят за отплуването на „SS Constitution“ наближаваше, копнеех да изпратя свенливата бъдеща булка по пътя й и да се прибера у дома при Емили и чека с хонорара ми.
	Смъртта на Теди ме накара да се замисля, да преосмисля живота си и да оценя колко скъпоценен е той. Откакто излязох от мъглата на скръбта, бях много по-добър баща на Емили, но бях раздвоен; от една страна, исках да се върна при мосю Роух и топлите летни ветрове на Ривиерата, без да споменавам възможността да прекарам още една страхотна вечер със Софи (за предпочитане без намеса на чантата на майка й), от друга — не можех да оставя Емили. Въобще мразех да бъда далеч от нея.
	След още един изпълнен с разочарование, прекаран в напразно висене пред апартамента на мис Кели, ден, където тя спря буквално за секунда, за да каже само едно „здравейте“, без да отговори на въпросите на репортерите, аз се върнах в хотела, изпълнен с облекчение и щастие, че моето участие в тази вълшебна приказка приключи. Най-накрая имах няколко хубави снимки, с които щях да удовлетворя амбициите на Сандърс.
	— Добър ден, ключа ви, сър?
	Младото момче на рецепцията, с акне по бузите, ме дразнеше с излишната си любезност. Всяка вечер се повтаряше едно и също. „Ключът ви, сър? Добре ли мина денят ви? Има ли нещо, което мога да направя за вас, сър?“
	Усмихнах се насила.
	— Да, моля. Благодаря.
	— Има телеграма за вас. — Той потърси в клетките на шкафа зад гърба си, след което постави един бежов плик върху мраморния плод на рецепцията. — Има ли нещо друго, което мога да направя за вас, сър?
	Помърморих едно „не“ и добавих закъсняло „благодаря“, докато вървях към асансьорите, където нетърпеливо пиколо с еполети и квадратна шапка натисна бутона вместо мен, макар че и аз можех да го направя. Отворих телеграмата.
C>
	Еднопосочен билет за „SS Constitution“ от Ню Йорк до Монако. Отпътуване на 4 април, на обяд. Сандърс.
C$
	Подсвирнах от изненада. По дяволите! Как бе успял да уреди това?
	— Всичко наред ли е, сър?
	Погледнах пиколото, когато вратата на асансьора се отвори.
	— Знаеш ли какво, момче? Ще пътувам до Монако с Грейс Кели. Така че да, всичко се наред.
	Влязох в стаята си, хвърлих шапката и сакото върху леглото и си налях уиски от гарафата на масата. Последното нещо, което исках, бе да бъда далеч от Емили, но това щеше да е само за две седмици и освен това бе неочаквана промяна в събитията и изключителна възможност за мен. Не само че щях да пътувам с мис Кели до нейната, така наречена „сватба на века“, но щях да отплавам право към Софи. И това ако не беше съдба! Нали?
	От седмици вестниците бяха пълни с подробности за кораба, който щеше да отведе мис Кели и сватбарите до Монако. Вече снимах кораба на кейовете в Манхатън, фокусирайки вниманието си върху впечатляващия му силует на фона на хоризонта. Не един път си бях представял как се качвам на борда му, а ето че сега щях да направя точно това. Още веднъж Сандърс — или може би беше мис Кели?, обръщаха хода на живота ми в друга посока.
	Изпратих телеграма до Марджъри, за да обясня по-дългото си отсъствие, както и един плик, пълен със сувенири за Емили, заедно с бележка, че обещавам да й се обадя веднага, щом пристигна в Монако. Благодарение на смелостта, с която ме зареди уискито, импулсивно изпратих още една телеграма — до Софи.
C>
	__Ню Йорк, 3 април 1956__

	Скъпа Софи! Поздравления за поръчката! Прекрасни новини! Очаквам с нетърпение да го отпразнуваме заедно. Какво ще кажеш? Аз ще отплавам заедно с мис Кели на борда на „Constitution“. Ще се видим в Монако, когато пристигна на 12-и. Ще бъда в хотел „Рамполди“ в Монте Карло в 18 ч. Спомням си, че веднъж ми каза, как винаги си искала да отидеш там.
@	Джим. Х.
C$
	Добавих целувката след известен размисъл и после дълго време си представях, че е била истинска. Тези чувствени устни, притиснати жадно към моите. Топлината на дъха й върху лицето ми. Досега не бях познавал друга жена толкова малко, колкото нея, и въпреки това знаех много. Колкото и да се опитвах да отрека, Софи сякаш бе полепнала по кожата ми, както някой от нейните прекрасни парфюми, и нищо не можеше да я изтрие или отдалечи от мен. Ако някога съм се нуждаел от мъдрия съвет на Теди Уолш, това беше сега. Представих си как ми казва: „Стига си мислил за влюбването, а вземи го направи, Джим. Животът е прекалено кратък за колебания, за «може би» и «какво ще стане, ако»“. Нямах право да се надявам, че Софи ще ме чака в Монако, но така или иначе изпратих телеграмата. Тя или щеше да бъде там, или не. Дотогава трябваше да забравя за нея и да съсредоточа мислите и обектива си върху младата американка, която бе на път да направи най-важното пътуване в живота си.
	Докато приготвях багажа си, се чудех как ли се чувства мис Кели в навечерието на отпътуването, като знае, че на другия ден ще трябва да каже „сбогом“ не само на родния си дом, но вероятно и на блестящата си кариера. Според много хора годежът бил прекалено прибързан. Други пък смятаха, че бракът им няма да продължи дълго.
	Но кой можеше да каже, че любовта от пръв поглед не е истинска, или че една любовна история, изградена върху страст и думи не може да разцъфне в нещо много по-трайно?
	Кой може да каже всъщност какво е истинската любов?


>>	23
>>	Софи

	_Кан_
	Макар че поръчката на Грейс създаде истинска вихрушка от възбуда и вълнение, истината за състоянието на моите финанси все още ме тормозеше и имах чувството, че съм кацнала на махало. След закуска, състояща се от еспресо, резен шунка и кроасан, тръгнах към бутика. Бях в патово положение и беше време да взема някои сериозни решения относно парите.
	Въздъхнах тежко, докато гледах към морето с цвят на аквамарин. Оставаха ми само две реални възможности: да продам земята или да помоля Люсиен да ми даде още назаем. Той можеше да си го позволи, това бе сигурно. Но всеки път, когато си помислех колко много ми беше дал досега, перспективата да поискам още караше стомаха ми да се свива на топка. Освен това напоследък двамата се виждахме доста рядко, понеже бяхме много заети. Когато научи, че Грейс Кели е избрала моя парфюм за сватбата си, реакцията му — която бе нескрита изненада, че е избрала „Дювал“ пред някое по-голямо и по-известно име, ме остави леко смутена и дори обидена. Нима вярваше толкова малко в мен? Всъщност истината бе, че той въобще не ми липсваше толкова, колкото би трябвало. Точно това, а може би дори повече от всичко останало, ме караше да изпитвам някаква вътрешна съпротива и нежелание да го моля за помощ.
	— Имаш телеграма — съобщи ми Натали с усмивка, когато затворих вратата на бутика зад мен. — Мисля, че е отново от твоя Джеймс.
	— Той не е моят Джеймс — отвърнах леко начумерено, но потръпнах от радост.
	Погледнах клеймото от Ню Йорк. Какво правеше в Ню Йорк?
	— Е? — нетърпеливо попита Натали.
	Прочетох бързо телеграмата.
	— Отразява сватбата на Грейс за вестника си! Сега е на презокеанския кораб заедно с нея, на път за Монако — пъхнах телеграмата в джоба си, опитвайки да скрия задоволството си, но без особен успех. — Иска да ме види там, когато пристигне.
	Натали ме наблюдаваше напрегнато. Бях й разказала за целувката ни и как след това сме си писали. Тя знаеше, че не съм безразлична към него, въпреки връзката ми с Люсиен. Бях доволна и благодарна за разбирането и дискретността й. Все още не бях сигурна какво искам да направя — ако въобще щях да правя нещо. Когато не казах нищо, Натали зададе въпроса, който се въртеше и в моята глава.
	— Е? Ще се срещнеш ли с него?
	— Амии…
	И в този момент телефонът зазвъня. Подскочих от неочакваното прекъсване и се разсмях, докато посягах към него.
	— Бонжур. „Дювал“.
	Гласът, който разпознах, моментално свали настроението ми в нокаут — беше кредиторът от „Банк Национал де Пари“ в Марсилия. След като ми обясни несигурното финансово положение на парфюмерия „Дювал“, лекомисленото и приповдигнато настроение, което телеграмата на Джеймс събуди в мен, изчезна и на негово място се настани отчаянието. Те искаха да ликвидират активите ми. В мига, в който оставих слушалката, ми се зави свят и трябваше да седна.
	— Но какво става? — попита разтревожено Натали. — Всичко наред ли е, Софи?
	— Искат да запорират сметките ми. Искат да съберат кредитите си — хванах главата си в ръце. — Нямам никакво време, Натали. Ще трябва да продам земята.
	Погледнах снимката, на която Грейс се усмихваше на принц Рение, и си представих роклята й, която щеше да ухае на моя парфюм. Само след няколко седмици бъдещата принцеса щеше да бъде с моя парфюм. Нима наистина беше толкова късно?

	* * *

	Отидох в Грас. Върнах се там, където бях израснала, на мястото, което винаги смятах за сигурно.
	Вървях по късата алея, водеща към двуетажната къща, където бях родена. Хоросановата мазилка на фасадата се бе напукала на места, но червеният керемиден покрив все още се държеше. От всички страни тя бе заобиколена с полета и ниви, които стигаха чак до хоризонта. Най-близките ни съседи бяха на няколко километра. Ние бяхме доста изолирани в покрайнините на града, нещо, което винаги съм обичала: усещането за простор и единение.
	Но сега щеше да се наложи да се разделя с това място. Трябваше да го продам, все едно не бе нищо друго, освен един имот за продан според Люсиен, срещу нищо незначещата за мен размяна на франкове, подписани документи и празни ръкостискания.
	Тъй като ме заляха вълни на отчаяние и гняв, седнах на стълбите, водещи към предната врата. Трябваше да бъда много по-настойчива и да воювам за творенията си още преди време. Трябваше да променя дизайна на опаковката и да намаля разходите по пакетирането, така щях да спестя пари. Трябваше да пътувам всеки ден от Грас и обратно, вместо да плащам за апартамента в Кан през всичките години. Сега поне той беше напълно изплатен.
	Аз имах собственост в Кан…
	Когато идеята ме осени, вдигнах глава и избърсах сълзите от лицето си. Днес недвижимата собственост сега в Кан сигурно струваше цяло състояние, тъй като градът бе станал световноизвестен покрай филмовия фестивал, който се провеждаше от десет години. Ако продам апартамента и бутика, щях да спася фабриката и земята, щях да спася и дома си. Но ако продам магазина, щях да загубя голяма част от приходите, както и директните контакти, и продажбите с клиенти. Как щях да общувам с тях, за да продавам парфюмите на „Дювал“? И освен това Натали. Как щях да й съобщя за решението си? „Дювал“ беше неин дом и кариера толкова, колкото и за мен. Тя работеше за нас от двайсет и пет години. Имаше изключително фин вкус, вдъхновяваше ме, когато оставах без идеи или посока, направляваше ме внимателно и ми даваше кураж, когато не бях сигурна. Не можех просто да я изгоня! Но, както изглежда, това бе единственият възможен отговор на проблемите ми.
	Имаше и още нещо. Татко сигурно не би искал да види Натали наранена. Макар че никога не бяхме говорили за това, знаех, че тяхната връзка се бе развила и прераснала в нещо повече от приятелство. Виждала ги бях заедно, прегърнати страстно в офиса. Пазех тайната им през всичките изминали години. Виждах ги как си говорят щастливо. Видях дълбоката скръб и отчаяние на Натали, когато той не се върна от войната. Бях щастлива, че татко бе намерил истинското щастие с жената, която обичаше. И му се възхищавах, че бе продължил да прави всичко възможно, за да запази семейството и дома ни заради жената, за която бе женен. Любовта на майка ми към алкохола разруши всичко важно в живота й. Разбирах защо татко бе потърсил убежище и утеха при друга. Жена, която споделяше неговата страст и мечти, която му помагаше да ги осъществи, а не го хулеше и тъпчеше всеки ден и по всякакъв повод. Разбирах го и му простих.
	А сега станах и влязох в къщата.
	Както и очаквах, майка ми лежеше припаднала в шезлонга на терасата. Една полупразна бутилка от коняк и чаша лежаха на масичката до нея. Въздъхнах. Исках да не е така и непрекъснато й прощавах, но тя не се промени. Ако не можеше да помогне на себе си, как би могла да помогне на мен?
	Вдигнах чашата и бутилката, отнесох ги в къщата и почистих масата. За мен това беше важно — аз обичах нещата да си бъдат на мястото. Това правех и винаги го бях правила.
	След като й помогнах да стигне до леглото, оставаше да свърша само още едно нещо.
	Въздъхнах уморено, обадих се в банката и ги помолих за малка отсрочка. Скоро щях да стана известна като създателката на парфюма за принцеса Грейс. Сега цялото ми бъдеще зависеше от младата жена, която в момента прекосяваше Атлантическия океан на път за Европа.


>>	24
>>	Джеймс

	_Презокеанският лайнер „SS Constitution“_
	Гъста мъгла и ситен дъждец обгръщаха кей 84 в Манхатън, докато стотиците представители на пресата се събираха в кафенето „Pool Café“ на откритата палуба на „Constitution“. Най-накрая, преди корабът да отплува по обед, щеше да се проведе официалната пресконференция с бъдещата булка.
	Не беше романтично изпращане, както си го представях, а приличаше повече на бой с голи ръце между телевизионни екипи, фотографи и репортери за място в задушната атмосфера, напоена с миризма на цигари и брилянтин. Чувствах се зле след вечерта, прекарана в бара на хотела, а перспективата да бъда повече от седмица в открито море никак не ми помагаше. Когато мис Кели се появи, тълпата се люшна напред като истинско цунами. Полицаите от нюйоркската полиция ни избутаха, за да й направят път, както Мойсей разделил Червено море.
	Шумът беше невъобразим, никога досега не бях чувал подобно нещо. Всеки викаше към нея да се обърне в неговата посока и всички спореха помежду си. В непосредствена близост до мен се развихриха поне три схватки с юмруци и раздразнението се изля в крошета и ритници. Снимките на мис Кели от последния й ден като неомъжена жена щяха да струват много. Залозите никога не са били по-високи и ако някой застанеше на пътя ми, сега не беше моментът за учтиво побутване или извинение.
	Използвах високия ръст и лактите си с пълна сила, за да защитя мястото си, като някой от първите пионери на американска земя, защитавали правото си на парчето земя. Почти час мис Кели, изключително спокойно и уравновесено, махаше с ръка и се усмихваше, докато отговаряше на идиотските въпроси, задавани й от братята репортери. Въпросите и отговорите летяха напред-назад и аз бях сигурен, че накрая мис Кейли ще се почувства изтощена.
	— Ще прекараме медения месец в Средиземно море на яхтата на принца. Единствените гости ще бъдат моят пудел Оливър и двете кучета на принца.
	— Да разбира се, че го обичам! При това много.
	— Не, нямах време да мисля за бъдещето на моята артистична кариера. Прекалено съм развълнувана от сватбата.
	— В багажа си нося таен малък подарък за принца.
	— Да, надявам се да имаме голямо семейство. И да, след брака си ще стана гражданка на Монако, но ще запазя и американското си гражданство.
	— Не няма да нося корона. Вероятно обикновена тиара.
	И още, и още въпроси и отговори до безкрайност.
	— Мис Кели — извиках, когато ми се появи възможност, махайки с ръка, за да ме види. — Вярвате ли в любовта от пръв поглед?
	Тя се обърна към мен, изненадана от въпроса. На устните й се появи усмивка.
	— Да. Вярвам. Абсолютно.
	— Запазете „да“-то за сватбата, мис Кели — извика някой зад мен и всички се засмяхме.
	За жена, която винаги е била пословично резервирана, пазеща личното си пространство и контактуваща неохотно с пресата, за разлика от повечето търсещи публичност свои колежки и връстници, днес мис Кели бе изненадващо общителна. Изглеждаше като всяка бъдеща млада булка: развълнувана, малко нервна и сияеща, и макар че бе заобиколена от семейството, от приятели и около дузина лично подбрани от нея представители на пресата, не можех да прогоня усещането, че изглежда изключително самотна пред стената от фотоапарати, хищно насочени към нея. Не бе изненадващо, че притиска нежно малкия черен пудел под ръката си.
	Аз направих няколко снимки от различни ъгли и успях да изпълзя на горната палуба, за да хвана медийния цирк от нейната гледна точка. За пръв път виждах нещата през нейните очи и гледката никак не ми хареса.
	— Чудите се как спим нощем, нали?
	Обърнах се, за да установя, че гласът бе на една напрегнато изглеждаща жена зад рамото ми. Тя пишеше в бележника си:
C>
	Класическо семпло палто от камилска вълна върху бежова пола от туид. Риза с яка, тип „Питър Пан“. Жилетка — закопчана. Бял шарф. Сива мъхеста кожа, преметната през лакътя. Неизменно елегантна, както винаги. Запазената марка на мис Кели. За отпътуването — кремаво манто и шапка без периферия. Пресата — нервна, неспокойна.
C$
	— Аха. Вие сигурно пишете за колонките за мода — отбелязах. — Аз почти не обръщам внимание с какво е облечена. За мен са важни светлината и ъглите. Погледът. Усмивката върху устните.
	Жената протегна ръката си.
	— Анджелина Уест. Моден редактор за „Хералд“ и обсебена от Грейс Кели, признавам — стисна здраво ръката ми. — Съмнявам се, че сте чували за вестника, ние сме малко издание със седалище във Филаделфия. Съмнявам се също, че някога сте чували за мен — разсмя се тя. — Но това ще се промени.
	— Джеймс Хендерсън — отвърнах. — Фотограф. Работя за този, който плаща най-много. Значи очаквате повишение?
	— Такъв е планът. Отразявам историята на Грейс вече цяла година. От миналата пролет в Кан. Пиша за външния й вид, за тоалетите. — Тя въздъхна и снижи тона си. — Всъщност няма нищо ново. Видът й е на класическа американска колежанка. Леко консервативна, предсказуема, ако питате мен. Но коя съм аз, че да се съмнявам във вкуса и модния избор на една бъдеща принцеса? Досега не е имало друга, която така добре да демонстрира външния си вид тя направи пауза, докато преглеждаше бележките си. — Извинете ме. Когато стане дума за Грейс Кели, малко се поувличам. Направо съм влюбена в нея.
	Засмях се на ентусиазма й.
	— Че кой не е?
	Жената се усмихна.
	— И затова сега сме тук, г-н Хендерсън. Сред тях. Почти на една ръка разстояние. Ние сме свидетели на историята, Джим. Може ли да ви наричам Джим?
	— Вече го направихте — отказах учтиво, когато ми предложи цигара. — Не ги докосвам. Никога вече.
	— Браво на вас — промърмори тя, докато аз й предложих огънче. — Но все още имате кибрит под ръка, за всеки случай, а?
	— Навик — обясних. — Винаги нося кутийка кибрит. Не можете да си представите колко често той става причина за запознанство или среща. — Тя завъртя изразително очи. — О, извинете, това прозвуча доста нахално. Нямах предвид… — Анджелина прекъсна обяснението ми с ръка. — Я ми кажете каква е работата на модния редактор? — попитах. — Има ли за какво да се пише и говори? Освен за булчинската рокля, разбира се. Дори аз знам, че това е голямата тема.
	— Дали има материал? Вие да не сте живели на луната? Та това е мечтата на редактора! — Тя прибра бележника си в жълто-кафява чанта, която висеше на ръката й. — Ето ви малко клюки. Обувките за сватбата — произведение на нюйоркския дизайнер Дейвид Ивънс, направени са нарочно с ниски токчета. Така че негова светлост Малкият принц да не се чувства потиснат до невестата си пред олтара. Изтеклите новини за детайлите по роклята са по-редки и от „кокоши зъби“. Хелън Роуз, както изглежда, ще сътвори нещо удивително. Сигурна съм в това.
	— Коя е Хелън Роуз?
	— Ти сериозно ли питаш? От небето ли си паднал? Тя е шивачката на мис Кели в студио MGM. Шие всичките й тоалети. И в момента е тук. Жената с жълтото палто. Или може би трябва да кажа „пъпешово жълто“.
	— Пъпешово?
	— Да. Цветът е същият като роклите на шаферките. А по-възрастната дама до нея е Вирджиния Дарси. Фризьорката на мис Кели. И тя е от MGM. Ще направи косата й за големия ден. Дано да не е нещо прекалено превзето. Един спретнат кок би бил перфектен, не мислиш ли?
	— Мъчно ми е за кучето — казах, за да сменя темата на разговор.
	— О! То е подарък от Кари Грант след снимките на „Да хванеш крадец“. Казва се Оливър. Няма да се изненадам, ако закусва с шампанско и черен хайвер. Грейс много го обича — вероятно повече, отколкото обича бъдещия си съпруг. Пазят го в колибка с климатик над апартамента й.
	— Бедният Рение. Това значи да си малък.
	Анджелина ме потупа по ръката.
	— Концентрирай се, Джим. Аз ти обяснявам кой кой е. Ето онзи официално изглеждащ мъж от лявата страна на Кели — това е човек, който задължително трябва да познаваш. Това е пресаташето й от студиото — Хъджинс. Той е изпратен да пази роклята, както и да придружава бъдещата булка на пресконференциите. Прекарал последната нощ заедно с роклята в стаята си в „Плаза“, според моите източници. Отказал да я изпусне дори за миг от очите си. Тя е опакована в книжни салфетки, напоени с парфюма, с който ще бъде Грейс в големия ден. Всички се опитваме да открием кой е производителят на този парфюм.
	Това вече напълно привлече вниманието ми.
	— Наистина ли? Че защо?
	— Защото, мили мой, човекът, който е създал парфюма, ще се превърне в най-популярното име сред парфюмерийните къщи. Само се надявам да не е някой от онези дребни занаятчии, които могат да произведат само едно флаконче в годината. Всяка жена на света ще иска да мирише като мис Кели. Само почакай и ще видиш. Слушай какво ти казвам.
	Представих си колко доволна щеше да бъде Софи, ако знаеше, че хората говорят за нея.
	— Всъщност и аз имам една клюка за теб, мис Уест.
	— О, така ли? И моля те, наричай ме Анджелина. Вече не съм в училището за машинописки.
	— Знам кой е създателят на парфюма за сватбата.
	— Какво? Кой? — Тя извади бележника и химикалката от чантата си за част от секундата. — Криглер* е, нали? Всички предполагат, че е той.
	[* Албърт Криглер — създал първия си парфюм през 1879 г. като подарък за бъдещата си съпруга. Отиват да живеят в Антиб, Южна Франция, където създава парфюмерийна къща „Криглер“. Много филмови звезди, в това число Грейс Кели, съпруги на президенти и политици са почитатели на парфюмите му. — Б.пр.]
	Поклатих глава.
	— Не, не е Криглер. Дювал е.
	— Кой?
	— „Дювал“. Със седалище в Грас, Прованс. Автор на парфюма е Софи Дювал. Тя е собственик.
	Анджелина пишеше бързо в бележника си.
	— Никога не съм чувала за нея. Приятелка ли ти е?
	Засмях се.
	— За голямо съжаление, не.
	— Добре, това вече си е истинска сензация. Може ли да ми кажеш нещо повече?
	— Мога, но не сега. Както изглежда скоро ще отплаваме.
	Кеят загъмжа като мравуняк от хората, които нямаше да отплават с мис Кели и трябваше да слязат от кораба. Аз придружих Анджелина до залата за пресконференции.
	— Е, какви са плановете ти, Джим? — попита ме тя. — Как смяташ да откриеш своята сензация?
	Сложих капачката върху обектива, разсмивайки се относно концепцията ми за план, защото нямах такъв.
	— Когато става дума за холивудски знаменитости, вече съм научил, че е най-добре да загърбиш всички планове. Единственият ми план за времето, което ще прекарам на този кораб, е да не хвана морска болест. Ако успея да стигна до Монако цял и да направя няколко хубави снимки на сватбата, ще бъда щастлив.
	Анджелина сви рамене.
	— Изненадваш ме. Чух, че имало повече от четиристотин репортери и фотографи, чиито заявления за пътуване с мис Кели са били отхвърлени. А ти си на палубата. Ще трябва да се понапънеш и да намериш възможности. Да се опиташ да проникнеш на някое частно парти. Да говориш с шаферките. Да се запознаеш с някого от MGM. Да им досаждаш. Ние сме на кораб, човече! Ясно ли ти е? Няма кой знае колко места, където да я скрият, нали? — Дяволита усмивка премина по лицето й, докато си пудреше носа. — Аз не съм известна като особено общителна в средите на репортерите, но никой от приятелите ми все още не е печелил „Пулицър“ — затвори пудриерата си. — Ако проявяваш интерес, те каня на мартини във фоайето за коктейли. Да вдигнем тост за бъдещата булка, за успешното пътуване и за всичко останало.
	И без да дочака отговор, се обърна и отдалечи.
	Мис Уест се оказа приятна изненада. Умна, самоуверена и с повече от една щипка авантюризъм и безразсъдство, тя бе от онези безмилостно амбициозни американки, за които бях слушал, но никога не бях срещал. Откровено казано беше малко плашеща, но аз очаквах, че ще бъде много полезен съюзник.
	Докато корабът се плъзгаше по водата и се отдалечаваше все повече от пристана, тълпата изпращачи на кея вдигнаха цветни знаменца и завикаха „Късмет и много щастие, Грейс“. Тя се усмихваше топло и махаше с една от прословутите си бели ръкавици. Моментът бе трогателен. Всички забелязахме, че маха за сбогом много по-дълго, отколкото обожаващите я фенове на брега, и аз не успях да потисна чувството, че тази смела жена от Филаделфия се нуждаеше от много повече късмет, отколкото която и да е друга бъдеща булка.
	Обвити в мъглата, ние се плъзгахме по река Хъдсън. Силуетът на Манхатън се скри пръв от погледите ни, Статуята на Свободата ни махна за _Bon voyage_* и изчезна. Времето сякаш беше в унисон с мрачното настроение, което царуваше на кораба. Нямаше я празничната атмосфера, която очаквах. Напротив, усещаше се някаква несигурност. Чудех се какви ли мисли измъчваха ума на мис Кели, след като се прибра в апартамента си. Несъмнено бе доволна и облекчена, че циркът свърши. Поне засега.
	[* Приятно пътуване. — Б.пр.]
	Всичко, което пътуващите с нея можеха да направят, бе да я последват в мъглата на Атлантическия океан и да се надяват, че от другата страна ще ги чака по-хубаво време.
	Всъщност предпочитах да мисля за Софи. Дали и тя мислеше за мен в този момент? Щеше ли да бъде в „Рамполди“, както й бях предложил?
	Усмихнах се, отдръпнах се от перилата и тръгнах към долната палуба. Понякога най-голямото вълнение се крие в самото очакване, а в този момент всичко ми изглеждаше възможно.


>>
C>
#	Внимание! Влиза булката!

	__Грейс Кели напусна Ню Йорк на път за Монако__
	__Репортаж на Анджелина Уест за „Хералд“__
	Днес, точно по обед, Грейс Кели се сбогува царствено с любимата си Америка, тъй като лайнерът „SS Constitution“ започна дългото си пътуване към Монако. Мис Кели е придружена от семейството си и впечатляващо множество гости за сватбата, в това число приятели и бизнес партньори от света на шоубизнеса. И да не забравяме нейното скъпоценно бижу, френският пудел Оливър, който бе с мис Кели по време на пресконференцията, на която тя отговори спокойно на представителите на световните медии, които се бяха събрали, за да я изпратят.
	В един момент преди отпътуването, когато блъсканицата и бутането сред стотиците репортери, новинари и телевизионни оператори, събрали се за пресконференцията, стана агресивно, пресаташето на мис Кели предупреди и дори заплаши, че ще прекъсне пресконференцията, ако тълпата „не позволи на дамата да диша“. Русокосата актриса се справи с ужасяващото „меле“ с присъщото й спокойствие и достойнство (тя неслучайно е известна като „ледената кралица“) и каза, че е много поласкана от вниманието, но „би искала хората да бъдат по-внимателни един към друг“.
	Накрая на пресконференцията, двайсет и шест годишната красавица сякаш се просълзи и призна, че е тъжна, защото напуска дома си, но като всяко момиче „се вълнува от перспективата да се омъжи“.
	Успяхме да научим, че багажът на мис Кели съдържа двайсет кутии за шапки и впечатляващ брой тоалети за седмицата преди венчавката, която е наситена с галасъбития, подходящи за една принцеса, без да споменаваме чеиза за медения месец. Слуховете говорят, че тоалетите на мис Кели са в любимите й оттенъци на бежово и синьо, няколко вечерни рокли в жълто, розово и кремаво. Освен това мис Кели носи опаковани девет рокли от филма „Висше общество“, които й бяха подарени от студио „Метро Голдуин Майер“, за което работеше. Но както се досещате най-обсъжданият тоалет в багажа й на борда на „Constitution“ е сватбената рокля. Моделът й се пази в пълна тайна. Знаем само, че е опакована в хартия, напоена с парфюма, който е създаден специално за сватбения ден на мис Кели. А коя е парфюмерийната къща, която стои зад това специално ухание? Това е „Дювал“, от столицата на парфюмите Грас, Франция. Може да не сте чували името, нито че създател на парфюма е Софи Дювал. Аз обаче очаквам госпожица Дювал скоро да стане много известна, търсена и популярна.
	Докато корабът отплава, мис Кели махаше с ръка на изпращачите, а родителите й стояха до нея. По-късно тя се усамоти и репортерът на тази статия си задава въпроса: какви ли мисли са занимавали ума на младата невеста, докато гледаше как Америка — нейният роден дом, изчезва зад пелената от мъгла. Човек може само да се надява, че бъдещето, което я очаква от другата страна на Атлантика, ще бъде безоблачно и ведро.
	Лайнерът „Constitution“ с 858 пътници на борда пътува за Алхесирас* и ще спре в пристанищата на Генуа и Неапол, както и специално в Монако на 12 април, където ще бъде посрещнат от кралската яхта, принадлежаща на негова светлост Рение.
	[* Пристанище и курорт в Испания на Гибралтарския пролив. — Б.пр.]
	Това е истинска приказка, която се случва на живо.
C$


>>	25
>>	Софи

	_Кан_
	След като се обадих в банката, времето сякаш започна да тече по-бързо. Когато им обясних, че имам поръчка за парфюма за сватбата, те се съгласиха да ми дадат отсрочка до края на месеца. Въпреки това извадиха своите оценки и прогнозите, които бяха направени миналата есен, и организираха серия от срещи. Никога няма да забравя как дойдоха първо в бутика в Кан, а сетне и във фабриката и къщата в Грас, със смятащи устройства, за да оценят стойността на „Дювал“. Нахлуха като скакалци в дома ми и препускаха сред розовите храсти, все още голи и без цветове, като черни мравки, пълзящи по покривката за пикник, докато аз се опитвах да запазя самообладание. Това бе предпазна мярка, която да ми послужи в краен случай, ако не намерех начин да спася „Дювал“. Сега, както изглежда, щях да имам нужда от тази оценка.
	Докато се ровех отново в книжата и документите, се изумих от сумата, на която бе оценен целият ми имот. Едва сега разбрах защо Майкъл Ливър ми предлагаше толкова много пари за нивите с цветя. Но нямаше да ги получи. Вече бях взела решение, твърдо и окончателно, че първо ще продам бутика и апартамента в Кан. Парите от продажбата щяха да забавят за известно време кредиторите, но то щеше да е достатъчно, за да видя как ще се развият нещата — дали кралската сватба щеше да окаже влияние върху продажбите и щях ли да успея да пусна в експлоатация новата линия за парфюми. Единственото, което оставаше да реша, бе кога ще съобщя на Натали за решението си. Но не можех да намеря думите, с които да й кажа, че работата й в „Дювал“ след толкова много години, скоро щеше да приключи.
	Метнах чантата си на рамо, стиснах я под мишница и тръгнах към пристанището и яхтата на Люсиен, а сърцето ми заби ускорено. Нуждаех се от помощта му за продажбите, както и от едно приятелско рамо, на което да се облегна. Така че, когато ме покани на интимна вечеря само двамата, не се поколебах. Може би щяхме да излезем на разходка в морето и аз щях да проясня малко мислите си, а вятърът щеше да издуха тревогите ми сред вълните. Емоциите ми бяха така объркани, че имах нужда от хората, които чувствах най-близки. За мен бе нещо нормално да потърся утеха у близките си хора, когато бях под напрежение. Цяла сутрин получавах предложения от купувачи за бутика и макар че бяха много добри и изгодни и това би трябвало да ме ободри, всъщност ме накара да осъзная жестоката реалност. Нещата се бяха променили, при това много бързо.
	— Люсиен! _C`est moi!_*
	[* Аз съм! — Б.пр.]
	Той излезе от каютата на горната палуба, облечен с пуловер в най-нежен лилав цвят и гълъбовосиви панталони, красив и елегантен както винаги. В мига, в който очите му срещнаха моите, аз се разплаках.
	— О, Софи! — Люсиен взе ръцете ми и ме притисна към себе си.
	Отпуснах се в прегръдката му, търсейки утехата, от която отчаяно се нуждаех. За миг всичко ми се стори наред, както трябва да е, въпреки тъгата и тревогите ми. Аз — в прегръдката на Люсиен в този свеж пролетен ден.
	Разказах му последните новини, докато си събувах обувките и ги хвърлих на пода.
	— Нуждая се от едно силно мартини, толкова силно, че да ме удари в земята. Измислих как ще изглежда флаконът за „Сърцето на принцесата“. Погледни! — Порових в чантата си и извадих „журнала за цветя“.
	Люсиен се подсмихна някак снизходително и подигравателно, целуна ме по челото и отиде към бара, без въобще да обърне внимание на бележника, нито на дизайна. Панталоните бяха впити в задника му и ако бях в добро настроение, може би щях да говоря на тях. Вместо това загледах мрачно след него.
	Той наля в шейкъра за коктейли нещо от една, после от втора бутилка и ги разби отривисто. Ледът тракаше в металния съд.
	— След като платиш част от дълговете си, ще се почувстваш по-добре. Ще видиш. А след това ще поговорим какво да правиш.
	— Радвам се, че татко не може да види това. Щеше да се разстрои и натъжи.
	Люсиен ми подаде питието.
	— Той не би искал да носиш подобен товар на раменете си. Би искал да имаш сигурност и стабилност. Щеше да направи същото — да продаде имотите и да се оттегли със стил. Сигурен съм.
	Изпих мартинито почти на една глътка.
	— Не, татко нямаше да се оттегли. Създаването на парфюми не е като работа в банка, Люсиен. Не може просто да спреш и да отидеш да играеш тенис или голф. То е част от душата, част от всяка фибра на тялото ти, която те прави уникален. Ароматите и техните ухания са като думите, те са начинът, по който аз се изразявам. Без тях няма да имам какво да кажа.
	— Това просто не е истина — рече той, като сложи поднос със студени колбаси, сирене и хляб на масата в кухнята на яхтата. — Има много други неща, освен работата, завещана от баща ти.
	— Но моята работа не е просто „неговата работа“ — отвърнах ядосано и неочаквано почувствах главата си замаяна. Не бях яла нищо от сутринта и алкохолът ме удари много бързо. — Сега това е моята работа — оставих чашата с мартини. — Аз не го правя, защото баща ми е оставил нещо след себе си, макар че това е част от работата ми. Правя го заради всичко, което постигнах, откакто той умря. Заради моето изкуство, а не само заради неговото. Не знам как да те накарам да разбереш…
	— Хайде да сменим темата, а? Искаш ли? — Той се настани на стола до мен. — Да говорим за нещо друго, скъпа. — Целуна ме по носа, сякаш за да сложи точка на разговора, и започна отново: — Баща ми току-що приключи голяма сделка. И купи къща в Тоскана, за да го отпразнува. Мисля, че си заслужава да вдигнем тост, а? Може би някой ден ще отидем там. Ще живеем заедно. — Той вдигна своята чаша, за да се чукне с мен. — Разбира се, първо ще трябва да узаконим нещата.
	— Ти да не ми правиш предложение за брак? — попитах смутена и стресната от начина, по който така небрежно изтърси тези важни според мен думи.
	Той целуна ръката ми.
	— Вярвай повече в мен. Ще ти направя предложение, което ще бъде незабравимо.
	Главата ми се завъртя при мисълта да се омъжа — за него, или въобще за някого, и аз побързах да се върна към темата, която ме измъчваше.
	— Ти си в състояние да ми помогнеш, Люсиен. Аз бих… Имам предвид да откупиш бизнеса ми. Ще ти върна всичко. В бъдеще, след като новата линия стане сензация. — Нямах повече време да се правя на горда. Нуждаех се от помощ. — Сватбата на Грейс ще ми помогне! Името ми ще стане известно и ще продавам много, много повече.
	Той се намръщи.
	— Може би да, а може би не. И не става дума да ми се отплатиш или да ми върнеш парите. Никога не е ставало дума за това. Работата е там, че „Дювал“ не е добра инвестиция, освен ако успееш да издържиш на промените на пазара, а ти, _mon amour_, не можеш. Имаш сравнително добро име, но това не е достатъчно. Нужна ти е покупателна способност и репутация, каквато не можеш да постигнеш. „Шанел“, „Молинар“, „Живанши“. Никога няма да можеш да се конкурираш с тях. Дори да платя дълговете ти или да откупя изцяло собствеността ти, няма да мине много време, преди отново да изпаднеш в неплатежоспособност. И двамата го знаем, _chérie_. Освен това „Марсо“ технически е все още бизнес на баща ми, а не мой. А той никога няма да се съгласи да спасява една малка и незначителна парфюмерия.
	Думите му ме ужилиха, но в този момент не можех да понеса повече болка. Станах и взех палтото си.
	— Ето защо не си способен да разбереш. Защото нямаш твои собствени пари. Ти не си създал нищо сам, не и оттук — посочих сърцето си. — Каква е твоята страст? Какво те привлича, какво искаш да постигнеш? Нищо! Какво си ти, всъщност? Един човек, който има пари, скъпи дрехи и яхтите на баща си, за да докаже своята стойност! — Направо се изненадах от способността си да бъда толкова безкомпромисна и груба, че дори и нещо повече. Вярвах, че това, което казвам, в голяма степен беше вярно.
	Той ме гледаше изумено, сякаш му бях ударила шамар. Преди да проговори с нисък глас, мина цяла вечност.
	— Ще пренебрегна думите ти, защото си разстроена, но мисля, че е време да си вървиш. Почини си. Ще ти се обадя утре.
	— Не си прави труда. — Цялата треперех. Всичко в мен вреше и кипеше. — Имам много работа.
	— Престани с тези глупости, Софи! Знаеш, че не искам нищо друго, освен ти да си щастлива.
	Интересно как изглеждаше моето щастие според Люсиен? Може би омъжена за него, със семейство и в ролята на предана малка женичка в някакво имение в Тоскана? Нима можех да го оставя да решава кое е добро за мен и кое не, щом това щеше да доведе до загуба на моето аз? Излязох и не си направих труда да затворя вратата зад себе си.
	Вървях бавно по брега, свежият вятър изсушаваше сълзите по лицето ми. При парфюмите средните или „сърдечните“ нотки винаги надделяват над първите, така наречените „повърхностни“ аромати. Но дори и те не могат да се запазят много дълго. Накрая се изпаряват и изчезват, и остават само най-фундаменталните, най-издръжливите, основните, „базовите“ нотки. Аз знаех кои бяха моите основни нотки — това беше моята парфюмерия.
	Хвърлях камъчета в морето и си представях как някъде далеч отвъд хоризонта „Constitution“ плава със сватбената рокля на Грейс, напоена с моя парфюм. Там беше и Джеймс, чиито забавни писма и окуражаващи думи ми помагаха да преживея и да не потъна през последните трудни месеци, докато всички други се опитваха да ме потопят и удавят.
	Вдишах голяма глътка солен въздух, обърнах се и тръгнах по „Ла Кроазет“, право срещу вятъра.

	* * *

	На другата сутрин се събудих с натежала глава и подпухнали очи. Простенах, когато си спомних събитията от предишния ден. Всъщност вината моят бизнес да има проблеми не беше на Люсиен. Знаех много добре, че ако свържа финансовите си тревоги с връзката си, това щеше да ми донесе само проблеми. И ето че стана точно това! Идеята ми беше ужасна! Но пък всички неговите пренебрежителни и дори подигравателни коментари относно работата ми, относно парфюмерията ми! И този намек за брак? Измъкнах се бавно от леглото и се приготвих, преди да тръгна към магазина.
	Днес трябваше да уточня производството на флаконите за парфюма „Сърцето на принцесата“ и да поръчам нова партида визитни картички. Тъй като щях да бъда в Монако почти цяла седмица, щях да имам предостатъчно време, за да раздавам визитки и да рекламирам името „Дювал“. Перспективата да убеждавам купувачи и изтощението, което неизбежно следваше, когато щеше да се наложи да се фокусирам върху рекламата, а не да се крия във фабриката, не ме радваше особено много, но пропъдих негативните мисли. Щях да бъда в Монако около седмица, във водовъртежа на събитията, свързани с кралската сватба, и моят парфюм щеше да се носи във въздуха, докато принцесата върви по пътеката към олтара. Сърцето ми направи салто, когато се сетих за телеграмата. _Ще ме чакаш ли в Монако, когато пристигна на 12-и? Ще бъда в „Рамполди“ в Монте Карло в 7 часа вечерта. Помня, че веднъж ми каза, че винаги си искала да отидеш там. Джим. Х._.
	Въздъхнах, когато влязох в бутика. Не биваше толкова често да мисля за Джеймс, но не можех да го прогоня от мислите си. Харесвах го. Харесвах го дори много. Всъщност толкова го харесвах, че вече бях решила да се срещна с него в „Рамполди“, за да му кажа „здравей“. Какво лошо имаше в това? Но Люсиен щеше да бъде там с мен. Стомахът ми се сви при мисълта, че двамата ще бъдат едновременно на едно и също място.
	— Защо въздишаш толкова тежко, _chérie_? — попита ме Натали, като ме последва в офиса. Ръцете й бяха пълни с цветя, които сложи във вазата на бюрото ми. Когато не отговорих, тя вдигна брадичката ми, за да ме погледне в очите. — Е, хайде, кажи ми.
	Имах чувството, че стените се срутват около мен.
	— Не спирам да мисля за Джеймс — отпуснах се в стола. — Това е. Сега знаеш.
	На лицето й цъфна усмивка.
	— Той е хубав мъж. Талантлив, умен и под малко грубоватата му външност се крие доста нежно сърце.
	Кимнах и погледнах ръцете си.
	— А какво ще правя с Люсиен? Чувствам се толкова виновна.
	— Преди всичко, нито си сгодена, нито си омъжена за Люсиен, което значи, че си свободна жена. Само си целунала Джеймс. Веднъж. Това не е повод да се упрекваш. Но ако смяташ, че имаш чувства към него, значи е време да вземеш решение.
	— И какво, за бога, ще кажа на Люсиен? Той ще ме придружава на сватбените тържества на Грейс.
	— _Rien_* — отговори ми тя, като скръсти ръце. — Няма да му казваш нищо, докато не си сигурна какво чувстваш.
	[* Нищо. — Б.пр.]
	Прехапах устната си.
	— Чувствам, че Люсиен не вярва в мен. Когато го помолих за още един заем, каза, че баща му никога нямало да се съгласи на подобна лоша сделка. Вчера се скарахме. Все още съм бясна — погледнах Натали, събирайки кураж да й кажа за продажбата на апартамента и магазина в Кан, но думите се изпариха, когато тя хвана ръцете ми.
	— Трябва да следваш сърцето си. Ако не си сигурна за Люсиен, не пренебрегвай чувствата си само защото те плашат. Някой ден ще съжаляваш.
	Вече съжалявах. Спомних си двете години, прекарани с него. Колко често искахме различни неща, колко различно мнение имахме по много въпроси. Отначало аз се наслаждавах на нашите различия, струва ми се, че и той, поне в началото. Сетне си спомних как ме гледаше Джеймс миг преди да ме целуне. С обожание и нежност. Никога преди не бях виждала Люсиен да ме гледа така. Ако съжалявах за нещо, то бе, че толкова често се самообвинявах, че съм виновна, защото не успявам да вдъхновя истинска любов и преданост у Люсиен, или защото не мога да го задоволя.
	Вдигнах някакво мъхче от блузата си.
	— Натали. Може ли да те попитам… дали… ти и татко?
	— Обичах го много — отвърна тя тихо.
	— И той ли те обичаше?
	Тя кимна, а очите й бяха пълни със спомени.
	— Софи, познавах майка ти… Съжалявам…
	Поклатих глава.
	— Не съжалявай, че си го обичала така, както той заслужаваше. Двамата с майка ми въобще не е трябвало да се женят. Дори след смъртта му тя не оцени нито него, нито всичко, което й беше дал. В това число и мен.
	— Тя те обича по свой начин — каза Натали, премествайки нежно кичур коса от очите ми. — Просто се опитва да излекува един духовен проблем, като го превърже с бинт. А това не е възможно. Обаче докато гледа на нещата по този начин, ще си остане такава. Озлобена.
	— И пияна.
	Натали ме привлече в прегръдката си.
	— Ние трябва да сграбим щастието си с двете си ръце, да го държим здраво и да се въоръжим с доспехи, като рицарите, срещу целия свят. — Тя ме целуна по челото. — Не му мисли толкова много. Следвай инстинктите си. Те ще те водят.
	Макар да изпитах известно облекчение, че споделих чувствата си с Натали, сякаш бях играч на трапец, който трябваше да запази равновесие между успеха и провала, между щастието и болката.
	Въздъхнах и посегнах към чантата си.
	— Мисля, че трябва да се хващаме за работа. Кажи ми какво мислиш за дизайна на тези флакони.
	Порових се за тетрадката, в която бях скицирала няколко идеи за различни по форма шишенца… И замръзнах. Тя не беше там. Намръщих се и претърсих отново чантата. Къде я бях оставила? Обърнах я, изсипах съдържанието й върху бюрото. Нищо. Сетне претърсих всички възможни места и ъгълчета в офиса, където бих могла да я оставя.
	— Натали? Виждала ли си тетрадката ми?
	— Не — извика тя от магазина.
	— Сигурна съм, че я взех със себе си. Ще се върна до апартамента, да проверя дали не е там — гласът ми беше спокоен, но усещах как дълбоко в мен се надига паника.
	В апартамента проверих в чекмеджетата на бюрото и в кухнята. Когато не се появи отникъде, потърсих на най-невероятни места — под леглото и в шкафовете, зад възглавниците, дори зад ваната. Сигурно не бях потърсила както трябва в бутика. Паниката вече ме поглъщаше, докато вървях обратно към магазина, където отново проверих всяко ъгълче, всяко чекмедже, под всяко листче и папка. Тревогата ми растеше и ръцете ми започнаха да треперят. Всички скъпоценни формули! Бележките на татко. Къде беше тази пуста тетрадка? Къде я видях за последно?
	Грабнах ключовете и тръгнах обратно към яхтата на Люсиен, възстановявайки маршрута си от вчера. Когато отидох при него на яхтата, тетрадката беше с мен, в чантата ми. Може би беше паднала и се бе плъзнала под кожения диван в кабината. Започнах да тичам по „Ла Кроазет“, без да обръщам внимание на болките в краката си. Усещах само как сърцето ми бие оглушително в ушите. Формулата за „Сърцето на принцесата“ беше в тази тетрадка. Никой друг не биваше да я притежава. Тя беше моята тайна, моето бъдеще. Затичах се още по-бързо. Докато стигна до яхтата, гърбът на роклята ми беше съвсем мокър от пот, а сърцето ми биеше до изнемога в гърдите.
	Прескочих въжето, качих се на яхтата и без да спирам, почуках настоятелно на вратата на кабината. Никой не ми отговори. Почуках втори, трети път, отново и отново, и все по-силно. Пак никой. Господи, къде, по дяволите, беше той, когато ми трябваше? Сега вече заблъсках по врата и извиках името му. Потърсих ключовете си, намерих резервния, който ми беше дал, и отворих с треперещи пръсти.
	Аромат на кожа и студен метал стигна до обонянието ми — следа от парфюма на Люсиен. Трепереща, проверих всички плотове и чекмеджета. Клекнах на колене и потърсих под дивана и столовете, в паниката си обръщах всичко наопаки. Сега си спомних, че извадих тетрадката от чантата си, за да му покажа рисунките за флаконите, а той не ми обърна никакво внимание. Само не можех да си спомня дали след това я прибрах. Дали той не беше я взел? После се скарахме, аз излязох и тръгнах по крайбрежния булевард, а след това се прибрах направо в апартамента. Почувствах камък в стомаха си. Тетрадката очевидно не беше тук. Но къде беше тогава?
	Безпомощна и отчаяна, тръгнах обратно към бутика. Молех се да се появи, да изскочи отнякъде. Защото, ако това не станеше, щеше да бъде ужасно! Не само защото щях да загубя скъпоценната формула за „Сърцето на принцесата“ и всички други мои нови парфюми, но щях да загубя част от историята на „Дювал“, както и последния спомен от татко.


>>	26
>>	Джеймс

	След като американският бряг остана далеч зад нас, сивият Атлантически океан беше всичко, което можех да видя, накъдето и да погледна. Не съм голям обожател на водата (това отчасти се дължи на нездравословното ми обсебване и страх от съдбата на „Титаник“), така че бях щастлив, когато ни повикаха за задължително обучение и тренировка как да използваме спасителните лодки.
	Еди О’Райли — един мрачен американец от ирландски произход, който изглеждаше като човек, видял дъното на много тумбести бутилки с малцово уиски, излезе заедно с мен от кабината, в която бяхме настанени. Той се забавлява от сърце, докато наблюдаваше неуспешните ми опити да свия крайниците си така, че да се поберат в долната койка на малкото двуетажно легло.
	— Събери стотина фотографи на едно място и чакай неприятности — отбеляза Еди, докато вървяхме по безкрайните коридори и стълбища. — Натъпчи ги в една лодка насред Атлантика и никой не може да предскаже какво ще се случи — при тези думи свирна драматично през зъби.
	— Какво имаш предвид? — попитах, навеждайки глава, за да избегна удара в една ниска врата.
	— Искам да кажа, че ако Джак Кели не е уредил достатъчно пресконференции с младата Грейс, ситуацията може да излезе от контрол и да настъпи пълен хаос. Всички ние искаме някаква история, но все още никой не ни я дава.
	Когато стигнахме до сборното място, бях изненадан, че компанията, придружаваща Кели, също бе повикана. Смятах, че те ще бъдат пощадени от подобен урок. На палубата бе студено и всички искахме да се приберем, колкото може по-скоро.
	— Това поне ни дава възможност да направим още няколко снимки — промърморих, като потърках ръце, за да ги стопля, докато настроя апарата си.
	Еди никак не бе развълнуван.
	— Че кой ще иска да види най-известната красавица в света, увита като коледна пуйка в грозна спасителна жилетка?
	Имаше право. Дори Грейс Кели с нейните маркови очила и шарф около главата не успя да облече яркооранжевата найлонова жилетка. Пропилях половин лента с надеждата, че Сандърс все пак ще предпочете нещо пред нищо.
	След като формалностите свършиха, ни беше позволено да направим няколко снимки. Пуделът на мис Кели се плашеше от всяка светкавица и от виковете ни към нея да погледне в една или друга посока. В един миг той се отскубна от ръцете й и хукна по палубата. Тя изписка и го последва. Докато всички стояха като замръзнали и гледаха развитието на драмата, аз скочих, хвърлих се напред и хванах кученцето с впечатляващ плонж по корем от времето, когато играех ръгби.
	Мис Кели го взе обратно в ръцете си.
	— Благодаря ви много — прошепна с въздишка тя, докато то облиза лицето й, което я накара да се разсмее. — Той е много сладко кученце. Нали Оливър, нали миличък? Да, ти си точно такъв! — След което се обърна към мен: — Благодаря ви. Не смея да си помисля какво можеше да му се случи.
	— Моля, няма защо — отвърнах, като оправих шапката и пригладих якето си. — Не бях изпълнявал подобно хвърляне от години. Изненадах сам себе си, че все още го мога, ако трябва да бъда честен.
	— Много сте галантен. И много бърз! — Тя ми се усмихна по начин, който ме накара да осъзная какъв късметлия е принц Рение. Представих си какво е да се събуждаш и да виждаш тази усмивка всяка сутрин. Това лице. Тези очи. Трябваше да събера цялото си самообладание да не вдигна апарата, да го насоча към нея и да снимам тази красота отблизо. — О, май сте скъсали панталоните си. Надявам се, че не сте се контузили?
	Поотупах се.
	— Няма нищо счупено. Пожертвах чифт „оксфордки“*, но така е по-добре, отколкото да пожертваме вашето щастие, мис Кели — дори не предполагах, че съм способен на такава изненадваща неискреност.
	[* Вид мъжки и дамски ниски обувки. — Б.пр.]
	— Може би понякога всички правим подобни жертви.
	Докато произнасяше тези думи, усмивката й повехна, сякаш мислите й отлетяха далеч от палубата на „Constitution“ и тя изцяло се пренесе някъде другаде.
	— Предполагам, че е така.
	Тя ме загледа, на устните й се появи лека усмивка. Погледът в сините очи привличаше като песен на русалка.
	— Мисля, че ви познавам. Нали? Не се ли срещнахме в Монако? В двореца? Но да, разбира се!
	Като се има предвид, че на борда имаше няколко дузини репортери, плюс стотиците, с които се бе срещнала напоследък, бях изненадан, че ме помни. И облекчен, че не помни как я преследвах в Кан. Ако пък си спомняше, беше много милостиво от нейна страна, да не го споменава.
	Протегнах ръка.
	— Да, така е. Джеймс Хендерсън. За приятелите — Джим. Хендерсън за неприятелите.
	Тя стисна ръката ми неочаквано здраво.
	— Които едва ли са много.
	— Ще се изненадате.
	Тя се разсмя.
	— И така, вие бяхте, когато срещнах Рение за пръв път, а сега плавате заедно с мен за нашата сватба! Спомняте ли си онази ужасно смачкана рокля от тафта? — Тя поклати глава, изглеждаше леко смутена. — Сутринта в „Карлтън“ имаше проблем с тока и… Както и да е, сега това няма никакво значение. Предполагам, че той ме обича много, щом външният ми вид тогава не го отблъсна.
	— Любовта е сляпа, мис Кели. И освен това вие изглеждахте перфектно и бяхте много красива. Както винаги — отново този смях. Звънлив, като чист кристал.
	— Тогава ми дадохте онази визитна картичка, нали? За парфюмерията. Дювал.
	Усмихнах се.
	— Да. Софи ми е приятелка.
	При името на Софи, тя цялата се оживи.
	— Тя е ваша приятелка? Но това е чудесно! Парфюмът, който направи за мен, е изключителен! Нарече го „Сърцето на принцесата“. Красиво, нали? Той е просто перфектен.
	Представих си лицето на Софи, представих си я наведена над малките стъкленици и смесителни епруветки в лабораторията си в Грас, силно концентрирана, докато ги наблюдава през очилата. Почти можех да доловя аромата на ванилия и мускус, на портокалови цветчета и деликатното ухание на чаени рози, което се е скрило в косата й.
	— Опасявам се, че не сме се виждали от известно време — обясних, защото не исках да преувеличавам приятелството ни, което, за да съм честен пред себе си, се крепеше на съвсем тънички нишки. — Случиха се доста неща. Но това е дълга история. Надявам се, че ще я видя в Монако.
	Мис Кели се замисли за миг.
	— Наистина ли? Това е чудесно! В коя кабина сте, Джим?
	— 156. Не е трета класа, но нямам големи шансове, ако се сблъскаме с айсберг.
	Тя отново се засмя.
	— Тогава да се надяваме, че няма да срещнем айсберг. Очаквайте да получите пакет. Ще ви бъда благодарна, ако го предадете на Софи, когато я видите. Малък жест на благодарност. Надявах се да я видя лично, но не съм сигурна, че ще имам време, след като пристигнем. Нещата се развиват доста светкавично и хаотично.
	— Смятайте го за изпълнено, мис Кели.
	Докато се отдалечаваше от мен, тя се обърна да ме погледне през рамо и, дяволите ме взели!, усмивката върху ягодовочервените й устни щеше да затъмни светлината на луната, ако имаше такава.
	— Присъединете се към нас за един аперитив тази вечер, Джим! — покани ме тя. — Палубата на първа класа, седем и половина. В знак на благодарност от Оливър и мен.
	Не дочака за отговор. Предполагам, че когато ще ставаш принцеса, не е необходимо да го правиш.


>>	27
>>	Софи

	_Грас_
	След четирийсет и осем часа търсене дори в миша дупка и проверка при няколко клиенти, които бяха влезли в бутика в деня, в който тетрадката изчезна, нея все я нямаше. Казах дори на Люсиен, да не би да я бе взел по погрешка, но той отрече да я е виждал. „Журналът за цветя“ на татко просто изчезна, сякаш се изпари във въздуха. Болката ме връхлиташе на вълни, сякаш за втори път го загубих. Всички негови безценни записки ги нямаше. Въпреки че бях преписала по-голяма част от формулите в моите постоянни файлове (и слава богу!), сред пожълтелите страници се съхраняваше духът на татко, и това бе нещо, което не можех да възстановя.
	Исках да се скрия в киното с мадам Клое и с помощта на неговата магия да избягам от мислите си, но вместо това тръгнах към къщи, за да видя как е майка ми. В момента, в който отворих вратата, последните ноти от песента на Константин*1 _L`Homme et L Enfant_*2, достигнаха до слуха ми от грамофона във всекидневната. — Прибрах се — извиках и хвърлих ключовете си на масата.
	[*1 Еди Константин (1917–1993), популярен френски актьор и изпълнител от американски произход, играе във филма на Жан-Люк Годар „Алфавил“, приятел на режисьорите Годар и Фасбиндер. — Б.пр.]
	[*2 „Мъжът и детето“. — Б.пр.]
	— Къде беше? — излая тя и ме изгледа страшно, когато влязох в стаята. — Не съм те чувала от няколко дни.
	— Знаеш, че туристическият сезон започна — обясних. — Идвам толкова често, колкото мога.
	Толкова често, колкото мога да те издържа, добавих наум.
	Отидох към кухнята, отворих хладилника, порових в него, докато намеря малко сирене и студено пиле. Отчупих парче хляб и отнесох чиния с храната на масата във всекидневната.
	— Ти яла ли си? — попитах, докато гледах да сяда на стола срещу мен. Никога не съм знаела за какво да си говоря с нея. Понякога имах чувството, че живея с напълно непознат човек, при това човек, когото не харесвам много.
	Тя махна небрежно с ръка.
	— Не съм гладна.
	Никога не беше. Единственото, за което бе гладна, беше алкохолът.
	— Много си тиха. Какво се е случило? — попита ме майка ми, като ме наблюдаваше с крайчеца на окото си.
	— Нищо — промърморих с пълна уста. Нарочно избегнах темата за изчезналия бележник, защото не исках да споделям това с нея. Мислено можех да чуя баналната й тирада за отговорността, която само щеше да ме вбеси, защото не можех да понеса лекцията от жена, която не бе носила отговорност абсолютно за нищо в живота си.
	— Тази нова линия само ще ни вкара в още заеми. Знаеш това, нали? — изръмжа майка ми, като отпи глътка от брендито си, докато се облегна назад в стола. — Защо се инатиш и не искаш да продадеш земята? Ще вземем огромна сума пари, с която ще можем да си живеем комфортно.
	Помислих дали въобще си струва да говоря за това с нея.
	— Опитвам се да спася бизнеса ни, мамо. Нашата прехрана. Средствата ни за преживяване. Наследството от татко. Но ти винаги правиш обратното, нали? „От това няма да излезе нищо“, „Трябва да продължиш напред“, или „Това си е чиста загуба на време“. Едно знае баба, едно бае. Винаги контра, винаги против. Винаги срещу всяка моя идея.
	Всъщност винаги срещу мен, помислих си. От самото начало. Храната в стомаха ми се превърна в трици. Защо всичко ставаше толкова трудно? И защо бе така ужасно объркано?
	Майка ми стана от стола, олюлявайки се леко.
	— Аз ли отхвърлям твоите идеи? Ти ме отхвърляш! Ти и баща ти! — Тя изреди цял списък от любимите си ругатни и обидни думи, сетне започна обичайната бомбардировка с обиди срещу татко, които нямаха никакъв смисъл. Лицето й стана пурпурночервено и размаха юмрук пред мен.
	— Стига, мамо, ти си пияна. Върви да си легнеш.
	— Казвам това, което мисля!
	Затворих очи.
	— Моля те, не искам да се разправяме. Върви да си легнеш.
	— Ако не беше толкова некомпетентна, бележникът с новите формули нямаше да изчезне! — каза, размазвайки леко думите.
	— Какво? — присвих очи. — Ти откъде знаеш, че е изчезнал?
	Тя за миг се обърка.
	— Амиии… Люсиен се обади днес сутринта. Каза, че си много разстроена от това.
	Майка ми винаги е била лош лъжец. Винаги. Наблюдавах я как се клати към кухнята, преди да я попитам защо се е обадил Люсиен.
	— И каква друго каза?
	— Той… искаше да говори с теб. Чудеше се дали си тук, след като не могъл да те намери в магазина. — Гласът обаче я издаде. — Говорихме за вашето бъдеще, щом толкова искаш да знаеш. Той наистина те обича, Софи.
	Стиснах зъби от раздразнение.
	— Бих искала вие двамата да не обсъждате моето бъдеще зад гърба ми — станах от масата и сложих чинията в мивката.
	— Аз харесвам Люсиен — настоя майка ми. — Той никога не разговаря с мен като теб.
	Да, защото никога не е страдал от пиянството й през всички изминали години.
	— Ти си ми дала достатъчно причини, за да говоря така с теб.
	— Понякога се чудя какво е видял Люсиен в теб. Мъж като него би могъл да си намери някоя много по-хубава, по-добра и по-изискана.
	Думите й ме изумиха. Загледах я смаяно, просто онемях, след което грабнах чантата си и затръшнах вратата зад себе си.

	* * *

	Уморена да бъда третирана като дете, поканих Люсиен в апартамента в Кан, като настоях твърдо да анулира каквито и да е бизнес обеди и ангажименти, ако е планирал такива, защото трябва да говорим.
	— Преди всичко, бих предпочела да не говориш с майка ми за моя бизнес — избълвах, след като сложих на масата чаша кафе и каничка със сметана. — Ако исках да й кажа за бележника, щях да го направя сама.
	Той взе ръцете ми в своите.
	— Съжалявам. Мислех, че вече си й казала. Просто не съобразих.
	— Да, не си. Също така не искам да обсъждаш нашето бъдеще с нея. Ти дори с мен не си го обсъждал! — В този миг телефонът иззвъня и аз оставих моята чаша с кафе. — Дано да не е тя. Не искам да говоря с нея.
	Вдигнах слушалката, за да разбера, че не беше майка ми, а някакъв репортер от „Пари Мач“. Бях изненадана да науча, че слухът за поръчката на парфюма за сватбата на Грейс бе стигнал до техните уши. Въпреки че се опасявах да не превърне интервюто в някоя от онези ужасни клюкарски колонки във вестниците, все пак се съгласих да говоря с него. Чувствах се некомфортно, че звъни у дома, но „Дювал“ се нуждаеше от реклама и внимание… А „Сърцето на принцесата“ щеше да ни донесе известност, от която отчаяно се нуждаехме, и това бе спасителното въже, за което можех да се хвана и което щеше да улесни пускането на новата линия в експлоатация.
	След като отговорих на въпросите на репортера, затворих телефона и погледнах към Люсиен, който седеше мълчаливо на стола и не откъсваше очи от мен. Беше чул всяка моя дума.
	— Какво беше това? — попита той.
	Отместих очи от него и се втренчих през прозореца, който гледаше към пристанището.
	— Един репортер от „Пари Мач“ иска да представи „Дювал“ в списанието. И това ако не е страхотна новина! — усмихнах се и обгърнах с пръсти чашата си с кафе.
	Той вдигна едната си вежда.
	— Мислиш ли, че е много умно да споделяш плановете си за закриването на бутика с репортери? Прилича повече на отрицателна реклама, нали? Освен това, ако името ти се появи в клюкарските списания, възможните купувачи може да се уплашат и да се отдръпнат. Няма смисъл, Софи. Така няма да постигнеш нищо.
	Оставих рязко чашата върху масата и кафето се разплиска.
	— Знаеш ли кое няма смисъл? Фактът, че ти не можеш да разбереш колко важно е за мен! Фактът, че не можеш да проумееш колко много искам да се преборя за онова, което обичам. Та ти самият си бизнесмен! Как не можеш да проумееш, че аз правя същото — работя здраво, за да изкарам прехраната си и дори да разширя дейността си!
	— Защото не е същото — отговори ми троснато той. — Като мъж, от мен се очаква да работя здраво. Моя е отговорността да осигуря прехраната на семейството ни и нашето бъдеще. Пред теб не стоят такива отговорности. Дори не е необходимо да работиш. Въобще. Наистина не мога да разбера, защо не приемеш офертата на Ливър? Очевидно е, че ако продължиш да поддържаш „Дювал“, това ще ти донесе само неприятности и стрес.
	При този втори намек за брак кипнах. Моментът не беше подходящ, точно обратното. А и аз се съмнявах в искреността на намеренията му. Люсиен се радваше на вниманието, което получаваше като един от най-известните и желани ергени на Лазурния бряг. В края на краищата ние просто бяхме различни. Бяхме като два влака, които се движат шеметно и чиито пътища се пресичат за кратко, преди да се разминат в различни посоки.
	Погледнах го с вледеняващ поглед.
	— След две години заедно ти въобще не ме познаваш, нали?
	Оставих объркания Люсиен да се погрижи сам за себе си и отидох в спалнята. Затворих вратата и легнах на леглото, като се загледаха в тавана, без да виждам. Изтръпнах при мисълта, че някой може би се ровеше в бележника, прелистваше с безразличие записките, които ми бяха скъпи, прехвърляше страниците, където бях записала идеите си за парфюма на Грейс. Боже! Бях написала името й, подчертано с три черти. Принцеса Грейс от Монако! А отдолу още едно име. Джеймс.

	* * *

	Имаше още само едно нещо, което трябваше да направя, преди да тръгна за Монако и сватбата на века. Трябваше да съобщя на Натали, че продавам собствеността в Кан. Не можех да отлагам повече.
	Когато влязох в бутика, стомахът ми се сви.
	Тя вече беше там и подреждаше нещата за деня. Беше много хубава в мътната светлина на ранното утро.
	— Бонжур — поздрави, когато отворих вратата.
	Бодрата й усмивка бе първото нещо, което виждах през повечето дни. Дори когато преспивах при Люсиен, той обикновено излизаше, преди да се събудя.
	Спрях за миг на прага. Уханието на бутика ме обгърна и впечатли, все едно за пръв път го помирисвах: хвойна и ванилия, лека нотка на върбинка. Ароматът докосна сърцето ми. Разколебах се под влияние на носталгията и скъпите спомени, които това място събуди у мен.
	След като бях преглъщала думите толкова дълго, сега те сами излязоха от устата ми.
	— Трябва да ти кажа нещо, Натали. И… искам да знаеш, че ужасно съжалявам. Това е най-трудното, което някога съм правила.
	Тя протегна ръце да ме прегърне. Аз се сгуших в тях и я оставих да ме прегръща. Когато се разделихме, видях сълзите в очите й.
	— Отдавна очаквам да ми кажеш, мило мое момиче!
	Разплаках се.
	— Налага се да продам бутика. И апартамента също.
	— Знам, мило. Вината не е твоя — отвърна тихо тя. — Ти направи всичко, което бе по силите ти.
	— Но какво щеше да каже татко? Загубих „журнала за цветя“, а сега ще продам и магазина. Фабриката може би ще е следваща. — Сълзите потекоха по лицето ми.
	— _Mon amour_. — Натали отново ме взе в обятията си. — Ти винаги си живяла в сянката на баща си. Това не е необходимо. Ти си много талантлива парфюмеристка, Софи. Всъщност мисля, че си по-добра дори от баща си. Той също го знаеше. — Тя избърса една сълза от лицето ми. — Казвал ми е много пъти.
	— Нима? Така ли? Вярно ли е?
	Тя кимна.
	— Това беше причината да те ръчка толкова много. Искаше да те научи на всичко. Сега ще трябва да създадеш свое собствено наследство, _chérie_. Погледни на ставащото като на нещо хубаво. Всяко зло за добро. Никога не си обичала врявата и суетата на Кан, нали? — Тя се усмихна, защото беше права. — Може би ще отидеш на нови места, ще събереш нови впечатления и опит, които да вложиш в своите парфюми. Вярвам в способностите ти, така както баща ти вярваше в теб. А сега и твоята прочута приятелка Грейс вярва в теб. — Тя притисна лицето ми с ръце. — Ти също трябва да вярваш в себе си.
	Беше права.
	— Благодаря ти, Натали. За всичко.
	Двете мълчахме известно време, преди тя да продължи:
	— И още нещо, скъпа. Не се тревожи за мен. Спестявах предвидливо през годините. Мога да се пенсионирам или да работя в някое друго малко магазинче край пристанището. Каквото си пожелая. За мен ще бъде добре. Двете с теб ще продължим да обядваме и да се разхождаме по „Ла Кроазет“. А ако имаш нужда от мен във фабриката, или ако откриеш нов магазин, ще бъда до теб.
	— _Je t`aime_* — прошепнах, а думите излязоха от сърцето ми.
	[* Обичам те. — Б.пр.]
	— Знам, скъпа — отвърна тя и внимателно избърса лицето ми с носна кърпичка, преди да ме целуне по всяка буза. — Сега трябва да се забавляваш и радваш на сватбата. А след това, когато тя свърши, ще се заемем с бутика и апартамента заедно. Ще пренесем нещата ти в Грас. Как ти звучи?
	Прегърнах я силно.
	— Не знам какво щях да правя без теб.
	— Надявам се никога да не разбереш.


>>	28
>>	Джеймс

	Не казах на никого за поканата на Грейс за питие, но другите репортери, разбира се, искаха да знаят защо обличам сако и слагам вратовръзка. Или поне се опитвах да го направя, тъй като това никак не бе лесно при люлеенето на кораба. Стомахът ми постоянно се бунтуваше, а дните, които оставаха до края на пътуването, ми изглеждаха безкрайни като месеци.
	— Да не би да имаш среща с онази американска журналистка? — попита Еди, като ме смушка приятелски в ребрата. — Внимавай! Тя има лоша слава. Ще те схруска за закуска.
	Разсмях се и със задоволство го оставих да мисли каквото си иска, след като нямаше да открие къде отивам наистина. Никой не обичаше някой колега да се възползва от привилегии и да си пробие път до вътрешните кръгове, без да покани друг колега да го придружи, затова нямах желание да прекарам остатъка от пътуването в ролята на „любимеца на класната“.
	Колкото и да не исках, оставих фотоапарата си в каютата. Чувствах, че съм спечелил доверието на мис Кели. Последното, което исках, бе да го загубя, след като бях стигнал толкова близо до нея.
	Без да обръщам внимание на бунта в стомаха си, тръгнах безгрижно по палубата на първа класа и взех две чаши с мартини от таблата на преминаващия сервитьор, който ми заприлича на пингвин. Глътнах едното на един дъх и оставих празната чаша върху подноса, преди да тръгна по права линия към мис Кели с другата чаша в ръка. Не спрях да мисля как Марджъри и „оня другият“ щяха да се държат на мое място и какъв щеше да е коментарът на Емили за елегантните дами. Тя без съмнение щеше да прояви повече интерес към машинното отделение и да притисне горкия капитан в ъгъла с безкрайните си въпроси за конструкцията на кораба и как се движи.
	Но най-много се опитвах да си представя какво щеше да каже Софи, ако беше тук, с ръка върху моята, докато влизаме заедно, облечени официално. Сигурно щеше да се облегне на ръката ми и да прошепне нещо остроумно.
	Мечтите ми бяха прекъснати, тъй като се появи мис Кели. Тя беше блестяща в роклята си за коктейли в електрическо синьо. Веднага се сетих за Анджелика Уест и колко трескаво щеше да опише всяка подробност от роклята — „дължина до прасеца, коприна, идеална кройка“, ако беше тук.
	Изчаках моя миг, докато тя се плъзна сред гостите, и изникнах зад една голяма палма в саксия, където се опитвах да остана незабележим.
	— Мис Кели. Изглеждате ослепително.
	— Джим. Вие сте тук?
	Тя ми подаде облечената си в ръкавица ръка, преди да се обърне към баща си — Джак Кели, който стоеше наблизо сред група мастити бизнесмени.
	— Татко, това е човекът, който развъжда Ваймарски птичари*, за когото ти говорех.
	[* Ваймаран е порода едри кучета. — Б.пр.]
	При тези думи ме изгледа многозначително и втренчено. Аз едва успях да скрия изненадата и ужаса си, докато стисках ръката на Джак Кели. Не знаех нищо за кучетата, а камо ли как да ги развъждам и гледам. Не знаех нищо дори за котките, въпреки че имах една.
	— Радвам се да видя още един любител на кучета — излая той. — Аз не си падам по миниатюрни палета. Пудели и други подобни.
	— Татко! — Грейс го потупа нежно по ръката. — По-тихо, Оливър ще те чуе!
	Тя ми намигна и се извини, като ме остави в компанията на баща си. Той бе впечатляващ мъж, но не особено дружелюбен. Заиграх се с егото му, като го разпитах за олимпийските му успехи, което малко го предразположи. Няколко чаши „мартини“ помогнаха за самоувереността ми и за моя голяма изненада, бях почти убедителен, когато стана дума за отглеждането на кучета.
	Вечерта мина бързо, докато ме представяха на различни приятели и членове на тайфата, придружаваща Грейс за сватбата: сбор от холивудски звезди, стари приятелки на Грейс от училище, влиятелни бизнесмени, колеги на Джак Кели, изнервени лели и срамежливи втори братовчедки. Реших, че ще бъде най-умно да си тръгна, преди да злоупотребя с гостоприемството или да издам прикритието си, и се зарадвах, когато мис Кели се приближи към мен и ми каза, че смята да се „покрие“.
	— Не знам за вас, Джим, но аз намирам тези официални събития за изтощителни. Смятам да се измъкна, да отида в каютата си и да почета една хубава книга на спокойствие.
	Тя извади от вечерната си чантичка малка кадифена кутийка и запечатан плик.
	— Реших, че ще ми бъде по-лесно да ви дам това лично, вместо да го пратя до каютата ви. Просто нещо малко, но се надявам, че Софи ще го хареса. Ще ви бъда вечно признателна, ако й го предадете, когато я видите.
	— Разбира се — взех двете неща и ги пъхнах в джоба на сакото си. — Тя ще бъде очарована.
	Не. Тя щеше да бъде повече от очарована. Онази усмивка, която видях в нощта, когато се целунахме на терасата, щеше да се появи на устните й и очите й щяха да заискрят от вълнение. Представих си я отново до мен. Какво ли щеше да облече, ако беше тук на този коктейл с Грейс Кели? Тъмносиньо, може би, за да подчертае черната си коса. Затворих едно око, опитвайки се мислено да я фокусирам и натиснах въображаемото копче на апарата си.
	— Джим! Джеймс?
	Отворих око. Мис Кели ми се усмихваше, наклонила глава.
	— Струва ми се, че мечтаете за госпожица Дювал?
	Изкашлях се и смотолевих неловко нещо за това колко прекрасни са ваймарските кученца. Но не успях да я заблудя.
	— Не ви обвинявам, нито ви упреквам — успокои ме Грейс. — Тя е красива и талантлива. Надявам се да намери истинската любов, като мен. — При това признание като че ли леко се изчерви. — Опасявам се, че пих малко повече шампанско. Ще ме извините ли?
	Наблюдавах как се отдалечава, допих мартинито си и се измъкнах тихичко, без да привличам внимание към себе си.
	Нямах снимка на Грейс Кели, но имах нещо, което щеше да накара Софи да се усмихне. А това беше много по-ценно от стотици снимки на една бъдеща принцеса.
	Оказа се, че един голям кораб може изключително успешно да скрие една бъдеща принцеса. Или не точно корабът, а по-скоро баща й и наетите от MGM копои. След първите двайсет и четири часа, тя сякаш изчезна от кораба.
	Нямаше никакви подробности за програмата й по време на пътуването, нито обяви за допълнителни пресконференции. Тя и кученцето й се скриха в луксозните апартаменти, докато ние се тъпчехме по четирима в една каюта, блъскайки се за място, където да оставим багажа или да опънем крайниците си, докато морската болест ни поваляше един след друг. Но най-много страдахме от отегчение.
	— Иска ми се да разбия перфектно загорялото лице на този проклетник от MGM — оплаках се, докато лежах на моето легло с ръце под главата, а краката ми висяха от другия му край.
	— Поне не сме в корабния лазарет — отбеляза Еди. — Чух, че там спели хората от личния журналистически екип на Кели.
	— Съмнявам се, че Хоуел Конан е сред тях. Предполагам, че е настанен в корабния мезонет — отговорих.
	Конан имаше изключителен достъп до всяко място, където беше Кели. В резултат всички останали го мразехме.
	— Ще получим нашия шанс, като ги издебнем — въздъхна Еди, докато се покатери на леглото над мен, при което матракът заплашително хлътна. — Това е кораб, за бога. Пространството е ограничено. Тя не може да избяга много далеч.
	Очевидно можеше.
	След първия ден на кораба цареше безпокойство и мрачно настроение. Репортери и фотографи се спотайваха и дебнеха като снайперисти, криеха се по ъглите, обсебени от страстта да направят ефектна снимка на мис Кели или да научат някоя клюка, с която да запълнят колонките на вестниците. Нетърпеливи амбициозни редактори си измисляха сензационни заглавия за „нещастната“ бъдеща булка, скрита във вътрешността на кораба, докато плава безпомощно към новия си живот под контрола на един нещастен принц. Чухме, че имало обикновени пасажери, които били прогонени от своите каюти в първа класа и преместени в обикновена пътническа класа, за да освободят място за звездната компания на Кели. Една особено недоволна двойка от Лонг Айлънд, която празнувала своята „рубинена“ годишнина от сватбата, се бе оплакала на репортерите, а те бяха преувеличили гнева им повече от необходимото. _Сватбата на века провали нашия меден месец!_ и други подобни заглавия летяха по телеграфа и щяха да стигнат до вестникарските щандове много преди ние да пристигнем в Монако.
	Един разочарован фоторепортер лесно може да завърже приятелство с някой отегчен сервитьор, който има слабост към средно прилично уиски. Скоро научих, че на кораба има тайни коридори, които предлагат достъп до място, откъдето да снимам официалните вечери на семейство Кели с капитана. Всички знаехме, че Джак Кели плаща сметката за целия този ексцентричен сватбен круиз. След като бе пощаден от разходите по сватбата (които бяха поети изцяло от принца и студио MGM), той обяви на целия свят, че ще покрие всички разноски по пътуването на сватбарите до Монако, както и за храната, която те ще изядат, и питиетата, които ще изпият през това време. Но възможностите за снимки бяха ограничени и все от голямо разстояние.
	След вечеря мис Кели предпочиташе да се оттегля дискретно и в относително усамотение в компанията на най-близките си приятели и семейството, където, както казваха слуховете, събувала обувките, вземала очилата за четене или играела разни игри и шаради* в стаята за татуировки, намираща се дълбоко в търбуха на кораба и далеч от нашите хищни обективи. Кой би я обвинил, че иска да си остане още малко онова мило съседско момиче, в което всички ние бяхме влюбени? Както враговете по време на война се крият в окопите и атакуват, така и ние, представителите на пресата и антуражът на Кели се дебнехме и опитвахме да се надхитрим, докато корабът прекосяваше половината земно кълбо, а един принц и цяло Монако очакваха нашето пристигане.
	[* Салонна игра или загадка, чиято цел е познаване на дума или съчетание от думи. — Б.пр.]


>>	29
>>	Софи

	_Кап д’Ай, близо до Монако_
	Въпреки че ми трябваше време, за да се успокоя, бях въодушевена от перспективата за сватбата и перспективата да видя отново Грейс и… Джеймс. Така че, когато дойде денят, в който трябваше да напусна Кан и да тръгна за Монако, бях изпълнена с трепетно очакване. Кан се бе превърнал в бреме и тежеше като хомот на врата ми. Моето бъдеще беше другаде.
	Приготвих два куфара с дрехи за различните събития, на които евентуално щях да присъствам преди сватбата и на нея самата. В единия имаше вечерна рокля и официални обувки, а в другия панталони, жилетки, блузи и шалове. Третият, по-малък куфар, беше пълен със скъпоценните мостри на „Звездна светлина“, „Сърцето на принцесата“ и „Спомен“, всяка в ефирна черна торбичка, вързана със златна панделка. Много се чудех дали да взема и ръчно произведени сапуни от фабриката, които бяха толкова популярни, че накрая се спрях на няколко пакетчета с розмарин, портокалов цвят и люляк, с които да омагьосам редакторите на списанията.
	Последният тоалет, който сложих в багажа за галавечерта в Операта, на която щях да присъствам с Люсиен, беше бална рокля от тафта в кралско синьо с пола във формата на буквата „А“ и бели ръкавици. Опаковах я внимателно в хартия и я сложих най-отгоре върху другите дрехи, до дантелената рокля за следобеден чай с дължина до коленете. Исках да изглеждам много хубава. Не, не за Люсиен, а за Грейс и за „Дювал“.
	Въпреки спора ни, реших да се сдобря с него в името на това специално събитие. Но и двамата знаехме, че между нас всичко се бе променило. При това безвъзвратно. Усещах почвата под краката си нестабилна, имах чувството, че вървя боса по каменист бряг. Вече знаех как ще постъпя с Люсиен, но това щеше да стане след сватбената церемония. Засега щях да се съсредоточа върху събитието, да се наслаждавам на Монако и да рекламирам „Дювал“.
	След като затворих куфара, си представих срещата ми с Джеймс в „Рамполди“*. Натали ме увери, че лесно ще намеря ресторанта, който бил съвсем близо до площада на казиното. Затворих очи, припомняйки си аромата му, смеха му, начина, по който ме слушаше внимателно. Спомнях си всяка подробност от времето, прекарано с него. Ех, ако можех да ги съхраня в шишенце, като парфюм, за да събуждам топлите спомени само с напръскване по кожата! Откакто видях Джеймс, минаха толкова много месеци и въпреки че се чудех как щяха да се развият нещата между нас, знаех, че искам да се срещна с него.
	[* Известен ресторант в Монте Карло, открит през 1946 г., на две крачки от казиното, любим на знаменитости като Франк Синатра, Кари Грант, Карл Лагерфелд и др. — Б.пр.]
	Скочих в едно такси с куфарите и моето пътуване към Кап д’Ай — градче в Източна Франция близо до границата с Монако, започна. Една моя приятелка се съгласи да отседна за една седмица в лятната й къща, за да бъда близо до събитията, без да плащам големи сметки за хотел. Най-вероятно щеше да бъде невъзможно да се намерят стаи в Монако, като се има предвид броя на хората и журналистите от целия свят, които щяха да наводнят малката държава. Последните статии във вестниците съобщаваха, че се очакват хиляди журналисти и фоторепортери, както и любопитни гости и доброжелатели, и всички трябва да са подготвени за неконтролируеми възторжени тълпи, когато пристигне мис Кели. Съгласих се да придружа Люсиен на едно парти на яхтата му в пристанището за отбелязване на събитието. Как щях да се върна обратно на брега и да се срещна с Джеймс, нямах никаква идея.
	Когато таксито спря на алеята пред апартамента в Кап д’Ай, хвърлих бързо багажа, увих косата си с копринен шал, сложих слънчевите очила и скочих обратно в него, за да ме закара в Монако, където имах насрочено интервю с един журналист.
	Пристигнах половин час по-рано и реших да прегледам щанда за вестници в едно магазинче за тютюн, съвсем близо до мястото на срещата ни. Прехвърлих вестниците и списанията и избрах три от тях, в които имаше статии за Грейс и Рение, и един брой на „Пари Мач“. Отворих директно на статията за сватбата от Марк Милан — репортерът, който взе интервюто от мен онази сутрин в Кан, когато Люсиен беше в апартамента ми. В статията детайлно бяха описани предстоящите събития в Монако, свързани със сватбата: няколко вечерни приема, други няколко, на които щяха да присъстват само близки роднини и хора с покани, галавечер в операта, едно събитие в спортен клуб, и, разбира се, гражданската церемония, църковният брак и приемът. Според статията, Грейс нямала търпение да се присъедини към новото си семейство в Монако и не съжалявала, че оставя Холивуд зад гърба си, което бе в противоречие с много други статии, които твърдяха, че съжалява за края на актьорската си кариера. Да видя тази страна на историята и да повярвам, че сърцето й щеше да победи всичко, ми подейства освежаващо и ме зарадва. Буквално погълнах подробностите за роклята, за банкетите, за цветята, и… тогава зърнах името „Дювал“. Бях много изненадана. Зачетох.
C>
	Парфюмерийната фирма „Дювал“ има силно присъствие в Грас и Кан, като първокласна парфюмерия и бутик. Тя е основана от Виктор Дювал, син на местен фермер. През Втората световна война той е убит от нацистите, след като е бил измъчван за участието му в Съпротивата. Сега бизнесът му се ръководи от неговата дъщеря — опитната парфюмеристка Софи Дювал. Макар ароматите и парфюмите на „Дювал“ да са уникални и наистина подходящи за една принцеса, Жан Дювал потвърди, че въпреки усилията на дъщеря си, която се бори да свърже двата края, парфюмерията скоро ще затвори врати.
	Както изглежда сватбата на века идва съвсем навреме. Принцесата на Монако може би ще спаси малкия семеен бизнес от фалит.
C$
	Ръцете ми трепереха, когато притиснах устата си с тях. Репортерът не бе включил почти нищо от онова, което му казах по телефона. Нито дума за нашата дълга история, за новата линия аромати или как ме осени вдъхновението. Нищо за това, как Грейс е станала моята муза. Аз нарочно не отговорих на любопитните му въпроси за татко и проблемите ми с бизнеса, но той очевидно бе открил, че майка ми е по-приказлива и бе споделил най-голямото ми унижение с цяла Франция. Бясна и на двамата, особено на майка ми, смачках списанието и го хвърлих в кошчето за боклук.
	Вдигайки пара заради наранената си гордост, се отправих към ресторанта, за да се срещна със следващия журналист и твърдо решена да изясня нещата.


>>	30
>>	Джеймс

	Нашето пътуване в океана продължаваше, но отношенията между свитата на мис Кели и пресата си оставаха същите — без подобрение. Прекарвахме дълги, досадни часове с напразната надежда да я видим и това често водеше до слухове, догадки и грозни клюки. Аз обаче реших, че няма да се оставя да ме бие някой надут като пуяк холивудски публицист.
	Благодарение на един особено услужлив камериер на име Ралф, който (както открих) харесваше цигарите „Камел“, но нямаше пари да си ги купува, успях да си намеря едно местенце на палубата, откъдето можех да виждам каютата на Грейс в първа класа. Както ме осведоми Ралф, тя обичала да чете вестници по време на закуска. Но трябваше да бъда много бърз, тъй като нейните хора постоянно проверявали прозорците и двама фоторепортери вече били заловени и докладвани на капитана, който ги предупредил, че апаратурата ще им бъде конфискувана.
	— Не могат да го направят, нали? Или могат? — попитах, обзет от съмнения.
	— Могат да направя всичко, мистър. На този кораб командва капитанът. Ние сме в международни води, така че, докато пристигнем в Монако, той командва парада. Трябва да спазваме неговите закони.
	Дадох му цял пакет „Камел“ и му казах да офейка, преди да ни е видял някой.
	Това нямаше нищо общо с работата, която си представях, когато за пръв път влязох в офиса на Сандърс, наперен като млад петел. Тогава бях на двайсет и пет години. Нямах абсолютно никакъв опит, но имах една папка, пълна със снимки, които бях направил по време на войната, както и абсолютно неоправданото самочувствие, че бих могъл да върша тази работа не по-зле от всеки друг. Тогава, естествено, не си представях, че това ще ме доведе до унижението да се промъквам под очукани стълбища, за да шпионирам как една млада жена закусва. Къде тук имаше изкуство? Къде бе участието на таланта? А гордостта? Тази кралска сватба много бързо ме превърна в гаден папарак. Почувствах се като едно от мръсните мартинита* на Анджелина Уест. На срещата ни в пет часа, след като се запознахме на първата пресконференция на Грейс на борда, научих, че това бе предпочитаното от нея питие. Научих също, че може да носи на алкохол много от повечето мъже.
	[* Мръсно мартини — вариант на сухото мартини. Различава се по приготвения солен маслинов разтвор, заради който придобива малко мътен цвят, оттам и името „мръсно“. — Б.пр.]
	Въпреки всички уверения за творческа работа, които получих от Сандърс, когато ме нае, ето че бях тук с още стотина други папараци, които бяха готови да дадат мило и драго, за да разменят мястото си с мен за един миг. Затова трябваше да си свърша работата. Да докажа на Сандърс, че заслужавам втория шанс, който ми даде. Но също така да докажа на себе си, че струвам нещо.
	Вдигнах очи към небето.
	— Знам, че не изглежда добре, Теди, но дори ти, за бога, щеше да се бориш със зъби и нокти за една хубава снимка при тези условия.
	Слава богу, че светлината в ранното утро беше перфектна — достатъчно силна, но без блясъка на пладнешкото слънце. Клекнах зад една спасителна лодка, за да наблюдавам как мис Кели стои с гръб към мен, със скръстени ръце и говори с някого в каютата. Бях достатъчно близо, за да видя косата й, която бе хваната в конска опашка, и гривната на китката, когато посегна през рамо, за да се почеше по врата. Опасявах се, че тя може да почувства присъствието ми.
	Чаках половин час и бедрата ми започнаха да се схващат от клечането, докато тя най-накрая вдигна вестника и се настани на един стол, близо до прозореца, но с тази маневра излезе от моето полезрение и аз трябваше да сменя позицията, за да направя поне някаква снимка. Рискът си заслужаваше. Изправих се, вдигнах апарата и тъкмо да натисна спусъка, когато схванатият ми крак блъсна една пожарна кофа и глупавото куче на мис Кели започна да лае и ме издаде. Тя веднага вдигна вестника, за да скрие лицето си и от снимката не излезе нищо. Дали разбра, че бях там, никога нямаше да науча. Искаше ми се да вярвам, че не е.

	* * *

	Същия следобед сред представителите на пресата тръгнаха слухове, че някой от фотографите си е позволили повече свобода и че Джак Кели се е оплакал официално. Хъджинс, пресаташето на Грейс от MGM, свика спешна среща в една прекалено задушна стая на долната палуба. Нервите на всички бяха пред скъсване и виковете ни бяха разгорещени.
	— Мис Кели съвсем скоро официално ще стане принцеса и всички ние трябва да пазим достойнството й — поучително ни смъмри той. — Да бъде дебната и шпионирана по цял ден, я депресира и, извинете господа, но това е неприемливо.
	— Да, но вие не ни позволявате никакъв достъп до нея — оплака се някой. — Тя скоро ще стане най-известната жена в света. Трябва да ни дадете нещо! Трябва да ни съдействате, а не да ни пречите, за бога!
	— Дори една снимка на ден би била по-добре от нищо — извика някой от задните редици.
	— Ти си бил, Джеймс, нали? — прошепна един глас зад рамото ми.
	Обърнах се, видях Анджелина Уест и вдигнах ръце в знак на капитулация.
	— Браво на теб! Някой трябваше да ги изтормози и да ги накара да се предадат.
	Хъджинс плямпа дълго и напоително, докато накрая закри срещата с едно твърде неочаквано предложение.
	— До края на пътуването ще бъдат планирани ежедневни фотосесии, на които ще имате достъп до мис Кели за кратко и ще можете да направите всички снимки, които искате. През останалото време ще ви помоля да уважавате личното й пространство и време. Имам ли думата ви?
	Всички измърморихме съгласието си, макар да знаехме, че никой нямаше да спази обещанието си, ако му се предоставеше възможност да направи страхотна снимка и да прослави името си.
	— Много е просто — добави Хъджинс. — Ако някой не играе по правилата, ще се постарая да напусне кораба.
	— И какво? Да не би да ни хвърлите за храна на рибите? — извика някой от задната част, при което всички избухнахме в смях. А аз си помислих, че Хъджинс всеки момент ще експлодира.

	* * *

	Между прекалено редките и предварително режисирани фотосесии, които включваха такива „удоволствия и наслади“, като игра на карти между мис Кели и племенниците й, аз се забавлявах с мис Уест и си мислех за срещата ми със Софи. Опитвах се да я прогоня от ума си, но името й изскочи неочаквано, докато похапвахме салата „Уолдорф“. Аз попитах Анджелина дали е успяла да се докопа до някои подробности за сватбената рокля.
	— Не съвсем. Всички са отчайващо лоялни и държат устите си затворени. Дочух клюки за роклите, които Кели ще носи на официалните вечери на кораба, и нещо за тоалетите, които е сложила в чеиза си. Освен всичко това, модният избор на всекидневни дрехи, ако може да се нарече така, изглежда е вариация на панталони и пуловери за разходка на кучето и игри на палубата. И всичко е толкова отчайващо бежово…
	— Бежово?
	— Да. Тъжно и скучно, нали? Като си помисля само какво би могла да облече! При положение че всички американски дизайнери са готови да работят за нея! Това щеше да бъде страхотна реклама за тях и да изстреля имената им на върха! — Тя поклати разочаровано глава и дръпна яко от цигарата си. — Няма много начини, по които човек може да опише бежови панталони и бежови пуловери, нали? Ръкавици: бели. Чорапи: без ръб. Чанта: „Ерме“. Е, пълна досада. Всички тръпнем от очакване да съобщим нещо вълнуващо, а тя ни подхвърля само трохи. Захванах се да опиша облеклото на майка й и шаферките. И те не са върхът на американската мода!
	Аз изказах съжаление и съпричастност към недоволството й.
	— Поне успях да се добера до една проба от сватбения парфюм, направен от жената, която, както ти твърдиш, не ти е „гадже“! — При тези думи направи смешна физиономия. — Е, какво мислиш? — Наведе се напред, наклони главата си към мен, така че да мога да помириша парфюма върху кожата на шията й. Затворих очи, за да се фокусирам върху уханието и да се съсредоточа върху създателката му. То ми напомни за осветена от звездите тераса, за една дълга целувка, за две изпълнени със страст очи под гневни вежди.
	— Много е хубав, нали? — Отдръпнах се и отворих очи.
	— Хубав ли? Направо е изключителен! Няма нищо общо с всичко, което някога съм помирисвала. „Сърцето на принцесата“. Никой не знае нищо за създателя му. Всички искат да научат кой е източникът ми за кралския парфюм. Мислиш ли, че ще можеш да ми уредиш едно интервю с мис Дювал, когато пристигнем в Монако? — Тя надраска името на хотела си върху лист от бележника си, откъсна го и ми го подаде. — Тук може да ме намери.
	Спрях да дъвча листо маруля и отпих дълга глътка от мартинито.
	— Не виждам защо да не може. Освен ако не се появи на мястото, където се надявам да бъде, когато пристигнем. Тогава ще се окаже сложно.
	Анджелина, а може би мартинито, успяваше да ме накара да се отворя като стрида. До края на обяда не остана много, което тя да не знае за живота ми. За Марджъри и „оня другият“, за Емили, за Теди, за Сандърс. Но по-голяма част от разговорите се въртеше около Софи.
	— Ти ми разказа очарователна приказка — отбеляза Анджелина, докато плащахме сметката и се отправихме към мястото на последната пресконференция. — Стана ми много интересно. Готова съм да се обзаложа, че тази история ще има хубав край. Ти и тази Софи Дювал. Двама влюбени, които звездите са събрали.
	— Не бих отишъл толкова далеч. Ние се целунахме само веднъж и в резултат бях набит от майка й с чанта. Останалото бяха само писма.
	— Точно както Грейс се е влюбила в своя принц — тя ме изгледа през присвитите си очи. — Моят съвет към теб, господин Хендерсън, е да кажеш на тази жена всичко, което чувстваш. Ти сигурно вече имаш опит в тези работи и може да не намериш дворец, който да й предложиш, но си страшно мил и не изглеждаш никак зле. Ако тя те отхвърли, значи е глупачка.
	Беше права, разбира се. Нямаше какво да губя, ако кажех на Софи всичко. Докато „Constitution“ пореше вълните на Атлантика и Монако приближаваше все по-близо, аз осъзнах, че имам страшно много неща за казване. Не само на моята компаньонка в пътуването, а на Софи.
	Когато пресконференцията започна, наблюдавах мис Кели през обектива на фотоапарата си. Тя беше рискувала с един мъж, когото почти не познаваше, жертвайки всичко в името на любовта и истинското щастие. Можех само да й се възхищавам. Когато очите й спряха на моята камера, имах чувството, че гледа през нея направо в душата ми. Сякаш нейната съдба беше свързана с моята. Натиснах копчето на апарата. Тя премигна, когато светкавицата светна, усмихна се, благодари на всички и се стопи сред тълпата, която я заобикаляше.
	По-късно, докато стоях съвсем сам на палубата и се наслаждавах на тишината и свежия вятър, изведнъж проумях защо съм на този кораб и защо правя това пътуване. Грейс Патриша Кели веднъж ме отведе при Софи. Сега щеше да ме заведе отново.


>>	31
>>	Софи

	_Монако_
	В деня, в който Грейс пристигна в Монако, зората изгря студена, но времето не помрачи настроението ми. Нямах търпение да се присъединя към хилядите посрещачи, които скоро щяха да приветстват своята принцеса. Нейният принц също щеше да я очаква, като в приказките. Да прекосиш земното кълбо, за да бъдеш с човека, когото обичаш, бе непосилно романтично, и аз бях благодарна да бъда част от този толкова специален момент.
	Погледнах часовника и сложих някои неща в ръчната си чанта. Тъй като „Constitution“ щеше да се появи в десет часа, нямах много време. Имах среща с Люсиен в марината* на Кап д’Ай в осем и половина, откъдето щяхме да отплаваме с яхтата му и да изминем краткото разстояние до Монако, за да си осигурим предварително добро място за наблюдение. Ужасявах се от следващите няколко часа, през които трябваше да се преструвам, че двамата сме щастлива двойка, което нямаше нищо общо с истината, и да общувам с ужасните му приятели, богати бизнес клиенти и високопоставени познати на Люсиен. Но всичко това си заслужаваше в името на предстоящите събития. Цялата треперех при мисълта, че отново ще видя Грейс и че утре вечер щях да присъствам на приема сред кралски особи от Европа и Монако и звезди от Холивуд. Но много повече очаквах срещата си с Джеймс. Представях си как ще го видя отново. Всичко друго бе разсейващо допълнение, нещо като ордьовър преди основното ястие.
	[* Марина — пристан, док, обслужващ яхти. — Б.пр.]
	Преди да напусна апартамента, излязох на балкона, който гледаше към пристанището и отвъд него, към безкрайното Средиземно море. Чудех се какво ли става в момента на борда на „Constitution“. Дали Грейс тръпнеше от нетърпение да види как ще я посрещнат хората в Монако? Дали беше нервна, защото щеше да се омъжи за човека, когото обича, пред очите на целия свят? Бракът не бе нещо, за което винаги съм мечтала, макар че точно това се очакваше както от мен, така и от всички млади жени. От нас се очакваше да си намерим мъж, който да ни подкрепя и издържа. Аз обаче не мислех така. Татко ме бе научил да мисля и да правя всичко сама, а животът ме научи да оцелявам, като разчитам главно на собствените си сили и ум.
	Облегнах се на парапета. Обикновено зашеметяващият изглед бе обвит в лека априлска мъгла, а над водата се носеше свеж бриз, който раздухваше къдриците ми и ги запращаше върху лицето. Потръпнах от хлад и се върнах обратно вътре. Затворих вратата, извадих бялото си вълнено палто и изминах пеш краткото разстояние до пристанището, доволна, че портиерът на сградата щеше да донесе по-голяма част от багажа ми.
	Веднага забелязах „Ла Матилда“ и чух музиката, която идваше от нея. Люсиен беше кръстил яхтата на майка си — от една страна, мил жест към нея, а от друга — чисто заяждане, напук на баща му, който бе нарекъл своята „Адел“ — името на любовницата му. Не можех да разбера начина, по който живееше семейство Марсо. Всъщност не бе нещо необичайно човек да има любовница, когато е толкова богат, колкото бе Марсо. Матилда най-вероятно също си имаше любовник. Тя, както изглежда, въобще не се интересуваше, че съпругът й харчи толкова пари за друга жена. И браво на нея. Помислих за скъпата ми Натали и колко щастлив беше татко с нея. Понякога връзките излизаха извън рамките на нормалните очаквания. Сърцето е пламенно, страстно, хаотично и има много и различни нужди. Имаше много и различни видове любов, в края на краищата.
	— Земя на хоризонта! — извика Люсиен, когато ме забеляза и скочи от яхтата на дока. Вятърът впечатляващо развяваше дългата му черна коса. — Качвай се на борда и пълен напред! Заливът започва да се пълни с яхти.
	Подадох му ръка. След секунда един лакей ми поднесе чаша шампанско и аз се озовах сред приятелите на Люсиен, които познавах бегло. Всички бяха облечени в кашмир и коприна, по лицата им имаше усмивки, от магнетофона се чуваше джаз. Когато излязохме от залива и заплавахме покрай бреговата ивица, си намерих едно спокойно местенце на палубата и насочих вниманието си към пейзажа. Скоро Монако и княжеският дворец, кацнал на скалистия хълм на Монако-Вил, се появиха пред нас. Фамилията Грималди управляваше от известната розова постройка от тринайсети век. Части от нея все още изглеждаха като древни средновековни укрепления, докато други представяха различни архитектурни стилове, характерни за времето, през което са били прибавени към основния строеж.
	Тук наистина имаше много история. А сега дъщерята на един бивш зидар щеше да нарече този дворец свой дом.
	Засенчих с ръка очите си от слънцето и загледах водата, където стотици яхти и лодки вече се събираха около порт Херкулес. В небето над нас кръжаха самолети и хеликоптери, докато тълпите от посрещачи се виждаха като малки точици край пристанището. „Добре дошли“ от морето, небето и земята. Въздухът трептеше от енергия, тъй като хиляди хора чакаха, накацали по естествения амфитеатър, образуван от скалистите хълмове, които прегръщаха пристаните на Монако.
	Докато наблюдавах спектакъла, си мислех за две неща: как щях да съобщя на Люсиен, че между нас всичко е свършено и ако нещата с Джеймс тръгнеха добре, какво, за бога, щях да правя, когато дойдеше време той да си тръгне отново?
	Гледах втренчено синьото море, търсейки отговори в дълбините му, но мислите ми бяха прекъснати от появата на величествената кралска яхта на принц Рение — „Deo Juvante II“*, която грациозно се плъзгаше по вълните. От събралата се флотилия морски съдове избухна взрив от аплодисменти, последван от вълнуващо изпълнение на химна на Монако. След петнайсетина минути видяхме появата и на „SS Constitution“ на хоризонта. Огромният трансатлантически лайнер щеше да хвърли котва в залива, за да достави скъпоценния си товар на яхтата на принца.
	[* „С божията помощ“ — яхтата е подарък от гръцкия милиардер Аристотел Онасис за сватбата на принц Рение. — Б.пр.]
	Те най-сетне бяха тук. Грейс и Джеймс бяха тук! Усмихнах се, а сърцето ми пърхаше забързано в гърдите.
	Когато събралите се духови оркестри засвириха една след друга американски мелодии, избухнаха нови аплодисменти. Техните жизнерадостни мелодии бяха подходящ акомпанимент за събитието. „SS Constitution“ най-накрая спря, екипажът пусна котвата и яхтата се плъзна внимателно, докато гостите за сватбата се появиха на палубата и започнаха да махат с ръце.
	Тълпата притихна и затаи дъх. Една врата се отвори и Грейс Кели излезе на палубата. Самото олицетворение на елегантността в морскосиньо палто и бяла шапка с широка периферия. Един самолет пусна червени и бели карамфили, които бяха подети от вятъра като конфети. Грейс се усмихна и махна с ръка.
	Тълпата изрева в знак на одобрение. Аз вдигнах дланите си като фуния пред устните и извиках „Добре дошла, Грейс!“. Това бе нехарактерно за мен поведение и се разсмях сама на неочаквано обзелия ме възторг и лекота на духа. Любовта, както изглежда, наистина може да победи всичко, и може би беше само въпрос на време всеки да намери подходящия човек, с когото да изживее мечтите си. Махах весело с ръце, докато ме заболяха, макар да знаех, че тя едва ли би могла да ме види.
	Притиснала малко черно кученце към гърдите си, Грейс премина по подвижното мостче, което бе спуснато към яхтата на принца. След като стъпи на борда, принц Рение пое ръката на бъдещата си невеста и се обърна, за да поздрави своя народ. Тълпите отново избухнаха в радостни възгласи и аз не можах да устоя и се присъединих към тях. Няколко минути по-късно кралската яхта се отправи към пристана и аз я изгубих от погледа си. Скоро те щяха да слязат на сушата и празненствата щяха да започнат.
	Скоро и Джеймс щеше да ме чака.
	Изпих чашата си с шампанско до дъно, като жена, която умира от жажда, и потърсих Люсиен. Трябваше да сляза от тази проклета лодка.
	— Кога ще отидем на док? — попитах го.
	Той посегна да си вземе една хапка от таблата на преминаващия сервитьор.
	— О, някъде след обяд, за да мине голямата блъсканица. Но партито ще продължи целия ден. Ще имаме още много гости, които ще идват и си тръгват. Защо питаш?
	— Има някои неща, за които трябва да се погрижа в Монако. Имам среща с още един репортер.
	— Още репортери? Бих искал да не го правиш, Софи. Нали се разбрахме? Те нямат добри намерения и едва ли ще защитят интересите ти. Би трябвало вече да го знаеш.
	Помислих си за статията, която прочетох в „Пари Мач“. Той вероятно беше прав, но аз отказвах да го приема, особено когато имах други планове.
	— Този ще бъде последният. Никой повече няма да се интересува или да пише за мен, или за когото и да е друг, след като Грейс Кели най-после е тук.
	Той въздъхна и омекна.
	— Е, предполагам, че не мога да те задържа насила, като заложница — разсмя се, но в смеха му се долавяше някаква умора. — Преди да тръгнеш, поздрави Майкъл Ливър. Той пита за теб. Ей го там, на бара.
	Лицето на Майкъл Ливър бе червено от количеството изпито шампанско. Той говореше с онази ужасна жена — Барбара Андрюс, с която видях Люсиен в „Карлтън“. Той бе поканил и нея, разбира се. Поколебах се. Нямаше за какво да говоря с тези хора, ние нямахме нищо общо. Но за нещастие, Майкъл Ливър ме забеляза. Махна ми с ръка и лепна на лицето си една от онези изкуствени усмивки, като тръгна към мен.
	— Мис Дювал, какво удоволствие е да ви видя отново — кожата ми настръхна, когато лепна влажна целувка върху бузите ми. — И то на този специален ден! Какво грандиозно шоу само, нали!
	— Така е — отвърнах през стиснати устни. — Дори не мога да си представя какви емоции изпитва Грейс. Нов дом. Нов съпруг. Нова глава в живота й.
	Докато говорех, си помислих колко прекрасно звучеше всичко.
	— Нещо старо, нещо ново — добави Ливър. — Не можем винаги да се държим за старото, нали? Понякога трябва да го оставим да си отиде и да продължим напред. — Той се наведе, докато устните му приближиха и докоснаха ухото ми. — Чух, че сте решила да продавате имотите си в Кан. Винаги съм знаел, че сте умно момиче, Софи. Моята оферта за земята ви в Грас е щедра. Знам, че ще вземете правилното решение.
	Той вдигна чашата си за наздравица. Пренебрегнах го, като оставих моята върху масата.
	— Ако ме извините, ще трябва да тръгвам. Наслаждавайте се на празненството — обърнах се и бях сигурна, че от ушите ми излиза пушек от раздразнение. Не можех да понеса още една минута в надутото и празноглаво обкръжение на приятелите на Люсиен.
	— Софи! — Той ме хвана за рамото и ме обърна, като същевременно ме повлече встрани, по-далеч от гостите си. — Какво става с теб? Беше ужасно груба с Майкъл без причина.
	— Всъщност той защо въобще е тук, Люсиен? Точно днес? — попитах го аз. — Знаеш, че не се радвам особено на компанията му.
	— Той ти направи невероятно щедра оферта. И се държи професионално и открито с теб.
	— А също така е алчен и неумолим като акула и не разбира от дума.
	Люсиен въздъхна, видимо ядосан.
	— Всичко това е заради баща ти, нали? Ти все още вдигаш пара заради загубения му стар бележник. За бога, Софи! Време е да оставиш миналото на мира. Да тръгнеш напред и да градиш своя живот — дори не се опита да скрие раздразнението в гласа си, но го сниши, тъй като покрай нас мина един от познатите му в бизнеса. Целуна ме по главата, както баща целува детето си. — Хайде, върви. Погрижи се за тези последни нещастни интервюта и внимавай какво ще кажеш. Ще се видим утре на приема. И моля те, бъди в по-добро настроение.
	Вбесена от снизхождението, което долових в тона му, аз си пробих път през тълпата към палубата, изгаряща от нетърпение да се махна оттук и да си поема глътка свеж въздух. Но знаех, че не мога да се измъкна така лесно от неизбежната реалност, която ме очакваше, след като сватбата свърши: апартаментът, бутикът, Натали. Когато доближихме пристанището и спряхме на док, хвърлих последен поглед към Люсиен и стъпих на мостчето.


>>
C>
#	Добре дошла, принцесо!

	__Грейс Кели пристигна в Монако, посрещнаха я с възторг__
	__Анджелина Уест за „Хералд“__
	След осемдневно пътуване, днес лайнерът „SS Constitution“ пристигна в Монако и достави своя безценен товар в лицето на бъдещата булка, която се разплака от топлото посрещане, което й бяха приготвили жителите на Монако.
	Точно в 10:10 сутринта, мостик бе спуснат от лайнера към кралската яхта — „Deo Juvante II“. Следвана плътно от шаферките и туткайки любимия си миниатюрен пудел към гърдите си, мис Кели — облечена в морскосиня рокля, синьо палто, гарнирано с бяло, и бяла шапка с широка периферия от органза и дантела, премина бавно от единия кораб към другия и от един живот към друг. Когато принц Рение пое ръката на своята невеста, частният самолет на корабостроителния магнат Аристотел Онасис прелетя над яхтата и изсипа над порт Херкулес дъжд от червени и бели карамфили. „Constitution“ наду корабната сирена, което накара стотиците яхти и други по-малки съдове, които бяха в залива, да направят същото. Звукът бе подет от естественото ехо на скалите и хилядите посрещани, накацали по тях. Репортерът на тази статия досега не бе чувал, нито бе виждал, нещо подобно.
	Мис Кели, семейството й и придружаващите ги гости ще отседнат до церемонията в двореца. Семействата Кели и Грималди ще обядват заедно в късния следобед, което може да се окаже малко конфузно, тъй като родителите на принц Рение — принц Пиер дьо Полиняк и принцеса Шарлот, са разведени и, според слуховете, не си говорят. Ще ми се да можех да видя този обяд! Но това няма да помрачи празненствата!
	В последния момент настъпи най-неочакван обрат — принц Рение се съгласи да позволи на американските екипи и фоторепортери да филмират и фотографират сватбената церемония в катедралата. Първоначално той бе абсолютно и категорично против присъствието на пресата, опасявайки се, че събитието може да бъде „вулгаризирано от погрешен вид реклама“.
	През следващите дни ще видим кралската двойка като домакин на главозамайващ брой галавечери и балове, докато часовникът отмерва времето, оставащо до сватбената церемония.
	Затегнете коланите, дами и господа! Очаквайте изненади! Мисля, че ни предстои истински маратон!
C$


>>	32
>>	Джеймс

	_Монако_
	Монако изглеждаше различно, когато се приближихме по вода. Стена от скали със златисти оттенъци, които се извисяваха във формата на подкова и бяха покрити с чинари и храсти, и осеяни с теракотени къщи и величествени вили в стил „ар деко“. Фокусирах апарата си, за да снимам къщите и големите хотели, разположени плътно едни до други, сякаш всеки момент щяха да се пързулнат по каменистите хълмове към пристанището и да паднат в залива. Изглеждаха като жена, чиято хубост е повехнала с годините. Беше доста студено, слънцето бе частично скрито зад облаците, които осейваха мрачното небе. Денят бе различен. Нямаше нищо общо с огряната от слънце, кобалтовосиня Ривиера, която очаквах да ни посрещне. Стоях до парапета на левия борд, докато „Constitution“ намали ход и най-накрая хвърли котва в залива. Пристигнахме. Най-накрая.
	— Това ли е? — попита Анджелина Уест, която стоеше зад мен, а в думите й се промъкна разочарование. — Очаквах да прилича повече на Бевърли Хилс, а не на Комптън*. Изглежда така, сякаш му трябва една четка боя.
	[* Комптън — град в окръг Лос Анджелис, с население около 90 000 жители, известен с насилие, банди и дрога. — Б.пр.]
	— Добре дошла в Монако! — разсмях се аз. — Обзалагам се, че си щастлива, че не ти се омъжваш за принца! — Чудех се какво ли е минало през ума на мис Кели, когато е гледала новия си дом. Но бъдещето й на принцеса вероятно щеше да компенсира уморения и леко овехтял вид на Монако.
	— Горката жена — отвърна Анджелина, сякаш прочела мислите ми. — Обзалагам се, че иска да се обърне и да тръгне обратно към Филаделфия. Дори и пеш. И дворецът ли е толкова разхвърлян и мръсен като останалото?
	— Не съвсем. Е, не е като „Шато Мармон“*, поне доколкото успях да видя.
	Нашият голям кораб скоро бе заобиколен от цяла флотилия моторници и яхти, тъй като отчаяните фоторепортери се опитваха да направят първите снимки на Грейс. Аз до такава степен бях свикнал с възмущението, което цареше сред представителите на пресата, докато бяхме на борда на лайнера, че не оценявах какъв късмет имах да пътувам на един и същ кораб заедно с нея. Ние проведохме разговори, обменихме повече от обичайните любезности и едва когато видях нарастващия около мен хаос и истерия, си дадох сметка какъв късметлия съм бил. Винаги щях да пазя и помня тези осем дни с мис Кели. Винаги щях да разказвам тази история — на Емили и на внуците си, с които някой ден тя щеше да ме ощастливи.
	[* Луксозен хотел в Западна Калифорния. — Б.пр.]
	— Знаеш ли, Анджелина, животът все пак не е чак толкова лош — отбелязах. — Кога друг път ще пътуваш до Монако с една бъдеща принцеса?
	Тя се разсмя.
	— Да, имала съм и по-лоши дни.
	Когато Грейс се появи, сред тълпите на пристанището избухна вълнение и радостна възбуда, макар че огромната шапка и слънчевите очила скриваха лицето й.
	Изръмжах.
	— Който е взел решението да облече този тоалет, определено не е искал утре снимката й да е навсякъде и във всички вестници. Ще бъде невъзможно да се направи добра снимка, докато това сомбреро скрива цялото й лице.
	— Светлината обаче е отлична за официалния фотограф — забеляза Анджелина.
	И беше права. Шапката бе почти толкова голяма, колкото чадърът, използван за осветление при снимки, и щеше да хвърля перфектна светлина върху лицето на Кели за снимките на закрито, като я предпазва от нелепи и неподходящи сенки.
	Много удобно за Хоуел Конан. И никаква полза за всички останали.
	Гледахме как мис Кели се качва на лодката, която я пренесе до яхтата на принца, и как след това премина по подвижното мостче между двата съда с малкото си кученце в ръце. Направих една снимка.
	— Ето я и нея! Пристъпи от живота на актриса и влезе в живота на принцеса — отбеляза Анджелина, докато си водеше бележки за тоалета й. — Или е невероятно смела, или е невероятно глупава. Мисля, че само времето ще покаже кое от двете.
	Думите й се отнасяха с пълна сила и за моя вътрешен смут. Дали поканата ми към Софи за среща беше израз на храброст, или на глупост?
	Накрая щастливата двойка се събра със забележително неромантично ръкостискане. Нямаше нито страстна прегръдка, нито разтапяща целувка, каквито очакваха и за които се надяваха стотици фотографи с готови за снимка апарати и репортери с наострени пера. Просто ръкостискане, при това затруднено от това проклето куче, което мис Кели настойчиво притискаше към себе си и не изпускаше от ръката си.
	Яхтата на принца ги пренесе през залива до пристана, ескортирана от полицията на Монако и безброй корабчета и малки плавателни съдове за забавление. Тъй като повече не ги виждахме, разбрахме, че са акостирали, благодарение на звуците от рогове и топовни салюти.
	— Е, това беше — промърморих аз. — Край на шоуто, приятели.
	Докато чакахме лодката, която щеше да ни заведе до пристанището, аз обърнах обектива си към пейзажа, фокусирах го върху сградите, които разпознах като казиното и операта, и ги снимах.
	Анджелина ме сръчка леко и ми подаде ръка.
	— Радвам се, че се запознахме, Джим. Ти ми помогна да преживея по-лесно тези осем дни, които минаха като осем часа — усмихна се. — Хей! Обещай ми, че няма да забравиш за интервюто с мис Дювал!
	Потупах джобчето на сакото ми, където бях прибрал листчето с името на хотела на Анжелина.
	— Няма да забравя. Честна скаутска.
	— Върви да я намериш, скауте! Тя ще бъде там и ще те чака. Ако ли не, винаги можеш да ми се обадиш — и ми намигна.
	Двамата се разсмяхме и тя тръгна да слиза.
	Аз се помотах още малко. Надявах се Анджелина да е права. Макар че не разбирах защо имам подобни чувства към момиче, което познавах толкова малко и от толкова кратко време, но повече от всичко се надявах, че Софи щеше да ме чака в „Рамполди“. Представях си я как седи на една маса на терасата, косата й се стели по раменете — къдрици като оникс върху семпла кремава рокля, фините й крака са кръстосани, а носът на обувката потропва нетърпеливо по крака на масата. Виждах я как вдига поглед и очите ни се срещат. Аз спирах да вървя и се усмихвах, защото тя беше там, и беше толкова красива. Беше толкова истинска. Беше толкова… Софи.


>>	33
>>	Софи

	Пулсът ми биеше ускорено в ушите, докато се промъквах през тълпата от местни жители и туристи, които задръстваха уличките около пристанището и продължаваха да зареждат атмосферата с настроение дълго след като колоната от автомобили с гости премина. Репортери и фотографи се блъскаха и бутаха за място на преден ред, докато музикантите свиреха на всеки ъгъл. Хората се веселяха и празнуваха по палубите на яхтите в марината, на всеки балкон и веранда в хотелите и богаташките апартаменти. Монако, макар и малък, устрои грандиозно, великолепно посрещане за своята бъдеща принцеса.
	Но въпреки карнавалната атмосфера, не можех да се отърся от лошото си настроение. Чувствах се задушена от агресивната тактика на Майкъл Ливър и възмутена от арогантността и поглъщащото влияние на Люсиен. Бях нервна и несигурна в себе си, двоумях се в решението си да се срещна с Джеймс, съмнявах се дори в моите нови аромати, съмнявах се в бъдещия успех на „Дювал“. Липсата на татковия „журнал дьо фльор“ все още ме разстройваше. Неговото тайнствено изчезване ме остави безпомощна, сякаш разголена, на показ и без корени. Напоследък се случиха толкова много неща, че вече не знаех коя съм и какво искам.
	Криволичещите улички на Монте Карло ме водеха ту насам, ту натам, в различни посоки. Стигнах до площада пред казиното, поседях за кратко в градината, поразходих се, опитвайки да възстановя душевното си равновесие, докато най-накрая часът за срещата настъпи.
	Когато стигнах до „Рамполди“, вече се свечеряваше и слънцето се спускаше ниско на хоризонта. Шумът от морето се смесваше със смеха на хората. Въздухът около мен ухаеше на люляк. Имаше нещо опияняващо във вечерта, която падаше в моето малко ъгълче от света, докато хладният въздух галеше кожата ми и всички аромати изпълваха обонянието ми. Поех си дъх и издишах, прогонвайки от ума си Люсиен, неговите ужасни приятели и липсващата тетрадка. Исках да се насладя на празненствата по случай сватбата и на компанията на Джеймс, да не съм тревожна и навъсена. Седнах навън на терасата, до една малка кръгла масичка. Един сервитьор вървеше от маса на маса, запалваше свещите и слагаше рози във вазите — червени и бели за специалния случай.
	Но аз не се докоснах до аперитива, когато пристигнах, а кракът ми подскачаше нервно под масата. Минутите минаваха и вече се чудех дали Джеймс въобще ще дойде.
	Погледнах часовника си. Закъсняваше вече десет минути, после станаха двайсет, след това почти половин част. Може би беше попаднал в задръстване заради тълпите по улиците или бе сбъркал часа на срещата ни? А може би беше решил, че не иска да ме вижда повече. Сега уговорката ми изглеждаше страшно глупава. Да имам среща с мъж, когото не познавах добре… И все пак бях тук, защото залагах на вярата си в него. А може би позволявах на сърцето си да си играе с мен. Преди да срещна Джеймс, се ръководех от разума си, особено щом ставаше въпрос за връзките ми. Ръководех се от онова, което имаше смисъл. Сега обаче се чувствах различно. Сега сърцето ръководеше действията ми.
	Докато чаках, се борех със съвестта си. Знаех, че трябва да кажа на Джеймс за Люсиен, но не мислех, че времето и мястото са подходящи и се страхувах да не проваля шансовете между нас да се получи нещо. Отпих мартини от чашата и исках да пуша цигари. Така ръцете ми щяха да са заети и щях да правя нещо, за да минава времето по-бързо. Вместо това посегнах към единственото, което винаги ме е успокоявало. Извадих лист хартия, за да си запиша някои неща, които ми хрумнаха. _За да бъдеш парфюмерист, трябва да съхраняваш спомените, Софи. Всеки аромат ще ти напомня за нещо или за някого._ Татко винаги казваше, че добрият парфюмерист събира спомени и емоции, не само хубави и не само за любовта, но и за загубата, за съжалението и тъгата. „Всяко чувство има свой аромат. Всеки опит и преживяване ни учат на нещо. Кой аромат би описал разочарованието, или съжалението, или разбитите очаквания?“ Драсках и записвах: есенен дъжд и камък, хризантеми, съхнещи в лозята, угаснал пламък на свещ, умиращи въглени в жаравата. Ако Джеймс не дойде на срещата ни, поне успях да събера чувствата си в един нов парфюм.
	Точно когато щях да поискам сметката и да си тръгна, чух леко подсвиркване. Една позната шапка се появи над главите на тълпата и започна да се приближава. Чифт широки рамене с прехвърлена през едното от тях каишка на фотоапарат. Очите ми зърнаха познатата разрошена, пясъчносветла коса, леко кривия нос, който е бил счупен през войната. Той беше по-хубав, отколкото си го спомнях, и по-висок. Сърцето ми заби учестено, докато Джеймс Хендерсън вървеше право към мен и се усмихваше широко. Спря, когато очите ни се срещнаха, и в този момент имах чувството, че животът ми започна отново.
	Още няколко стъпки и застана пред мен. Наведе се, сякаш искаше да ме вдигне на крака, но вместо това взе нежно ръката ми и я поднесе към устните си.
	— Софи, госпожице Дювал. _Enchanté!_ Каква гледка само!
	И двамата се разсмяхме, когато обърка реда на думите.
	— Здравей, Джеймс — останала без дъх, аз го целунах леко по бузата. Долових аромата на одеколона, докато очите ми не се откъсваха от неговите кехлибарени, с цвят на отлежал арманяк очи. — Ухаеш на него. На парфюма.
	Той се засмя.
	— Разбира се. „Спомен“. Никога в живота си не съм ползвал одеколон, но ти си направила нещо, което ми харесва. Получих повече комплименти за него, отколкото можеш да си представиш.
	— О, аз мога да си представя много неща — произнесох думите, преди да помисля и цялата се изчервих.
	Очите му потъмняха и се усмихна.
	— Наистина ли?
	Пулсът ми се ускори заради близостта му.
	— Искаш ли да седнеш? Ще поръчаме вечеря. Сигурно си гладен.
	— Вечеря звучи чудесно — отговори той, докато взе и другата ми ръка и задържа и двете до гърдите си. — Но преди това има нещо, което трябва да довърша.
	Наведе се и устните му намериха моите, при което дъхът ми спря. Сякаш напълно се разтопих в тази нежна, но настоятелна целувка. С ръце обгърна лицето ми и аз забравих всичко, сякаш светът около нас се стопи и изчезна. Нищо нямаше значение, освен усещането за неговите устни върху моите. Едва сега си позволих да призная пред себе си колко много съм копняла за този миг.
	Когато той се отдръпна, само подпря челото си в моето, а дъхът му погъделичка бузата ми.
	— Извинявай. Наистина трябваше да довършим нещо, което започнахме в Грас.
	Разсмях се, докато сядаше на стола срещу мен.
	— Няма нужда от извинения — докоснах с пръст устните си.
	— Много се радвам. В такъв случай ще ядем ли нещо, скъпа? _Fromage de snails? Monies à la marina? Bonbons avec frites?_*
	[* „Сирене от охлюви? Миди в яхтено пристанище? Сладкиш с пържени картофи?“ — дребни грешки в произношението, които променят смисъла. Всъщност иска да каже: „Охлюви със сирене, мариновани миди, сладкиш с плодове“. — Б.пр.]
	Отново се разсмях и сръчках игриво ръката му, но тайно изтръпнах от думата „скъпа“.
	— Виждам, че френският ти вече е много по-добър.
	— За съжаление, това не е вярно. — Той остави менюто и ме загледа, като взе ръката ми в своята. — Но същото не може да се каже за теб. Винаги ли си била толкова красива?

	* * *

	Два часа по-късно бяхме обсъдили всеки детайл на пътуването от Ню Йорк до тук и седмицата, която предстоеше, изпълнена с пресконференции и приеми. Направихме си истински пир с охлюви, лаврак с копър и плато със сирена и плодове, и всичко това съпроводено с хубаво „Бордо“. Главата ми се замая от виното и аз бях превъзбудена от щастие. Колко лесно ми бе да бъда с Джеймс! Нямаше притеснения, нямаше преструвки, нямах желание да бъда някъде другаде, нямах чувството, че съм в капан или че оставам неразбрана. Истинската Софи Дювал изплува и аз не се страхувах да я споделя с този прекрасен мъж.
	— О, имам нещо за теб. — Той посегна към вътрешния джоб на сакото си и извади оттам малка черна кадифена кутийка и един плик. — Грейс ме помоли да ти предам това.
	— Грейс?
	Той кимна.
	— Тя много те харесва. Останах с това впечатление.
	Усмихнах се, развълнувана, че Грейс ми е изпратила подарък и писмо, написано лично от нея. Плъзнах ножа под капака на плика и извадих една обикновена кремава картичка, на която със златни букви бе изписано „Благодаря“. Вътре пишеше:
C>
	Скъпа моя Софи,
	Надявам се, че ще приемеш този малък подарък. Един спомен за деня, в който се срещнахме, и сувенир в знак на благодарност за изключителния парфюм, който си направила за моя сватбен ден.
	Ти си истински голям талант, Софи, и аз ти пожелавам всичкия възможен успех на света в твоята работа. Надявам се, че идната седмица ще се видим пак, макар и за кратко. Предстоят много събития и аз се постарах ти и твоят придружител да бъдете поканени на галавечерта в операта, както и на венчавката в катедралата.
	„Сърцето на принцесата“ ще бъде моето „нещо ново“* за сватбата. Аз съм безнадеждна традиционалистка и ужасно суеверна. Но всяка булка се нуждае от малко късмет, нали?
	[* „Нещо старо, нещо ново, нещо синьо, нещо назаем и 6 пенса в обувката“ — традиция, датираща от Викторианската епоха (1837–1901) като част от народното поверие, че тези предмети ще предпазват семейството от нещастия. Всеки от тях носи своята символика. — Б.пр.]
@	Искрено твоя, Грейс
C$
	Скъсах опаковката на пакетчето, нетърпелива да видя подаръка. В кутийката, в легло от кадифе, лежеше една брошка с дизайн в стила „Не ме забравяй“*.
	[* Специален сватбен дизайн с преплетени цветя. — Б.пр.]
	— О, колко е нежна и красива!
	Показах я на Джеймс, преди да я закача на роклята си. Сега вече нямах търпение да видя Грейс, дори ако ще само отдалеч, но се надявах, че ще успея да й благодаря лично за всичко, което направи за мен и за „Дювал“.
	— Без съмнение ще присъстваш на някое от събитията, госпожице „Кралски парфюмерист“, и вероятно ще се нуждаеш от придружител? Аз може да успея да се освободя.
	Почувствах как усмивката ми замръзна. Как да му кажа, че бях вписала името на Люсиен в поканите?
	— Но ти ще бъдеш прекалено зает да снимаш всички галавечери и събития? — казах, хващайки се за това извинение. — Нали това е причината да си тук?
	Той вдигна ръце.
	— Точка за теб! Но нали знаеш поговорката „от много работа се затъпява“? — Той ми намигна и разля още вино в чашите. — Ти направи голям бум, а? Всички жени на света ще искат да ухаят като принцесата! Само „Дювал“!
	Настроението ми помръкна. Оставих ножа и вилицата си.
	— Е, не съвсем. Напоследък нещата станаха много трудни. И аз загубих нещо наистина много важно за мен. Спомняш ли си „журналът за цветя“?
	Той се замисли за миг и каза с намигане:
	— О, да! Онази скъсана стара тетрадка, в която вписваш всички рецепти за парфюми?
	Как го правеше? Как успяваше да каже такива неща и да ме накара да се смея? Защото ако Люсиен направеше същото, щях да се вбеся и ядосам.
	— Да, същата стара, овехтяла и скъсана тетрадка.
	— Съжалявам. Знам, че беше много ценна за теб.
	— Всъщност точно сега не искам да обсъждаме това, ако си съгласен. Не искам да провалям вечерта.
	— Тогава друг път — съгласи се той и вдигна ръката ми към устните си. — Надявам се, че ще има друг път, нали? Например утре?
	Тъй като направи знак на сервитьора за сметката, аз реших да спечеля време. Не знаех какво да отговоря.
	Той не пропусна и забеляза мълчанието ми.
	— О, съжалявам. Накарах те да се почувстваш неудобно.
	— Не, не си. Аз просто…
	— Не е необходимо да ми даваш обяснение. Хайде да се поразходим. Вечерта е прекрасна и аз се радвам отново да съм на твърда земя.
	Въпреки че се радвах да остана по-дълго с него, не знаех дали трябваше. В мислите ми изплува лицето на Люсиен и неочаквано ме обзе чувство за вина. Спрях поглед върху лицето на Джеймс — златистите очи и счупеният нос, линията на брадичката. Устните му.
	— _Oui_ — казах накрая. — Разходка звучи страхотно.
	Двамата тръгнахме бавно към казиното на Монте Карло, прекосихме пищната тропическа градина и стигнахме до мястото, откъдето се виждаше целият залив. Пристанището бе претъпкано с лодки и яхти, светлините им блестяха и се отразяваха в тихо плискащата се вода. Червени и бели знамена и флагчета трептяха от бриза над главите ни.
	Когато започна да вали слаб дъжд, Джеймс взе ръката ми и ме придърпа към себе си. Прегърнахме се в тъмнината. Аз не се възпротивих. Не можех. Всъщност не исках. Докато целувката ни стана дълбока и страстна, светът отплува надалеч, а заедно с него и всички мои тревоги, съмнения и страхове.


>>
C>
#	Дъжд в Монако възвести пристигането на принцесата

	__Лошото време затрудни празненствата за сватбата__
	__Репортаж на Анджелина Уест за „Хералд“__
	Боговете на времето сигурно не са чули, че тази седмица в Монако ще се състои забележително събитие, защото дъждът не спира, откакто мис Кели пристигна тук. Въпреки това шоуто трябва да продължи и неблагоприятното време няма да намокри настроението на онези от нас, които чакат с нетърпение сватбата на века.
	Въпреки че лошото време провали изложбите на цветя на открито и прогони местните жители и част от десетте хиляди посетители, дошли за посрещането и сватбата, тук все още цари празнично настроение. Докато всички чакат сватбените церемонии с трепет и нетърпение, много неща запълват времето на булката, чийто график е напрегнат и изобилства от галавечери и среднощни партита в много от емблематичните места на малкото княжество, включващи казиното и Международният спортен клуб. Тълпи от фоторепортери чакат с часове под дъжда, за да снимат мис Кели и нейните известни приятели от света на сцената и екрана. Те обаче много често остават разочаровани, тъй като гостите бързат към очакващите ги лимузини, скрити под големи чадъри.
	Последният избор за вечерен тоалет на мис Кели беше рокля с широки буфан ръкави, допълнена с елегантна кожа от кафява норка. Когато става въпрос за стил, дори дъждът не може да угаси естествения нюх и добър вкус на принцесата.
C$


>>	34
>>	Джеймс

	Събудих се в страхотно настроение след вечерта със Софи.
	Всичко, свързано с нея, ми изглеждаше идеално. Тя бе интригуваща и аз нямах търпение да я опозная повече. Взех си един студен душ, връщайки събитията от предишната нощ отново и отново. Ароматът на парфюма по врата й, докато я целувах, начинът, по който докосваше ухото ми с устните си и избягваше въпросите ми, предпочитайки да говорим за моя живот в Англия, вместо да се фокусираме върху нейното семейство и бизнес. Сигурен бях, че нещо силно я тревожи, нещо много по-важно от липсващата тетрадка, но тя каза, че то може да почака. Засега.
	Аз й разказах за Емили, като й показах снимките, които носех в портфейла си. Обясних й дори за Марджъри и „оня човек“, както винаги с хумор и обръщайки го на шега, за да представя реалната ситуация по-приемлива, а не толкова зловеща. Истината беше, че им завиждах за ваканцията в Хайландс*. Завиждах им за спомените, които щяха да натрупат с Емили. Често си представях как се оттеглям в някое отдалечено село, близо до езеро или порутен замък, целият в руини, заобиколен от борови дървета и пирен. В откритите пространства и извисяващите се планини има нещо освобождаващо. В известен смисъл природата на Шотландия не бе по-различна от тази на Ривиерата. Надявах се, че не говорих прекалено много за Емили, но постоянно мислех за нея и бях много доволен, когато от рецепцията на хотела ме свързаха за задграничен разговор.
	[* Високопланинска част на Шотландия. — Б.пр.]
	— Тате! Аз съм, Емили. Обаждам се от Шотландия!
	Седнах на леглото, развълнуван да чуя гласа й.
	— Скъпа! Толкова се радвам да те чуя! Забавляваш ли се? Успя ли да видиш Неси*?
	[* Митично чудовище, което според легендата обитава езерото Нес в Шотландия. — Б.пр.]
	Сърцето ми направо се разтопи, когато тя започна да ми разказва за езерата и замъците, които е видяла. За няколко минути нищо друго нямаше значение. Светът ми се ограничи в звука от думите на моето малко момиченце. Изух обувките си, легнах на леглото и се усмихвах, докато тя не спираше да бъбри.
	— Утре тръгваме на дълъг преход високо в планините. Мама каза, че може да спрем и да си направим пикник, ако времето се оправи.
	Знаех тези вълнуващи планински пътища, колко бяха стръмни и с виещи се завои, затова стомахът ми се сви. Познавах импулса да спреш колата почти на ръба, за да се насладиш на изгледа, опасявайки се, че гледката всеки момент ще бъде скрита от мъгла и облаци.
	Пожелах й да прекара страхотно и да направи много снимки.
	— След няколко дни ще си бъда у дома, скъпа. Веднага след като сватбата свърши.
	Оставих слушалката, пожелавайки си животът винаги да е толкова прост и хубав, какъвто бе за десетгодишните, и бях твърдо решен животът на Емили винаги да бъде изпълнен с митични чудовища, пикници и разходки в планините. Тя беше моята изгубена тетрадка бележник, онази част от мен, без която не можех да живея. След като се избръснах, облякох и проверих апарата, се отправих към местното училище, което по нареждане на принц Рение бе превърнато в пресцентър. Много скоро стана ясно, че нито принцът, нито неговите хора имаха някакъв опит с нуждите на световната преса. Въпреки редиците от блестящи, чисто нови пишещи машини и дузината самостоятелни телефонни кабини, мястото беше тясно, неудобно и претъпкано, а въздухът вече бе пропит от миризмата на пот и тютюн. Освен това каква беше ползата от цялата тази нова техника, когато нямаше какво да докладваме и да изпратим в редакциите си? Когато никой от основните и най-важни участници в представлението не искаше да бъде фотографиран?
	Всички се блъскахме, настъпвахме и измъчвахме, засипвахме хората от MGM с въпроси и настоявахме да ни дадат информация: „Кога ще получим възможност отново да видим двойката? Има ли определена официална фотосесия? Мис Кели ще остане ли скрита до гражданската церемония? Вярно ли е, че е изтощена?“ Оплакванията от организацията, свързана с работата на пресата в Монако, валяха и ставаха все по-големи, когато възмущението, родено на първата хаотична пресконференция в Ню Йорк, стана още по-силно под мрачните небеса на Монако. Оставаха още пет дни до гражданската церемония, която щеше да се състои в тронната зала на двореца. Шест дни до основното събитие, така нареченият W-ден* в катедралата „Свети Николай“. Почти седмица за стотиците неуморни фотографи да преследват трошички информация или някой скандал, който да развълнува света и читателите да се трупат пред будките за вестници.
	[* W — от wedding — сватбен ден. — Б.пр.]
	Междувременно празнотата бе запълвана със слухове и клюки. Репортерите на клюкарските издания и колонки прекаляваха в опитите си да задоволят огромния публичен интерес и глада за новини, свързани с мис Кели и нейния принц. Вярно ли било, че Рение първо бил избрал Мерилин за негова американска булка? Наистина ли отец Тъкър — неговият личен свещеник, наклонил везните в полза на предпочитаната от него и приличаща на ангел Грейс Кели? Спекулациите, догадките и скандалите бяха единствените инструменти в ръцете на редакторите.
	Дори трескавата претоварена програма, изпълнена с приеми, галавечери, представления, балет и празници не помагаха за работата ни, след като на прескорпуса не бе осигурен достъп до тези частни събития, които бяха запазени единствено и само за най-близките на семейството и приятелите, и бяха строго охранявани.
	Фотографите се криеха по ъглите и се блъскаха за място в тесните улички пред най-красивите сгради на Монако, докато вътре в тях сватбарите празнуваха с омари и черен хайвер. Новините за бижута на стойност стотици хиляди долари, които били откраднати от хотелската спалня на една от шаферките, най-накрая ни предостави интересна тема. Тази работа бе грозна, раздразнителна и аз за пореден път си мечтаех и копнеех да се върна към пейзажите и морските вълни, към полетата с цветя, селските църкви в Прованс и кривите калдъръмени улички със средновековна атмосфера и чар.
	Открих, че все по-често си мисля как бих могъл да се установя във Франция и как бих могъл да успея да убедя Марджъри да пусне Емили да стане част от това.
	По време на дългите часове между официалните събития, тълпата репортери гравитираше около баровете и казината в Монако, търгувайки с оплаквания и цигари, намеци и тайна информация на чаша скъпа френска бира. Всички бяхме толкова нервни и раздразнителни, колкото и мрачните небеса над Монако.
	— Имаш ли нещо интересно днес? — попита ме Еди О’Райли, като издърпа един стол в кафенето на тротоара и поръча за двама ни по още една бира.
	— Нищо. Колкото по-бързо се състои тази сватба, толкоз по-добре — скръстих ръце зад главата си. — Вече направо ми писна от тази Грейс Кели.
	Той се разсмя:
	— О, сигурно има някой специален човек, който те чака у дома, нали?
	— Да, дъщеря ми.
	След като сервитьорът остави бирите на масата ни, близо до нас избухна свада. Един човек се препъна, залитна назад и събори О’Райли и фотоапарата му на земята.
	— Ей, ти! Мръсен идиот! Счупи ми апарата! — развика се той, изправяйки се на крака и готов да се сбие с човека, който беше паднал върху нас. Той само му се усмихна, както се бе проснал на земята.
	Оставих една банкнота от 10 франка на масата.
	— Хайде, ела! Да се махаме. Не съм сигурен, че мис Кели ще мине оттук.
	Забързахме към тълпата, трупаща се около колите, които возеха Кели и Рение към и от техните многобройни срещи. Светкавиците проблясваха като залпове от пушки, шофьорите натискаха яростно клаксоните, а отрядите от охранители се опитваха да ни задържат, за да може кавалкадата от автомобилите да премине. Понеже бяхме недоволни и разярени от тях, изляхме възмущението и недоволството си върху мис Кели и принца.
	Радвах се, че има други, по-приятни неща, с които да занимавам ума си, отколкото с предстоящата сватба. Емили и Софи се състезаваха за вниманието ми, докато чаках пред една или друга великолепна сграда. Емили винаги беше в мислите ми и постоянно тежеше на съвестта ми, докато Софи ме заинтригуваше все повече и повече всеки път, когато се срещнехме. Това ми причиняваше смут и ме караше да блъскам ума си: как бих могъл да съчетая отговорностите си на баща и чувствата си към Софи?
	Докато Монако вреше и кипеше, зает с подготовката на най-знаменитата сватба, Софи и аз търсехме уединение в задната част на ресторантите, където слабото осветление и цигареният дим осигуряваха някаква бариера между нас и градът, който бе полудял и се тресеше в очакване на царската сватба. Докато говорехме, се държахме за ръце; докато се хранехме, коленете ни се допираха. Целувахме се между ястията и танцувахме дълго в нощта, потънали в изкушаващата музика и удоволствието от близостта помежду ни. Но нещата рядко стигаха по-далеч. Имах чувството, че тя се дърпа. Защо, поради какво или заради кого, не бях сигурен, но не исках да я притискам. В нея имаше деликатност, която заслужаваше моето уважение.
	— Танцуваш много добре, Джеймс — прошепна Софи, а аз усетих топлия й дъх върху кожата си. — За англичанин.
	— А ти ухаеш много сладко — отвърнах, като затворих очи и плъзнах ръката си по гърба й. — За французойка.
	Смеехме се много, докато говорехме, танцувахме много, разделяхме се без желание, когато срещите ни заради работа и задължения ни призоваваха. И през цялото време в очите на Софи имаше тъга, която не можех да прогоня.
	— Бих искал да ми кажеш за какво мислиш — казах, докато й помагах да облече палтото си. Повече не можех да държа езика си зад зъбите. — Виждам, че има нещо, което те измъчва.
	— Много си любопитен — усмихна се тя. — Истински новинар. Все търсиш история, дори където няма такава.
	— Но предчувствията никога не са ме лъгали. Винаги излизат верни — вдигнах ръце, когато тя застана пред мен. — Казах ти и преди. Тези мои уши са готови да те чуят. Споделените проблеми се разрешават бързо.
	Тя се повдигна на пръсти и ме целуна по устните.
	— Много мило, че се тревожиш, но няма причина. Мога да се грижа за себе си.
	Но аз се тревожех. Истината бе, че Софи беше първото хубаво нещо, което ми се случваше от много време, и аз не бях подготвен да я пусна да си отиде. Кой можеше да знае докъде щяха да ни отведат чувствата? Едно беше сигурно: тя никога нямаше да напусне любимите си простори с цветя и бизнеса си, приятелите и съседите си в Грас, нито пък аз щях да поискам това от нея.
	Вероятно това я тормозеше. Може би и тя като мен броеше дните до сватбата, но не защото не можеше да дочака свързването на Грейс Кели с нейния принц, а защото този съюз щеше да сложи край на нашите срещи и да ни раздели. Аз щях да се върна в Англия. И след това какво?


>>
C>
#	Снимането е забранено! Никакви снимки по време на гражданската церемония
	__Принц Рение наложи вето и сложи крак пред пресата__
	__Репортаж на Анджелина Уест за „Хералд“__
	В резултат на обтегнатите отношения между принц Рение и пресата, в тронната зала на двореца, където на 18 април ще се състои гражданската церемония, няма да бъдат допуснати оператори и фоторепортери. Принцът ще позволи само на трима официални фотографи да заснемат събитието.
	Причина за това решение е постоянният тормоз и безпокойството, на които са подложени мис Кели и той от страна на представителите на пресата. Двойката бе буквално атакувана при връщането им от обяда със сестрата на принца — Антоанет, във вилата й в близкото селце Ез по хълмовете. По-рано на пресата беше отказан достъп до семейната среща. Говори се, че група фотографи направили нещо като барикада, за да попречат на кралската двойка да премине. Един от тях дори легнал на пътя пред автомобила, за да ги спре. В обстановката на лошо и хладно време, непрекъснат дъжд, както и стресът, причинен от проблемите между принца и представителите на пресата, направо е удивително как мис Кели все още успява да се усмихва на фоторепортерите в редките случаи, когато успяват да я хванат за снимка. Говори се, че двойката е щастлива и в прекрасно настроение, докато часовникът отброява часовете, оставащи до сватбения ден.
	Помолен за коментар относно отношенията между пресата и бъдещия му зет, Джак Кели отговори: „Мисля, че принцът ще трябва да се научи да отвръща на удари“.
	Другата лоша новина е, че крадци са направили три удара по време на празненствата в Монако и са изчезнали с плячка на стойност 150 000 $. При последната кражба бяха откраднати картини на стойност 95 000 $ от апартамента на руски терапевт. По-рано тази седмица бяха откраднати бижута на стойност 55 000 $ от гости за сватбата, отседнали в „Отел дьо Пари“, една, от които е шаферка на мис Кели.
	Както изглежда дори и една кралска сватба не върви гладко. Да се надяваме, че докато настъпи големият ден, всички пречки ще бъдат отстранени и изгладени, и единствените неща, които ще бъдат откраднати, ще са целувките на щастливата двойка.
C$


>>	35
>>	Софи

	През следващите дни буквално летях, прескачайки между тихия спокоен апартамент в Кап д’Ай и шумните барове и ресторанти на Монако, а краката ми почти не докосваха земята. Бях като заразена от сватбената треска с цялата й романтика и обещания за вечна любов. А може би виновен за тези чувства беше Джеймс? Когато бях с него, се чувствах прекрасно — защото имаше някой, който ме чува и вижда. Някой, който ме разбира. Дори когато вървяхме из гъмжащите от хора улици на Монако, имах чувството, че аз съм единственият човек, с когото той иска да бъде. Е, почти. Едно беше сигурно — Джеймс обожаваше своето малко момиченце и аз го харесвах още повече заради това.
	Моето новооткрито щастие ме поглъщаше, но въпреки нашите дълги, спиращи дъха целувки и неговите топли златистокафяви очи, които прогонваха всички други мисли от ума ми, имаше още няколко много реални и трудни неща, които трябваше да свърша. Бях облекчена, че най-накрая казах на Натали, че смятам да продам бутика в Кан. Мисълта да се разделя с него в известен смисъл ми донесе малко спокойствие. След като затворя тази глава, щях да имам повече време за работа в лабораторията в Грас, където обичах да бъда повече откъдето и да е другаде, а парфюмите можеше да продаваме и в малкото магазинче на фабриката. Единственият минус бе, че се налагаше да живея с майка ми, но и на това щях да намеря решение. Надявах се, че ще мога да наема малък апартамент в Грас, когато (и ако имах) финансова възможност.
	Седях на балкона в Кап д’Ай и се наслаждавах на гледката на далечните планини, издигащи се над брега, благодарна за дългоочакваната промяна на времето. Петна от златно, бяло и оранжево показваха колко много хора са си построили домове тук, върху стръмните скалисти склонове. Направо се чудех как тези сгради не се търкулват надолу и не падат в морето. Аз също имах чувството, че падам от голяма височина, губейки толкова много и в същото време печелейки толкова много.
	Ръмженето на скутер прекъсна мислите ми. Изправих се и се надвесих над железните перила, за да видя, че водачът спира на паркинга долу. Сърцето ми направи салто, когато Джеймс се появи от сенките и ми махна с ръка.
	— Мислех да направим няколко кръгчета. Какво ще кажеш? — извика той.
	Разсмях се, помолих го да ми даде една минута, грабнах шала и очилата си и затичах надолу по стълбите. Поздравих го с целувка по бузите, страхувайки се да не бъда видяна от някого, но неговите устни намериха моите и се предадох. Погледнах го. Той ми се усмихна с характерната си усмивка, която вече познавах. По лицето му бе набола леко брада, но така беше още по-хубав. Искаше ми се да покрия всеки сантиметър от лицето му с целувки. Да му кажа колко много значи за мен.
	— Добре ли си? — попита той, като ме прегърна през рамо.
	Въздъхнах тежко.
	— Вече съм. Къде отиваме?
	— Има ли значение? Просто ще следваме пътя.
	Разсмях се и скочих на скутера зад него.
	Излязохме от града с бръмчене и се отправихме към едно малко бистро в Сейнт Антоан. Поглезихме се с вкусен и обилен обяд, състоящ се от кремсупа от зеленчуци и задушено говеждо, за да прогоним хладния вятър, който се спотайваше в пролетния въздух. След като свършихме, тръгнахме ръка за ръка покрай красивия див плаж, край скалите и разбиващите се вълни, щастливи и изненадани от чувствата, които така естествено бяха разцъфтели между нас.
	— Не знам как го правиш, Софи, но за пръв път в живота си искам да се установя на едно място. Да пусна корени в земята.
	— Като плевел ли? — подразних го аз, предизвиквайки смеха му.
	Часовете минаваха, но ние не можехме да се откъснем един от друг.
	— Искаш ли да се разходим? — попита той, търкайки ръцете ми между неговите. — Може да погледаме залеза.
	— Ти си бил голям романтик, мосю — въздъхнах, чувствайки приятна умора. — Но идеята ми харесва.
	Изкачихме се със скутера по усуканите пътища, докато розовата светлина на залеза огряваше хълмовете. Паркирахме и се приближихме до един скален перваз, надвиснал над морето. Оттук наблюдавахме как светлината се променя от блестящо златисто към нежно лилаво.
	— Почакай. — Джеймс скочи на крака, претършува в малката кошница закрепена отпред на скутера и се върна със стеснителна усмивка върху лицето. — Имам нещо за теб. Като го видях, веднага си помислих за теб и… — тук се прокашля малко смутено. — Надявам се да ти хареса.
	Той сложи в ръката ми красив бележник с подвързия от сива кожа. Меката му корица бе украсена с красиво гравирани цветя и под тях буквите SD. Прекарах пръсти по кожата и почувствах релефа. Отворих бележника, прелистих няколко от луксозните страници, ухаещи на виолетки. Вътре имаше посвещение:
C>
	За бъдещето на „Дювал“. И за нашето бъдеще.
@	Джеймс
C$
	— За да записваш рецептите на своите парфюми — обясни той. — Знам, че няма да замести тетрадката на баща ти, но се надявам, че…
	Затворих устата му със страстна целува, а сърцето ми се извиси в полет към небесата. Почувствах как се усмихва и се отдръпнах, за да си поема въздух, докато към гърлото ми се надигна буца. Преглътнах сълзите си на благодарност и щастие.
	— Прекрасен е. Всичко е прекрасно — махнах с ръка към великолепния пейзаж.
	Той впи очите си в моите.
	— Вярвам, че можеш да спасиш парфюмерията си и дори да я развиеш с времето. Знам, че можеш. Мисля, че това е добро начало.
	— Така е. И аз мисля, че е добро начало.
	Седяхме известно време мълчаливо, главата ми лежеше върху рамото му.
	— Представи си, че не беше тръгнал да гониш Грейс Кели в онзи ден — прошепнах. — Или че аз не бях я скрила от теб, нахалния фотограф — усмихнах се, но тонът ми стана сериозен. — Никога нямаше да се срещнем — погледнах го в очите и потънах в златистите им дълбини. — Никога нямаше да те познавам.
	— Да не би да казваш, че в края на краищата е добре, че съм ужасно настоятелен досадник?
	Разсмях се и го потупах игриво по ръката. Той хвана моята, обгърна врата ми и приближи нежно лицето ми към своето, докато носовете ни се докоснаха. Обгърна ме богатият аромат, излъчван от него.
	— Ела с мен, Софи. В хотела — прошепна дрезгаво.
	Знаех, че нещата ще отидат далеч и че все още имах връзка с Люсиен — макар че в сърцето си вече бях се разделила с него. Но не можех да мисля за нищо друго, освен да бъда с Джеймс.
	След около час се върнахме в неговия хотел в Монако. Седнах на шезлонга, докато той наля питиета за двама ни, но аз не отпих нито капка. Когато погледите ни се срещнаха, почувствах как ме облива гореща вълна. Той ме привлече нежно към себе си. Прегърнахме се и се отдадохме на целувката, докато въздухът в дробовете ни свърши. Ръцете му галеха косата ми, сетне се плъзнаха надолу по раменете и гърба ми. Аз се притисках към него, пръстите ми преминаха по контура на някакъв белег под плата на ризата.
	— Белег — прошепна дрезгаво той. — От войната — свали ризата си през глава и ми показа набръчканата кожа върху гръдния кош и ребрата.
	Залепих устните си към белега, следвайки го нежно с тях. После ги плъзнах по рамото и шията му, като преминах с леки целувки, подтиквана от ускореното му дишане. Стигнах до устата му и той отново се впи в моята.
	Когато най-накрая посегна към ципа на роклята ми, неочаквано спря.
	— Може ли? — попита.
	Кимнах, изпълнена от желание.
	— Моля те.
	Той се усмихна и се отдръпна бавно.
	Когато роклята и бельото се свлякоха от тялото ми на пода, Джеймс спря.
	— Толкова си красива, Софи. Някой казвал ли ти е това? — Пръстите му се плъзнаха по корема и извивките му.
	Потръпнах от докосването. И единствената дума, единствената мисъл в ума ми, се изплъзнаха от устните ми като въздишка.
	Той ме вдигна на ръце и ме занесе до леглото. Когато ме положи върху него, ме покри с целувки, които оставиха следи от огън по пътя си. Джеймс притисна тялото си към моето и зарови лицето си във врата ми.
	— Софи — прошепна. — Това е абсолютна лудост, но аз съм влюбен в теб.
	Нещо в мен се освободи, а аз скътах думите му в сърцето си като скъпоценно бижу в кадифена кутийка. Но все още не можех да кажа същото. Не и докато не говорех с Люсиен, че се разделяме и не оправех отношенията си него.
	Отвърнах с целувки, а когато двамата се сляхме в тъмнината, думите станаха излишни.


>>	36
>>	Джеймс

	Софи Лоран Дювал беше невероятна. Чувствах и се надявах, че нещо много повече ме очаква след първата чувствена целувка на терасата на бащиния й дом, но дори не можех да си представя колко много.
	Ние се любихме преди закуска и след нея, прекалено гладни един за друг, че да позволим на пресните кроасани и хубавото кафе да ни разсеят за по-дълго време. Имаше безразсъдство в нашето желание, имаше страст, подхранвана от нетърпение и романтичност, от които всъщност горяхме, като лятна буря със светкавици. Но между нас имаше и нещо повече от очевидното физическо привличане и страст. Говорихме цялата сутрин, задавахме си въпроси, свързани със семействата и приятелите. Наслаждавахме се на процеса на опознаване, дума след дума, пласт след пласт, като археолози, които чоплят внимателно в скалата или пясъка. И за двама ни беше ясно, че тази връзка между нас бе далеч по-дълбока от простото физическо харесване и привличане. Нещо, което се бе родило и избуяло след онази първа среща в бутика й. Въпреки усложнените обстоятелства и разстоянието, което ни делеше, връзката ни укрепваше.
	Благодарение на думите, които обменихме в онези няколко писма през миналата година, връзката ни пусна корени. Процесът на писане, времето, което бе необходимо да намерим думите, които да стигнат до сърцата ни, задълбочи чувствата ни. Нашата връзка не беше любов, изградена само върху откраднати целувки и разсъблечени дрехи. Тя беше плод на търпение, на упоритост и на странното чувство за провидение. За намесата на съдбата. Както оставащото във въздуха ухание от парфюм, или като образът, който изплува бавно в тъмната стаичка, двамата се приближавахме един към друг и откривахме най-фините детайли и скрити фрагменти у другия. Това имаше огромен смисъл за нас.
	— Винаги ли си толкова темпераментна, мис Дювал? — попитах, докато лежахме прегърнати, забравили за лудостта на сватбените приготовления, които течаха зад прозорците навън: издигаха се знамена и транспаранти, аранжираха се композиции от цветя в червено и бяло — цветовете на монакското знаме. Улиците никога не са били толкова чисти и измити, витрините на магазините бяха декорирани с портретите на негова светлост и бъдещата му булка.
	Софи се надигна и подпря на лакът.
	— Честно ли?
	— Честно.
	— Никога. Аз съм много разумна и не правя подобни лудории.
	— Или да ги наречем еротични лудории? — намигнах аз, наслаждавайки се на червенината, която заля врата, лицето и устните й, които се извиха в усмивка. — Ти си една ужасна жена, която ме вкара в грях. Мен, бедният изгубен чужденец, който не може да говори добре езика. Би трябвало да се засрамиш, госпожице.
	Тя се разсмя по своя леко дрезгав, невъзможно привлекателен маниер.
	— Джеймс! Престани!
	— Няма! Прекалено си сладка!
	Привлякох я в прегръдките си и я задържах така, както не съм прегръщал никоя жена досега. Значи това било човек да бъде влюбен! Не просто да обича, а да е влюбен, безнадеждно и отчаяно. Онова, което някога чувствах към Марджъри, не беше нищо повече от задължение. Нещо като идея за любов. Със Софи всичко бе различно.
	Любихме се за трети път, бавно и чувствено, наслаждавайки се на всяка част от телата си, докато накрая и двамата паднахме изтощени и презадоволени на леглото.
	— Да вечеряме заедно тази вечер? — попитах, докато й помагах с ципа на роклята и целувах гърба и шията й, а тя обу обувките си. — Или може би си заета да вечеряш с нейна светлост? — подразних я аз. Тя леко се заклати върху токчетата си и изгуби равновесие, затова й подадох ръка за подкрепа. Въпреки цялата проницателност и съобразителност, които проявяваше в бизнеса, въпреки сериозната външност, в Софи имаше някаква крехкост, някаква уязвимост, която тя не показваше често. Чувствах, че може да бъде лесно наранена, но бях абсолютно сигурен, че аз няма да бъда човекът, който ще направи това.
	Тя се обърна и ме целуна нежно по носа.
	— Ако ми обещаеш, че ще ядеш охлюви, може. Ще ми хареса да вечерям с теб.
	— За вас, госпожице, съм готов да изям цяло поле, пълно с охлюви.
	Тя се разсмя, но долових, че настроението й леко спадна и по лицето й премина сянка. Забелязвах тези малки подробности: малката бенка под лявото ухо, формата на очите й, начинът, по който ме гледаше, когато й казвах, че е хубава. Забелязвах и промените в настроението й, които минаваха по лицето й като сенки на облаци.
	— Сигурна ли си? — попитах. — Знам, че всичко стана толкова неочаквано — прибрах една къдрица зад ухото й. — Изглеждаш притеснена.
	Тя ме погледна право в очите.
	— Да, Джеймс. Сигурна съм. Просто има няколко неща, за които трябва да се погрижа и да ги оправя. Свързано е с работата ми — тя взе чантата си и сложи нежно ръка върху бузата ми. — Ще се видим по-късно.
	Докато вървеше по коридора, извиках след нея:
	— Не забравяй да се обадиш на Анджелина Уест. Тя наистина гори от желание да говори с теб. Няма да имаш проблеми с нея, честна скаутска!
	Тя ми се усмихна и изпрати въздушна целувка, докато влизаше в асансьора, а ароматът от парфюма й остана във въздуха след нея. Както и един оглупял от любов мъж.
	Легнах за малко в смачканите чаршафи. Лекият свеж бриз влизаше през отворените врати на балкона, докато аз превъртах събитията от изминалата нощ в ума си. Беше прекалено хубаво, за да е истина — тя беше толкова съвършена, че не можеше да е истина! Чудех се как ми се случи това! Защото, какъвто късмет имах напоследък, не беше за вярване, че съдбата ще изпрати такава прекрасна жена да пресече пътя ми. Исках да кажа на някого за това. Или по-точно — исках да кажа само на Теди. Можех да чуя съвсем ясно изненадата в гласа му: „Ти? Джим Хендерсън? Ти си влюбен? Никога не съм си мислел, че ще доживея да видя този ден!“.
	Беше обещал да ми стане кум, когато дойде времето, така, както и аз бях негов кум. Той бе единственият, който ме попита дали съм сигурен, когато щях да се женя за Марджъри.
	— Не бива да го правиш, Джим — каза ми тогава.
	Но аз го направих, защото тя очакваше бебе и защото бях достатъчно почтен и отговорен.
	Не съм съжалявал нито миг за това. Въпреки че двамата с Марджъри оплескахме нещата, ние имахме Емили. Дори само това си заслужаваше хиляди пъти да произнеса онова колебливо „да“ в студената английска църква.


>>
C>
#	Тоалетът на принцесата. Подробности за булчинската рокля и разкрития кой е тайнственият кралски парфюмерист

	__Роклята на Грейс Кели ще бъде ослепителна__
	__Репортаж на Анджелина Уест за „Хералд“__
	Днес най-сетне видяхме скиците на двете сватбени рокли на Грейс Кели, създадени от Хелън Роуз от Студия MGM. На гражданската церемония в тронната зала на двореца принцесата ще бъде облечена с удивителна рокля, чиято горна част е ушита от ръчно изработена дантела _Alencon_* (наричана още „кралицата на дантелите“) в телесен цвят, а долната — от копринена тафта. Към нея отделно има жакет с малка яка, който се връзва около врата с копринена панделка.
	[* Ръчно изработена брюкселска дантела. — Б.пр.]
	Многоочакваната рокля за официалната католическата церемония в катедралата „Свети Николай“ е изключително изискана. Стилът й може да бъде описан като „кралски, проектиран по ренесансови образци“. Цветът е слонова кост, полата и воалът са от двайсет и два и половина метра матов сатен, тип „копринена кожа“, двайсет и два и половина метра копринена тафта, деветдесет и един метра копринена мрежа и двеста седемдесет и четири метра френска дантела. Хиляди перли украсяват воала, а роклята в стил камбана има три фусти от тафта и креп. Нищо чудно, че бе нает цял океански лайнер, за да я превози дотук!
	Френските модни дизайнери едва сдържат гнева си. Много от тях се надяваха, че мис Кели ще избере някой от тях, на когото да поръча ушиването на роклята, но кой може да я упрекне, че е поверила тази работа на жената, която я облича от толкова много години? Напълно разбираемо след сватбата роклята да бъде изложена в Музея за изкуствата във Филаделфия.
	Съвсем наскоро стана ясно, че тайнствената жена, която стои зад създаването на парфюма за сватбата на принцеса Грейс, е местна парфюмеристка от Грас на име Софи Дювал. В интервюто, което ми даде преди няколко дни, мадмоазел Дювал обясни как тя и мис Кели са се запознали миналата година, когато филмовата звезда беше на фестивала в Кан. „Един британски фотограф я преследваше до моя бутик — обясни ми тя, смеейки се на спомена. — След това станахме приятелки.“
	Мис Кели, която е фаворитка на немската парфюмерийна къща „Криглер“, а напоследък е ухажвана и от известната френска къща „Ланком“, която предложи да създаде парфюм специално за сватбата, изненада всички, като предпочете и избра относително неизвестната „Дювал“ и възложи на Софи Дювал да създаде уханието за сватбения си ден.
	„Семейният бизнес съществува от много години и поне от две поколения — обясни ми мис Дювал. — Много съм горда, че името Дювал ще бъде свързвано с една принцеса, и съм изключително благодарна на Грейс, че ми повярва и заложи на мен.“
	„Сърцето на принцесата“ е създаден на основата на жасмин (едно от четирите основни цветя, отглеждани в Грас, които са тубероза, лавандула и теменуга). Там се намира и фабриката „Дювал“. Точната рецепта остава строго пазена тайна, но без съмнение 600-те гости, които ще присъстват на церемонията в катедралата „Свети Николай“ в Монако ще запомнят уханието за дълги години.
	Сватбената рокля е снабдена с малки джобчета, които са напоени с парфюма.
	Мис Дювал сподели, че има честта да бъде поканена на сватбената церемония в катедралата, но не разкри дали ще бъде с придружител.
	Триста седемдесет и петте акра земя на малкото княжество Монако са препълнени и се пръскат по шевовете. В този момент то може би е най-населеното място на света.
	Въпреки неспиращото напрежение между световната преса и принца, хубавото настроение се завърна в Монако, заедно с много по-слънчевото време. Миналата нощ фойерверки осветиха небето на Монте Карло, а британските и американски кораби, които влизаха в пристанището, изпращаха своите салюти.
	Дами и господа, моля заемете местата си! Почти сме готови за началото на представлението! Завесата всеки миг ще се вдигне!
C$


>>	37
>>	Джеймс

	След дни на кипяща вражда между принца и пресата, Хъджинс и неговите „копои“ направиха последен опит за възстановяване на добри отношения. Беше обявено, че петдесет фотографи ще бъдат допуснати на репетицията на гражданската церемония, а от почти двете хиляди журналисти, които бяха в Монако, само две дузини щяха да присъстват на католическия ритуал в „Свети Николай“.
	Не бях особено изненадан, когато получих съобщение в хотела, с което ме информираха, че съм един от привилегированите.
C>
	Джеймс Хендерсън, „Лондон Дейли“
	Приложено ви изпращаме пропуск за репетицията на сватбата днес. Бъдете там точно в 10.30 сутринта. Прилагаме и пропуск за основното събитие. Може да благодарите на мис Кели. Тя разпозна името ви в списъка и настоя да бъдете включен.
@	Хъджинс
C$
	Приготвих се внимателно за фотосесията на репетицията. Оглеждах се в огледалото, докато връзвах вратовръзката си. Още няколко дни и всичко това щеше да бъде минало. Бях раздвоен, от една страна, копнеех да се върна у дома и да види Емили, но от друга — исках да остана тук със Софи. Животът стана прекалено сложен. Докато проверявах фотоапарата си за последен път, се чудех как щях да успея да се справя с него.
	Вървях към катедралата, минавайки край луксозни яхти, закотвени на пристан в пристанището и лъскави спортни коли, паркирани пред още по-лъскави хотели. Вървях по тесните улички на Монако-Вил, покрай редиците от сгради и къщи със златисти фасади, заобиколени от палми и екзотични цветя, а розите и орловите нокти парфюмираха въздуха със сладкия си аромат. Градът беше прекрасен, особено под лъчите на слънцето, но на сърцето ми лежаха безкрайните полета с цветя на Грас и средновековните градчета по хълмовете на Прованс.
	Величествената катедрала „Свети Николай“ се извисяваше на едно от възвишенията и гледаше към Порт де Фонтвил* с белите си колони и стълбище. Огледах се за интересни ъгли, привлечен от архитектурата на сградата и от начина, по който светлината се процеждаше през листата на палмите, които растяха в основата на стълбите.
	[* Княжество Монако е съставено от четири квартала — Фонтвил, Монако-Вил, Ла Кондамин и Монте Карло. Монако-Вил (старият град) е хълмът пред морето, двореца, катедралата и Океанографския музей; Фонтвил е жилищно-промишлената зона, част от него е построена направо в морето: Ла Кондамин е бизнес зоната и пристанището и Монте Карло — кварталът на казиното и курортната част. — Б.пр.]
	Когато влязох през огромните й врати, светлината и топлината на утрото останаха навън, шумът стихна, а тишината придаваше допълнителна тържественост на събитието. Дори малките племенници на мис Кели реагираха на промяната в атмосферата. Безкрайното им бърборене и врява стихнаха, докато ги инструктираха за ролите, които всеки от тях щеше да играе в деня на сватбата.
	— Прилича повече на погребение, отколкото на сватба — обърнах се при звука на гласа вляво. Анджелина стоеше до мен с молив и бележник в ръка.
	— Горката жена изглежда изтощена — прошепна тя. — Не е чудно, че през цялото време носи слънчеви очила. Обзалагам се, че има торбички с размерите на магазин на Мейси*.
	[* Верига американски универсални магазини, създадени през 1858 г. от Роуланд Мейси. — Б.пр.]
	Мис Кели, облечена с бежов костюм и една от онези, подобни на тюрбан шапки и къси бели ръкавици бе поела ръководството на репетицията, като нареждаше на всеки какво да прави с умението и увереността на жена, която е прекарала много години на снимачната площадка. Принцът се спотайваше някъде отзад и си говореше с прислугата.
	— Всъщност, откакто сме пристигнали тук, за пръв път я виждам спокойна — продължи Анджелина.
	— Защото е на своя територия, нали? — съгласих се аз. — Това са нещата, които познава — репетиции, режисура, повторение на сцената отново и отново.
	Анджелина забеляза изтощението в гласа ми и ме потупа окуражаващо по рамото.
	— Само още два дни, Джим. Стигнахме почти до края, след което всички ще се върнем в реалността.
	Аз направих купчина снимки, доволен, че успях да се сдобия с няколко прилични кадъра на мис Кели. Най-накрая. Сандърс щеше да бъде доволен.
	— О, между другото — рече Анджелина и дойде по-близо до мен. — Благодаря за помощта да ми уредиш среща с мис Дювал. Тя е възхитителна. Толкова е умна и все пак скромна, въпреки таланта си. _Le nez._ Професия „Нос“. Смешно определение и титла, като си помислиш, нали? И, _oh la la_! Тя е истинска красавица! Надявам се, че си постигнал… как да кажа… някакъв напредък? — Тя ми намигна заговорнически.
	Аз само премигах смутено.
	Когато репетицията свърши, от групата на фотографите долетя вик:
	— Свалете тези страхотни очила, мис Кели! Една последна усмивка като свободна жена!
	Тя погледна към Рение за одобрението му, после и към Хъджинс, който кимна, свали очилата си и се обърна към нас с прочутата си усмивка. Този път бях готов и не пропуснах снимката.
	— Благодаря за търпението ви, джентълмени — рече Грейс. — Знам, че ви беше малко трудно. А сега, моля да ме извините, трябва да се приготвя за големия ден, който предстои.
	Придружени от възгласи „Успех, Грейс!“, сватбарите се пръснаха по очакващите ги коли, а ние излязохме след тях през огромните врати на катедралата.
	— Ще присъстваш ли утре на гражданската церемония? — попита ме Анджелина, докато слизахме заедно надолу по стълбите.
	— Не, но имам покана за главното събитие и ще се блъскам за място пред операта за галавечерта утре. А ти?
	— Е, да не си посмял да се оплачеш, че не си късметлия! Аз се надявам да намеря начин да се вредя за градинското парти след гражданския брак утре. Дано жителите на Монако да ми дадат нещо, за което да пиша. Стилът им направо е ужасен — на последното стъпало тя стисна ръката ми. — Е, ще тичам. Пожелавам ти успех във всичко. И помни! Трябва ти само една страхотна снимка! Имаш право само на един изстрел!
	Знаех какво има предвид, но чух и още нещо в думите й. Анджелина беше права. Вече осъзнах, че чувствата ми към Софи са сериозни, и нямах търпение да разбера накъде ще тръгнат нещата след тази страхотно романтична седмица, изпълнена с приеми и кралски сватби. Но първо трябваше да стигна до дъното на онова, което криеше от мен. Софи бе истински дар за мен, но аз усещах, че има още много пластове, които да трябва да обеля, преди да открия това, което търсех.


>>
C>
#	Актрисата се превърна в принцеса

	__Принцеса Грейс получи кралски титли__
	__Репортаж на Анджелина Уест за „Херапд“__
	Тази сутрин любовта и романтиката витаеха във въздуха, когато негова светлост принц Рение III и Грейс Кели си казаха „да“ и станаха съпрузи в тронната зала на двореца „Грималди“, който е от 13-ти век, пред членовете на семействата си, приятелите и сановници на брой около сто човека.
	Церемонията отне около четирийсет минути, през което време двойката запази сериозни изражения, макар че изглеждаха нервни и притеснени. Сто и четирийсетте благороднически титли на нейна светлост бяха изчетени на глас. Сега тя е два пъти принцеса, четири пъти дукеса, девет пъти баронеса, осем пъти графиня и 111 пъти лейди. След церемонията, която бе повторена, за да може операторът на MGM да заснеме всички подробности за специалния документален филм — „Сватбата в Монако“, хиляди граждани нахлуха като река покрай карабинерите на принца, облечени в бели униформи и шлемове с пера, през портите на двореца в княжеските градини, за да приветстват техни величества и да поздравят официално с „Добре дошли“ своята нова принцеса. Тълпата, облечена с най-празничните си дрехи, пи шампанско, ликува и се весели, а атмосферата беше празнична. Червени рози и бели лилии — цветовете на Монако, украсяваха ревера на всеки.
	Когато принцът и принцесата се появиха на балкона, за да поздравят гостите, избухнаха стотици светкавици и оглушителен рев.
	Утре двойката ще бъде съчетана отново пред шестстотин гости на официална католическа церемония в катедралата „Свети Николай“. Празненствата ще продължат тази нощ в най-пищното от всички събития, а именно галапредставлението в операта, за което хората, които са запознати, твърдят, че ще бъде „най-голямото след «Бен-Хур»* или завладяването на Запада“.
	[* Филм, създаден през 1925 г. от Метро Голдуин Майер, след него има още две продукции — 1959 и 2016 г. — Б.пр.]
C$


>>	38
>>	Софи

	Денят на гражданската церемония премина в суматохата от новинарски бюлетини, предавани по всички радиостанции и телевизията, с които се опитвах да се разсейвам в апартамента в Кап д’Ай. Почувствах облекчение, че всичко мина гладко. Следваше вечерното празненство в операта, на което бяхме поканени аз и Люсиен. Утре щеше да се състои най-голямото официално събитие — венчавката в катедралата. И след това щеше да настъпи моментът да престана да живея в миналото и да погледна към бъдещето си.
	Погледнах часовника си. Беше време да се приготвя. Извадих роклята от гардероба, направих прическата си, гримирах се и накрая закопчах огърлицата и гривната, като си мислех как принцеса Грейс сигурно прави същото. След цяла седмица, изпълнена с изтощителни събития, сигурно беше преуморена. Аз също се чувствах измъчена, тъй като предстоеше да прекарам вечерта в компанията на Люсиен.
	В шест и трийсет той спря своя сребрист мерцедес пред апартамента. Стомахът ми се сви. Не отговарях на телефонните му обаждания и го избягвах от деня, в който Грейс пристигна в Монако. Той беше твърде зает да се забавлява, че да забележи това. Положението бе много объркано. Аз се разкъсвах между двама мъже и категорично исках това да приключи.
	Люсиен ме целуна по бузата, докато се плъзнах в автомобила и седнах на предната седалка до него. Проверих грима си в малкото огледалце. Забелязах леко подпухналите торбички под очите ми, свидетелство за дългата любовна нощ. Почти не мигнах, дори и за минута, след като Джеймс си отиде. Обичах го. Макар че вината и страхът не ми позволиха да му го призная. Усмихнах се в огледалцето, когато си представих как става от леглото с фотоапарата в ръка. Той ми каза, че съм най-красивата жена, която някога е виждал. Разсмях се и запратих една възглавница по него, което го извади от равновесие.
	Погледнах бегло към перфектния профил на Люсиен. Той нямаше счупен крив нос. Нито белези от войната. Преди време идеята да обичам мъж като него ми харесваше, но повече не можех да се самозаблуждавам. Нямаше да е лесно да се преструвам, че съм щастлива да сме заедно тази нощ, но трябваше да се напъна, все пак му дължах много. По-късно, когато празненството свърши, щях да му съобщя, че искам да сложа край на връзката ни. Затворих пудриерата си с въздишка и пооправих деколтето на роклята си.
	— Защо въздишаш? Не очакваш ли тази вечер с нетърпение? — Той огледа тоалета ми, докато палеше мотора. — Изглеждаш добре, макар че се надявах да облечеш червената рокля. Тя ти отива повече.
	Загледах го изумено, останала без думи и изненадана, защото никога преди не бях забелязала колко често ми бе внушавал, че бих могла да направя нещо по-добре, че бих могла да изглеждам по-добре, да се държа или да се чувствам по-добре. Всичко трябваше да става според неговите критерии. Всеки път, когато спорехме, думите и обвиненията нямаха особено значение за него и сякаш не го засягаха така, както засягаха мен. За него изглежда не беше важно какво казвам или какво искам аз. Всъщност той въобще не забелязваше, че имам свое мнение.
	— Да се преоблека ли?
	Един мускул на челюстта му се стегна.
	— Не, разбира се — усмихна се, но усмивката бе напрегната. — Забрави, все едно не съм го казал. Да не си разваляме вечерта, _chérie_ — хвана собственически коляното ми, после стисна здраво, защото пътят беше стръмен и криволичеше. — Бих искал тази вечер да е специална.
	Оправих гънките на кралскосинята ми рокля, доволна, че в последния момент промених решението си и избрах нея пред червената. Люсиен обаче беше прав за едно. Не биваше да разваляме тази вечер. Не исках да правя сцени, нито да помрача специалното събитие. Грейс беше толкова любезна да ме покани!
	Люсиен вдигна ръката ми към устните си, а аз се напрегнах, тъй като долових във въздуха алкохолни изпарения.
	— Може ли да намалиш скоростта? — помолих. — Пил си, нали?
	— Няма страшно. Само един скоч.
	Прехапах устни, тъй като навлязохме остро в много опасен завой. След като се въртяхме известно време по пътя, стигнахме до кръговото пред Спортния клуб, където дузини коли и много пешеходци изпълваха улиците, поради което, слава богу, той намали скоростта, заради натоварения трафик. Облаците бяха надвиснали заплашително и небето всеки момент щеше да се продъни и да се излее върху града. Времето не бе най-подходящото, когато си облечен с дълга рокля и обувки с високи токчета. Вперих очи в морето. Макар да беше вечер, то блестеше от светлината, която се изливаше от казиното, от луксозните хотели и красивите фенери, които осветяваха улиците. И от още нещо. Светкавиците на фотоапаратите.
	Журналисти и фоторепортери се тълпяха около казиното и площада пред него. Джеймс беше споменал, че тази вечер ще бъде тук, за да направи работодателя си щастлив с много снимки. Сърцето ми прескочи, когато го зърнах да си пробива с лакти път напред сред тълпата фотографи. Надявах се да не ме забележи под ръка с друг мъж. Друг мъж, от когото отчаяно исках да избягам. Молех се дъждът да завали, за да имам извинение да се скрия бързо вътре.
	Въздухът направо трептеше от невероятния шум и врява. Множеството зяпачи се бяха събрали пред сградата. Някои викаха, други свиркаха или пищяха от задоволство, трети обсъждаха красивите жени с бални рокли, които вървяха към входа.
	— Не може ли да минем през задния вход? — предложих. — Тук е пълен хаос.
	Той не искаше и да чуе за подобно нещо. Това бе неговият звезден миг на слава — да бъде забелязан и видян от всички, че общува с кралски особи.
	— Не ставай глупава! Хаосът е част от трепета.
	Исках да се стопя, да изчезна, да се скрия в апартамента в Кан или в Грас. Не обичах хаоса, нямах нужда от вълнения и трепет. Можех само да си представя напрежението, което Грейс, всъщност принцеса Грейс, изпитваше, да не говорим за умората. Толкова много хора искаха да я видят, да бъдат близо до нея. Потръпнах при мисълта личният ми живот да стане център на внимание за обществото. Възхищавах се на нейния кураж и сила.
	— Ето че стигнахме, _mon amour_ — каза Люсиен, спря колата и хвърли ключовете на валето*.
	[* Valet — вале — момче от персонала, което чисти и паркира колите на гостите. — Б.пр.]
	Слязох от колата, сърцето ми биеше до пръсване. Хладният нощен въздух, изпълнен с обещание за дъжд, ме разхлади. Завих голите си рамене с шала, а стомахът ми се разбунтува. Боже! Тук имаше толкова много хора! Погледнах към входа, където се бяха строили карабинерите на принца с напудрени перуки и ливреи.
	Наведох главата си, когато ръката на Люсиен ме сграбчи за лакътя и поведе към вратата. Той спря за миг пред оградената с червено въже зона. Зад нея стояха стотиците репортери, фотографи и зяпачи. Соленият вятър повя и развълнува сините поли на роклята около глезените.
	— Мосю Марсо! — извика един репортер. — Коя е красивата дама до вас тази вечер?
	Друг изсвири остро, за да привлече вниманието му.
	— Чухме, че партито, което сте дали в чест на Грейс, било пълен провал? Ще присъствате ли на сватбата?
	Люсиен се направи, че не го чу, и махна с ръка. Светнаха дузина светкавици.
	Цялата настръхнах от начина, по който се наслаждаваше на вниманието. Той беше богат и известен човек от хайлайфа, а ето че бе минал почти цял месец без някой да спомене нещо за Люсиен Марсо или за баща му — Марсо-старши във вестниците. Помислих си: каква ирония на съдбата бе сърцето ми да е превзето от фоторепортер, след като не харесвах журналисти, репортери и изобщо светската слава и суматоха.
	Люсиен хвана ръката ми и ме притисна по-силно към себе си.
	— Какво правиш? — попитах и се отдръпнах леко, като отчаяно се опитвах да скрия лицето си. Първата едра капка дъжд падна и остави следа върху роклята ми. Дъждът очевидно нямаше да е слаб, а по-скоро истински порой, точно каквато бе цялата седмица. — Хайде, побързай да влезем вътре! Започва да вали.
	Но той пренебрегна молбата ми и ме целуна по бузата с галантен жест.
	— Софи, първо искам да ти кажа нещо. Точно тук, в този романтичен, изпълнен с любов ден — изричайки тези думи, извади малка кадифена кутийка от сакото си. — Бих искал да направя следващата крачка в любовта ни. Време е, нали? Е, ще се омъжиш ли за мен?
	Сърцето ми буквално спря. В този миг електрическите лампи светнаха и светлината им прогони нощта.
	Не. Не! Не, Люсиен. Не тук и не сега. Единственото, което исках, беше да вляза вътре, да се скрия по-далеч от журналистите и фоторепортерите.
	— Люсиен — прошепнах. — Недей. Не тук… — опитах се да го издърпам към вратата, но безуспешно.
	Той ме отблъсна доста грубо и се наведе към мен.
	— Знам, че е малко показно, но моята годеница заслужава най-доброто — отвори кутийката и я завъртя на няколко градуса така, че да я покаже на пресата. Светкавиците на фотоапаратите светнаха, докато им показваше пръстен с голям диамант като за принцеса, за огромно задоволство на фоторепортерите, но не и на мен. Чудех се къде да се скрия.
	Някъде отзад дочух един глас да казва:
	— _Regardez!_* Любовта витае във въздуха на Монако. Този мъж прави предложение! Колко романтично!
	[* Вижте. — Б.пр.]
	— Целуни я! Искаме да видим целувката, мосю!
	— Тя каза ли му „Да“?
	За секунда всички камери и фотоапарати се обърнаха към нас. Люсиен се усмихна с най-хубавата си тренирана и заучена усмивка, прегърна ме със свободната си ръка и ми лепна дълга и пламенна целувка.
	През тялото ми премина вълна от погнуса, тъй като осъзнах представлението, което правеше. Беше го планирал предварително — да го изпълни точно тук, пред пресата. Той беше суетен „нарцис“, готов на всичко, за да привлече внимание и да засенчи дори принца.
	Аз го отблъснах.
	— Какво правиш? — просъсках през фалшивата си усмивка за пред камерите, която сигурно приличаше повече на гримаса.
	Той се разсмя, взе ръката ми и постави пръстена с диамант върху пръста ми. Абсолютно объркана и вцепенена, стоях вдървена като статуя, опитвайки да намеря думите, които крещяха в ума ми.
	Това е грешка! Всичко е сбъркано и грешно! Не може така!
	В този момент небесата се отвориха и дъждът се изля като водопад с пълна сила.
	Люсиен пъхна ръката ми под своята. Устата ми бе пресъхнала и се оставих да ме помъкне към вратата. Когато той влезе вътре, аз хвърлих един поглед през рамо към публиката. Всички, с изключение на пресата, бяха навели глави и се криеха от дъжда. Моите очи обаче се спряха върху единствения човек в блъсканицата, привлечени от него като от магнит. Широки рамене и позната шапка, от чиято периферия се стичаше вода.
	Когато погледна над фотоапарата си, красивите му очи се приковаха в моите.
	— Скъпа, хайде! Идвай! — задърпа ме Люсиен. — Дадохме достатъчно материал на пресата!
	В гърлото ми се надигна горчивина. Всичко в мен се разбунтува. Бях изумена от обрата на събитията, но го последвах, а изуменият поглед на Джеймс ме изгаряше.


>>	39
>>	Софи

	След като всички заеха местата си, ме обля вълна от погнуса и отвращение. Покрих устата си с ръка, защото към гърлото ми се надигна горчива слюнка, диамантът блесна под светлините и ми напомни какво очаква Люсиен от мен и каква трябва да бъда. Изтръгнах се от него, трябваше ми въздух.
	— Какво ти става пък сега? — попита той. В тона му имаше недоволство и раздразнение. — Пръстенът не ти ли харесва? Мога да уредя да сменят камъка с някой друг, ако предпочиташ…
	— Стомахът ми не е в ред — затворих очи, опитвайки се да прогоня лицето на Джеймс от ума си, да върна самоконтрола си и да овладея растящата в мен паника.
	Устните на Люсиен се извиха в тънка скептична линия.
	— Трябва да отбележа, че очаквах по-ентусиазирана реакция от теб, Софи. Мислех, че ще бъдеш щастлива да получиш този пръстен. Както и известност за „Дювал“.
	Поклатих глава. Как бе възможно този човек въобще да не беше ме опознал, нито разбрал? За две години? Преглътнах отговора. И без това вече бяхме направили истинско представление. Нямаше смисъл да привличаме още внимание към себе си.
	— За това ще говорим по-късно.
	— Напоследък не си на себе си. Може би ще трябва да попътуваме. Да отидем до Рим или в Гърция. — Той ме целуна по челото и ме поведе към местата ни.
	Спрях погледа си върху елегантните гънки на завесите от двете страни на сцената. Звукът от оркестрантите, които настройваха инструментите си, се смесваше с тътена от гласовете на гостите, които се настаняваха преди началото на представлението. Но преди да изгаснат светлините, аз се изправих и тръгнах към женската тоалетна. Не можех да седя тук и да се преструвам, нито минута повече.
	— Къде отиваш? — просъска през зъби Люсиен, а очите му бяха пълни с изненада.
	— До дамската тоалетна.
	— Много добре. Но побързай, инак ще пропуснеш нещо.
	Боже, какъв джентълмен.
	Влязох в празната кабинка и заключих вратата зад себе си, тъй като сълзите от объркване, от чувството за безизходица и гняв заплашваха да потекат. Преглътнах едно ридание и притиснах чело към вратата. Какво трябваше да направя сега? Как щях да накарам Джеймс да повярва, че предложението за брак на Люсиен не означава нищо за мен? Трябваше да му го кажа веднага. Боже, защо протаках? Трябваше, колкото бе възможно по-скоро, да приключа с Люсиен. Бях провалила всичко. Замръзнах, когато чух, че вратата на тоалетната се отваря. Облак от прекрасен парфюм изпълни въздуха. Ухание, което познавах толкова добре, че можех да продиктувам съставките, от които бе направен: горски плодове, мускус, жасмин. Парфюмът на Грейс. „Сърцето на принцесата“.
	Избърсах сълзите и събрах мислите си, подготвяйки се да й благодаря за поканата, но тракането на токчета и още няколко гласа ме накараха да се поколебая.
	— О, Грейс! Всичко е толкова красиво и елегантно! — каза една жена. — Но ти сигурно си изтощена.
	— Така е — отвърна Грейс и пооправи червилото си. — Има толкова много хора, с които трябва да се срещна и на които да благодаря, но не бива да се оплаквам. Понякога ми е трудно да повярвам, че всичко това се случва на едно малко скромно момиче като мен!
	Друга жена побутна игриво Грейс с хълбока си и двете се разсмяха, като се заклатиха.
	— Ти ли си малкото скромно момиче? Холивудска звезда! Принцеса на Монако! Това е като сън, Грейси! Истинска абсолютна приказка! Само след няколко дни ще си на медения си месец, далеч от всички нас!
	— Права си. Наистина нямам търпение за този меден месец! Да сме сами на яхтата, ще бъде страхотно! Знаеш ли? С Рение смятаме да избягаме с колата му и да караме по хълмовете. Само двамата! Той каза, че искал да гледаме изгрева на слънцето и да ми покаже колко красиво е всичко в светлината на утрото. „Ще ти покажа твоето княжество!“, каза. Но вие трябва да си мълчите! Това е тайна! Ако проклетата преса научи, ще провали всичко.
	Шаферките бъбреха за цветята, за гостите, за тоалетите, докато аз се чувствах гузно и конфузно, заради чувството, че ги шпионирам. И все пак точно в този момент, когато имах чувството, че съм като пясъчен замък, който вълните на прилива всеки миг ще отнесат и от него няма да остане нищо, бях щастлива да бъда част от техния щастлив свят. Това беше като подарък в миг на отчаяние.
	— Вие вървете, аз ще дойда след малко — извини се Грейс, когато другите тръгнаха да излизат. — Нуждая се от една минутка.
	Стоях тихо, наблюдавайки как тя затваря очи и си поема дълбоко въздух, все едно иска да възвърне спокойствието и самоувереността си. Елегантната й дълга бяла бална рокля замиташе пода зад нея, стотиците перли и пайети, пришити към полата, проблясваха като звездички на светлината. През талията й минаваше шал с кралските цветове — червено и бяло, около врата й имаше изключителна диамантена огърлица, а на главата — ослепителна тиара. Грейс беше истинска принцеса, слязла от страниците на книжките с детски приказки.
	Аз отворих бавно вратата.
	— Здравейте, Грейс… Ваша светлост.
	Тя се обърна, на лицето й бе изписана изненада.
	— Софи! Боже! Изплаши ме! — Пристъпи към мен и взе ръката ми в ръцете си. — През цялото време ли беше тук?
	Сведох очи към пода, за да скрия срама си.
	— Аз… _oui_. Трябваше да събера мислите си за известно време, затова дойдох, но тогава всички вие влязохте и започнахте да говорите, а аз не посмях да ви прекъсна. Ужасно съжалявам. Не исках да подслушвам.
	Тя се усмихна.
	— Не мисли за това. Няма нищо. Ние, момичетата, се нуждаем от малко клюки с приятелки, а тоалетната е най-подходящото място за това, нали? Особено в ден като този! — Тя въздъхна. Под очите й имаше леки сенки. — Толкова се радвам да те видя, макар и за кратко. Нямам никакво време, което да отделя за някого, когото харесвам. Затова трябваше да открадна няколко минути с моите шаферки. — Тя наведе глава на една страна. — Всичко наред ли е? Изглеждаш ми разстроена. — Когато го каза, пръстите й докоснаха пръстена на ръката ми. — Боже! Каква прелест! Изглежда не само аз имам повод да празнувам.
	Не можах да намеря думи, само загледах втренчено пръстена.
	— Не, това не е… Аз не го искам…
	Забелязвайки нещастното ми изражение, Грейс стисна нежно ръката ми.
	— Не искам да се натрапвам, но ми позволи да ти кажа едно нещо. Шансът да намерим истинската любов ни се дава само веднъж. „Докато смъртта ни раздели“, може да се окаже много дълго време. Прекалено дълго, че да го прекараме с неподходящия човек. Мъжете често си мислят, че са единствените, които могат да вземат решения. Но аз смятам, че жените също могат да правят всичко, което решат. Следвай сърцето си, Софи.
	Почувствах как настроението ми се подобри и се усмихнах.
	— Благодаря, Грейс. Ще го запомня.
	Тя се наведе по-близо към мен.
	— Можеш ли да помиришеш?
	— „Сърцето на принцесата“. Разбира се. Ще го позная навсякъде. Не мога да кажа колко съм поласкана и щастлива, че го харесахте.
	— Обожавам го! — усмихна се тя. — Всички го обожават.
	Обзе ме благодарност, а тревогата и съжалението утихнаха малко.
	— Благодаря, Грейс. Благодаря ви, че избрахте моя парфюм. Благодаря и за любезната покана. Бяхте толкова щедра и мила. Това беше важно не само за мен, а и за съществуването на моята парфюмерия…
	— За приятелите винаги! — Очите й блестяха като хилядите мъниста и пайети върху роклята й. Бях заслепена от нея. — Надявам се, че се изразих правилно. Приятели сме, нали? Ще ми трябват нови приятели, след като ще живея на Лазурния бряг. Не познавам никого тук, освен Рение, и се чувствам като риба на сухо. За мен ще означава много, ако продължим да поддържаме връзка. Например от време на време може да се виждаме, за да побъбрим в банята, точно както сега, нали?
	Гледах я втренчено и бях изненадана, че призна несигурността си пред мен. Тя изглеждаше родена да бъде принцеса. Самоуверена, красива, талантлива. Но си спомнях парфюма със силен ванилов аромат, който носеше в деня, когато се срещнахме за пръв път. Ухание, което маскира несигурност и колебания, и подсказва, че този, който го носи, копнее за одобрение. При създаването на „Сърцето на принцесата“ аз направих точно това, на което ме бе учил татко: да създам ухание, което да я допълва, да я издига, да разкрива коя иска да бъде. И бях горда с постижението си.
	Усмихнах й се.
	— Много ми харесва. Предполагам обаче, че някои хора вече се безпокоят от отсъствието ви?
	— И аз така предполагам. — Тя ме целуна по бузата. — Надявам се да се забавляваш тази вечер. И помни какво ти казах.
	Кимнах, а когато тя се обърна към вратата, погледнах отново удивителната жена, която бе толкова смела, че да остави всичко, което познава, и да послуша сърцето си. Чудех се дали аз щях да бъда способна и да имам смелостта да зарежа всичко заради мъжа, когото обичах. Все още не знаех. Единственото, което знаех със сигурност, бе, че не можех нито секунда повече да нося пръстена на Люсиен на ръката си.
	Докато се връщах към мястото си, във вените ми течеше смелост и увереност. Свалих пръстена от пръста си. Стигнах до Люсиен, но останах права. Той ме погледна изненадано.
	— Какво правиш? Сядай! Шоуто започна.
	— Знам колко много обичаш да привличаш вниманието на всички към себе си. Така че, ето! — Пуснах пръстена в скута му. — Никога не съм обичала лъскавите неща, както би трябвало да знаеш. И не харесвам приятелите ти. Те не са мили с мен. Аз не харесвам твоя свят, Люсиен. Не принадлежа към него. Така че отговорът на въпроса ти е „не“. Няма да се омъжа за теб. Репортерите могат да добавят и това към заглавията си. Ще се вдигне още по-голям шум.
	Той беше толкова слисан и изненадан, че устата му остана да виси отворена, докато аз се обърнах и отдалечих с високо вдигната глава, опитвайки се отчаяно да преглътна сълзите и да запазя равновесие. След като прекосих фоайето, вдигнах полите на роклята си, излязох и се затичах под дъжда. Трябваше да намеря Джеймс! Трябваше да му обясня всичко, преди да е станало прекалено късно. А може би вече беше късно?
	Нахълтах в пресцентъра, роклята ми бе съвсем мокра и залепнала по мен, но него го нямаше. В паниката си започнах да разпитвам несвързано.
	— Джеймс Хендерсън? Виждали ли сте го? Англичанин? Много висок? Беше тук преди малко.
	Но получавах само свиване на рамене.
	— Най-вероятно е свършил работата си и се е прибрал в хотела си, мис. Предлагам и вие да направите същото.
	Но аз не можех да се предам толкова лесно. Тръгнах към хотела му. Ако не беше там, щях да му оставя бележка. Щях да му разкажа всичко. Нали точно така се влюбихме — чрез думите. Можех само да се надявам, че ще успея да намеря най-убеждаващите, за да го накарам да разбере.


>>
C>
#	Любовта витае във въздуха на Монако
	__Местен магнат на недвижима собственост предлага брак на любимата си пред Операта__
	__Репортаж на Анджелина Уест за „Хералд“__
	Неомъжените дами по цялото крайбрежие на Лазурния бряг тази вечер са тъжни и мрачни като небесата над Монако, тъй като местният богаташ и бизнесмен Люсиен Марсо се възползва от възможността да предложи брак на приятелката си от две години на стълбището пред операта, пред очите и в присъствието на стотици репортери и фоторепортери. Софи Дювал, местната парфюмеристка, която Грейс Кели избра да създаде парфюма за сватбата й, изглеждаше повече от шокирана. Двойката влезе в сградата на операта, понеже небесата се отвориха и заваля като из ведро. Повече не бяха достъпни за коментар.
	Гостите пристигаха в проливния дъжд, блестящи със скъпоценности и бални рокли, за да почетат и отпразнуват гражданския брак на принца и принцесата. Рокли на „Балман“*1 и „Диор“ предизвикваха въздишки и възхищение сред събралите се зяпачи, но те искаха да видят тяхната нова принцеса, която за случая бе избрала рокля на „Ланвин“*2 — блестяща, от коприна в цвят слонова кост, с висока талия, цялата обшита с пайети, перли и кристали, създадена по дизайн на Антонио Кастило за парижката модна къща. Тя носеше също така блестяща тиара и диамантена огърлица. Но вероятно най-забележителната част от тоалета й бе червено-бялата панделка на ордена на Свети Шарл Монакски, даден й по-рано същия ден от принца. Точно този шарф превърна бившата актриса в истинска принцеса.
	[*1 Френска модна къща, създадена през 1945 г. от Пиер Балман. — Б.пр.]
	[*2 Най-старата френска мултинационална модна къща, основана през 1889 г. от Жан Ланвин, съществува до 1990 г., когато е продадена. — Б.пр.]
C$


>>	40
>>	Джеймс

	— Мосю? Още едно?
	Втренчих се със стъклените си очи в бармана, докато се заклатих на стола и проклинах мълчаливо него и всички французи с техния прелъстителен акцент и сексапил.
	Плеснах портфейла си върху барплота.
	— Да. Дай от същото — изфъфлих, разклащайки празната си чаша. — Нали така казват във филмите? — Имах чувството, че съм в точно такъв филм, а моите действия и решения са режисирани от някой друг.
	— Ти си фотограф, нали? — попита барманът, като кимна към фотоапарата ми. — На лов за принцесата, а?
	Кимнах. Всъщност вече не знаех какво или кого търсех.
	Той изтри мраморната повърхност на барплота със свежа кърпа и прецизно движение, докато един пианист свиреше нещо досадно весело. Всичко в „Отел дьо Пари“ беше свежо и прецизно. Дори през мъглата на питиетата, бях достатъчно трезвен да осъзная, че щеше да е по-добре да намеря някой занемарен и съмнителен бар, където да удавя мъката си. Но в Монте Карло такива бърлоги нямаше и най-елегантният хотел в града бе първото място, в което влязох, след като напуснах сградата на операта. Последните няколко часа бяха пълна мъгла.
	Кели и Рение пристигнаха малко след шоуто, което онзи мъж изнесе пред Софи, но слязоха много бързо от колата, без да погледнат дори за миг към фотографите, за което бяха удостоени с разочаровани коментари, свиркане и гняв. Стоях като вцепенен заедно с колегите от пресата, всички мокри и подгизнали до кости, благодарение на потопа, който се изливаше от небето. Въпреки това всички останахме, надявайки се да направим добра снимка на новата принцеса, когато събитието свърши. Не можех да измисля къде да отида. Да стоя навън под дъжда май беше най-подходящото място, защото единственото същество, с което исках да бъда, беше вътре с друг мъж. Поне имаше благоприличието да изглежда виновна, когато ме погледна през рамото си.
	Премръзнал и сърдит, излях част от неудовлетвореността и възмущението си пред Хъджинс, казвайки му точно какво мисля за техни светлости и жалката им сватба.
	Той само се разсмя с типичния си холивудски маниер.
	— Какво те яде, Хендерсън? Непрекъснато се оплакваш от нещо. Сигурно в Монте Карло ти е прекалено влажно? Или пък бирата не е достатъчно студена? Не можеш да намериш пинта* горещ ейл може би?
	[* Една пинта е единица за обем в англ. мерна с/ма и е равна на 568,26 мл. — Б.пр.]
	— Ей онова там ме яде! — извиках гневно, сочейки към събралата се тълпа. Някой ми беше казал, че тази седмица пресата превъзхождала армията на Монако в съотношение 8:1. И сигурно беше вярно. — Нищо чудно, че причиняваме само неприятности. Държите ни затворени като овце или добитък за родео, или каквото там правите във вашите селски ферми. Май ги наричате „ранчо“? Точно в момента в Монако на площ по-малка от една квадратна миля има хиляди представители на пресата и всички се опитваме да снимаме хора, които дори не можем да видим. Е, как ще стане това? Всичко е пълен фарс! Ако те отделят само една минута, да спрат и да се усмихнат, когато влизат или излизат, ще имаме поне нещо, което да покажем, като плод на целодневния си труд. За какво инак сме тук?
	Хъджинс ме потупа покровителствено по рамото.
	— Ти си просто наемник, Джим. Не заслужаваш усмивката на един принц и неговата принцеса.
	Не ме ядосваше само ситуацията с пресата. Аз бях наранен и объркан. Хъджинс просто имаше нещастието да се окаже на пътя ми и си го изкарах на него.
	Накрая, когато Кели и Рение излязоха, всички викахме и свирихме като освирепели. Тя пазеше главата си от дъжда. Рение стоеше с гръб към нас, докато хората му държаха отворени чадъри над главите им. Настроението бе толкова ужасно, колкото и времето.
	— Върви си у дома, Грейс! — извика гневно някой до мен.
	Бях повлечен напред, когато настроението се нагорещи и тълпата се раздвижи, докато започна размяна на удари, а полицаите отнеха насила няколко фотоапарата, хвърлиха ги на земята и ги счупиха. Не бих обвинил момчето, което се обърна към нападателя си и го ухапа по ръката.
	— Животни! Псета! — извика полицаят, докато то бе извлечено до полицейската кола и хвърлено в нея.
	Наблюдавах безучастно всичко това. Апаратът ми висеше на рамото, дъждът се сипеше като завеса от периферията на шапката ми. Бях подгизнал до кости. И бях нещастен. Сватбата на века изглежда бе на път да се превърне в най-големия провал за всички времена.
	Не изчаках Софи да се появи, макар че исках да я видя смутена, засрамена и гърчеща се, когато се изправя пред нея. Всъщност какъв беше смисълът? Тя беше с него, с Люсиен. Бях чувал това име. Това сигурно бе същият Люсиен, когото майка й спомена многократно, докато ме биеше с чантата си. Той очевидно бе тайната, която тя криеше от мен през цялото време.
	— Лоша нощ, а? — попита барманът, докато лъскаше една чаша. Вдигна я към светлината и провери дали има останали следи от пръсти по нея.
	— _Oui_ — въздъхнах. — Най-лошата. _Très terrible. Merde. Bleh bleh bleh_*.
	[* Да. Много лоша. По дяволите. Бля, бля, бля. — Б.пр.]
	Загледах се в дъното на чашата и разклатих кубчетата лед, като играч в казиното, който ще опита последния си шанс на масата за рулетката. Къде беше моят късмет? Очевидно не при Софи. Без значение колко пъти превъртах сцената в ума си, не можех да я прогоня от мисълта си. Ние се любихме, докато гледахме как слънцето изгрява над Монако. Стояхме прегърнати на върха на дългия виещ се път към древното планинско село Ла Тюрби*. Ароматът на парфюма й все още бе по възглавницата ми. А сега тя бе сгодена за друг мъж. Мосю Марсо, така го нарекоха журналистите. Очевидно беше известен тук. А аз? Кой бях аз? Някакъв неизвестен англичанин. Как въобще можех да се съревновавам с него?
	[* Високопланинско селце в Югоизточна Франция, съществувало още по Римско време. Данте го споменава в „Божествена комедия“. Преминавало е под властта ту на Савоя, ту на княжество Монако. На един от завоите край него е снимана сцената на пикника от филма „Да хванеш крадец“. По време на тези снимки Грейс Кели зърнала градините на двореца в Монако и пожелала да ги види. И пак точно тук, на 13 септември 1982 г., тя е катастрофирала. — Б.пр.]
	— Какво знаете за мосю Марсо? — попитах, разклащайки празната чаша под носа на бармана. — Един симпатичен мръсник. С перфектен тен. Изглежда така, сякаш само на закуска харчи един милиард.
	Луи, както прочетох на баджа, се усмихна криво.
	— Аха. Значи мосю Марсо е вашият проблем. — Той се наведе напред над бара и снижи гласа си: — Има много врагове, но също така има много пари и влиятелни приятели в двореца — при тези думи вдигна ръце с онзи галски с жест, който казваше „Е, какво да се прави?“, който пустите му французите правеха много артистично. — Какъв ти е проблемът? Лоша бизнес сделка? Излъга ли те? Колко ти открадна?
	— Открадна ми момичето.
	Моето момиче. За пръв път помислих за Софи като за моя. Но не в смисъл че исках да я притежавам, нито да бъде моя собственост, както мис Кели стана собственост на Монакската корона, а в смисъл на моя приятелка, моя любима, моя… всичко.
	Раменете ми увиснаха, докато гневът ми утихна. Нима през цялото време ме бе баламосвала? Но защо? Може би всичко бе игра. Може би мис Кели не бе единствената талантлива актриса в града? „О, Джеймс! Докосни ме отново, Джеймс! Ти ме караш да се смея, Джеймс.“ А аз стоях там, скачайки като кучето на Павлов*, докато мосю Марсо ми се е подигравал, без дори да знае, че съществувам. Това представление с публичния годеж беше точно тази сензация, за която мечтаеха редакторите на вестници. Любов. Драма. Софи и Люсиен им ги осигуриха.
	[* Експеримент, извършен от руския учен Иван Петрович Павлов, с който доказва съществуването на условен и безусловен рефлекс. Носител на Нобелова награда. Малко известно е, че освен кучета за опитите си, той е използвал и безпризорни деца. — Б.пр.]
	Луи сложи чашата с уиски пред мен.
	— _Salut_*, мосю. Тя най-вероятно не заслужава да страдате за нея. Повечето жени не заслужават.
	[* Салю! Наздраве! — Б.пр.]
	Глътнах уискито на един дъх, наслаждавайки се на топлината му, докато се плъзгаше през гърлото и хранопровода ми. В главата ми беше пълна мъгла и това бе единственото, което можех да чувствам. Оставих страшно много пари в бара, пъхнах едната си ръка в ръкава на якето и се заклатих навън, блъскайки се в някакво дърво, което се изпречи на пътя ми. Извиних му се обилно, като повърнах върху неговия гръцки цокъл.
	Дъждът най-накрая бе спрял, но из улиците на Монако вършееше студен вятър. Аз се клатех и хълцах по пътя към пристанището. Сградите и уличните лампи бяха украсени с цветовете на княжеството — червено и бяло. Градът бе готов за големия ден утре, макар че цветовете вече се бяха размазали от силния дъжд. Всеки уличен стълб бе украсен с позлатена корона и банери, върху които бяха избродирани две преплетени букви — R и G. Навсякъде, откъдето минах, имаше шумни празненства и партита. Градът празнуваше и се веселеше. Звуците на джаз и пиано се лееха през отворените прозорци на винени барове и хотелски ресторанти. Въздухът ехтеше от смях и песни. Чуваше се звън на фин порцелан и кристал. Всичко ми звучеше безсмислено. Имах чувството, че целият град ми се подиграва.
	Намерих една самотна пейка близо до водата и седнах за малко, благодарен да остана сам. Пристанището изглеждаше особено красиво, премигващите светлинни прибавяха допълнителна доза магия. Дворецът на върха на скалата бе истинска приказна гледка, осветен от прожекторите. Може да бях папарак, но все още успявах да видя красотата там, където другите не я забелязваха. Отчасти по навик, отчасти от инат, вдигнах апарата и открих някаква утеха в силуетите на сградите и мъгливите светлини, които излизаха от фокус, докато се опитвах да стабилизирам ръката си. Сетне се обърнах към водата, фокусирах обектива върху един самотен рибар, който хвърляше мрежата си в тъмнината и търпеливо чакаше късмета си да улови нещо. В неговото уморено, обветрено лице, видях себе си. Самотен, без посока, хвърлящ мрежата и очакващ какво ще намери в нея, когато я извади на повърхността.
	— Дяволите те взели, Софи! — промърморих, а след това извиках с цяло гърло към звездите. — Влюбен съм безнадеждно в теб!
	Седях дълго, загубен, тъжен, потънал в агония, и страдах заради това, което би могло да се случи и което никога нямаше да се случи. Заради жената, която никога нямаше да бъде моя. Не ме интересуваше сватбата утре. Не ме интересуваше нищо, което става или което щеше да стане. Единственото нещо, единственият човек, за когото ме бе грижа сега, беше Емили.
	Какъв идиот трябва да съм бил, че да мечтая да имам дом тук, на това перфектно за снимки на филми място, място за милионери и принцеси, място, към което не принадлежах. Аз принадлежах на ужасния, окаян, сив, стар Лондон с неговите пияници, непредсказуемо време и една котка, която се отнасяше към мен с презрение и неуважение, които заслужавах. И най-много — принадлежах на Емили. Трябваше да съм там, където бе и тя. По дяволите, какво значение имаше чия снимка ще бъде на първа страница? Прекарах прекалено много време, гледайки през обектива живота на другите. Време бе да започна да гледам собствения си живот.
	Вече можех да чуя писъците от радост и задоволство на Емили, когато ще се хвърли в прегръдките ми. Можех да почувствам тежестта й, когато ще обвие крачетата си около кръста ми.
	Приказката свърши. Време беше да се прибирам у дома.


>>	41
>>	Софи

	Денят, в който щеше да се сключи църковният брак, беше първият слънчев ден от цяла седмица. Но въпреки ясното утро и предстоящото радостно събитие, аз не можех да намеря щастие в сърцето си. Чувствах се вцепенена и объркана. Бях облекчена, и отчаяна, докато превъртах отново и отново в ума си събитията от снощи. Не можех да повярвам, че върнах годежния пръстен на Люсиен, но нито за миг не съжалявах. Не ми беше присъщо да действам така импулсивно, така решително. Но Грейс ми каза нещо (не знам дали с цел или не), което уцели десетката и със сигурност ми вдъхна смелост. Тя каза: „Мисля, че жените могат да правят всичко, което решат. Следвай сърцето си, Софи“.
	Никога няма да забравя шокирания, изпълнен с изумление и гняв поглед на Люсиен. Това беше погледът, който бях виждала много пъти преди, когато нещата не ставаха така, както иска той. Досега не бях го осъзнавала. Съжалявах, само че ми отне толкова дълго време, за да реагирам правилно, и че междувременно бях изгубила Джеймс.
	Търсих го повече от час в дъжда. Погледнах навсякъде, където мислех, че може да се е приютил, но той сякаш се беше стопил в дъжда и нощта го бе погълнала. Не беше в хотела си, затова направих единственото, което можех, а именно да оставя бележка. Написах я с трепереща ръка.
	— Моля ви, постарайте се той да я получи — помолих пламенно портиера, хващайки ръката му в моите ръце. — Много е важно. Моля ви!
	Той ме увери, че ще я предаде лично и уреди да дойде такси, за да се прибера в апартамента си.
	— Вие сте цялата мокра, мадам. Ще се разболеете, ако скоро не се изсушите и стоплите.
	В момента не ми пукаше. Едва след като влязох в апартамента в Кап д’Ай, свалих подгизналата, полепнала по тялото ми рокля, разкъсвайки я в раздразнението си по шевовете, и едва тогава си позволих да се предам на чувствата си. Плаках за изгубената тетрадка, за татко, за моята земя и собственост, които трябваше да продам, за загубеното време с неподходящия човек. Но най-много плаках за Джеймс, за удара и обидата, които му нанесох, и за болката, която причиних на себе си. Погледът ми се спря върху бележника, който той ми подари. Върху подвързията имаше красиви цветя. Отворих го и прочетох посвещението вътре: „За бъдещето на «Дювал». И за нашето бъдеще. Джеймс“.
	Имах още един шанс да оправя нещата и да спася бъдещето, каквото и да беше то.
	Той щеше да присъства на сватбата. Трябваше да бъде там. Работата му зависеше от това. Не ме интересуваше дали и Люсиен ще бъде там. Не ме интересуваха неизбежните клюки и слухове, които щяха да ме следват навсякъде. Единственото, което ме интересуваше, бе да му обясня, да му се извиня за грешките, които допуснах.
	Облякох един жакет и пола в мръснорозов цвят, обвих раменете си с къса пелерина и сложих шапка върху косата, която бях свила на кок. Като намигване към стила на принцесата, който бе нейна запазена марка, добавих слънчеви очила, преди да напусна апартамента. Така скрих зад тях подпухналите си от плач очи.
	Взех първия автобус за Монако, пришпорвана от нетърпение да напусна апартамента, преди Люсиен да дойде да ме вземе, както бе уговорката ни. Предполагах, че най-вероятно няма да се появи, но не исках да съм тук, ако го направеше. Последното, което исках, беше нов спор между нас. Докато другите пътници клюкарстваха безгрижно и се кискаха като ято скорци, възбудени до крайност от предстоящата сватба, аз седях в пълно мълчание на най-задната седалка на автобуса, наблюдавах сините води на Средиземно море, които блестяха на слънчевите лъчи, и се чудех какво щеше да ми донесе денят.
	От площада за посещения в Монако-Вил изминах краткото разстояние до катедралата, покрай украсени в цветовете на дъгата сгради, които опасваха виещите се тесни улички от двете страни. От всеки прозорец висяха знамена на Монако, както и декоративни саксии с червени и бели цветя. Атмосферата бе тържествена и ликуваща, а украсата толкова красива, че настроението ми малко се подобри, докато стигнах до катедралата. Слънцето осветяваше бялата й фасада и тя сякаш също светеше. Червен килим и балдахин от бяла коприна бяха подготвени за венчавката. Почетният караул от отряда на стрелците на принца, американски моряци и отряд бойскаути наблюдаваха приготовленията, докато чакаха кралската двойка и почитаемите официални гости. Украсата и фанфарите, макар и прекалено претрупани, все пак бяха елегантни и красиви. Отново се удивих от факта, че бях поканена на подобно бляскаво събитие, в което щяха да участват главно европейски монарси, кралски особи, милионери, дипломати и филмови звезди.
	Гледах как все повече и повече гости пристигаха и тръгваха по червения килим, за да заемат местата си, но внимание ми бе фокусирано върху групата представители на пресата. Огледах всяко лице зад въжето, с което бе оградена площта за официалните гости, всеки човек с фотоапарат, но никъде не видях Джеймс. Със сигурност дори той не биваше да закъснее днес! Къде беше, по дяволите? Усещах пулса си в гърлото. Исках да съм по-оптимистично настроена. Той щеше да дойде. Трябваше да бъде тук. Така, както трябва да мине време, за да може едно ухание да се успокои и да проникне в кожата, така и аз щях да изчакам търпеливо, за да открия какво бе останало от нашата връзка.
	Въпреки нервността и нетърпението, държах главата си високо, докато чаках да се настаня. Когато най-сетне дойде и моят ред, последвах придружаващия разпоредител в катедралата. Червеният килим беше мек под сатенените ми обувки. Заех мястото си до една богато украсена мраморна колона в задната част, сложих чантата в скута си и пригладих гънките на ръкавиците си. Успокоих се, че мястото до мен беше празно. Нямаше никаква следа от Люсиен. Не спрях да се въртя и оглеждам, като наблюдавах гостите, които вече бяха заели местата си: голяма група холивудски звезди, държавни глави, представители на аристократични династии и благородни семейства, милионери и магнати, както и членовете на многобройното семейство Кели. Операторите на MGM се бяха подредили покрай стените от двете страни на нефа*, в краката им като змии се влачеха преплетени кабели и жици. Върху двата позлатени трона в олтара бяха монтирани телевизионни камери. За жена, чието име бе създадено от камерите, беше чиста ирония на съдбата, че тази сватба, която завинаги щеше да я раздели с любимата й работа, щеше да бъде последният филм, сниман с нея.
	[* Неф — кораб, издължената част на катедралите. — Б.пр.]
	Камбаните на катедралата отбелязаха часа. Времето напредваше.
	Докато гостите от лявата ми страна бяха окъпани в светлина и чакаха своята принцеса, аз седях в сянка и очаквах моето бъдеще.


>>	42
>>	Джеймс

	Събудих се от ярката светлина с непоносим махмурлук, главоболие и най-вече от непрекъснато гръмко чукане на вратата на хотелската ми стая.
	— Добре, добре. Идвам! — извиках. Гласът ми бе дрезгав от прекалено многото цигари, а всичките ми добри намерения бяха отнесени от вятъра под влиянието на количеството изпито уиски. Станах, препъвайки се от леглото, напълно облечен, и изскимтях срещу ослепителната светлина, която се изливаше през прозорците, защото завесите не бяха спуснати.
	— Да не би някой да е умрял? — попитах, когато отворих вратата. Или има пожар?
	Портиерът се отдръпна крачка назад, стреснат от вида ми.
	— Добро утро, мосю. Това пристигна късно снощи за вас. — Той ми подаде един плик. Парфюмът моментално издаде подателя му. — Младата дама, която го остави, беше много разстроена, да не споменавам, че бе мокра до кости.
	Пъхнах плика в джоба си и се разсмях.
	— Пада й се.
	Портиерът се поколеба на прага, но не си тръгна веднага. Посивелите коси по слепоочията и бръчките около очите му придаваха достойнство.
	— Тя настоя, да ви предам това лично. Аз обещах. И, разбира се, не е моя работа, дали ще го прочетете или не, но тя изглеждаше много нещастна.
	Имах чувство, че баща ми ме сгълча.
	— Да, благодаря. Разбрах. Има ли нещо друго?
	— Не, сър. Това е всичко. — Той се обърна да си върви. — Господинът ще ходи ли днес на сватбата?
	— Да, господинът ще отиде днес на сватбата. — Потърках челото си и исках стаята да спре да се върти. — Ако успее да се съвземе от най-ужасния махмурлук в живота си.
	— Днес е най-щастливият ден в Монако. Ден, в който човек трябва да се влюби. А не ден, в който да разлюби.
	Въздъхнах.
	— Ще прочета писмото.
	— _Bon._ Наслаждавайте се на тържествата, мосю.
	Дадох му няколко франка за това, че ми донесе писмото в стаята и за непоискания съвет, и затворих вратата.
	Беше седем и половина. Трябваше да бъда в катедралата до девет. На гостите бе казано да заемат местата си най-късно до девет и половина.
	Извадих писмото от джоба си и го оставих на бюрото. Умирах от желание да разбера какво имаше да каже Софи в своя защита, но от друга страна, бях се заинатил и бях решил да не й обръщам внимание, да приключа с тази сватба и да се прибера у дома.
	По-голяма част от нощта ми се губеше, беше пълна мъгла, но имаше един образ, който не можех да изтрия от паметта си — как онзи мъж я привлече за спиращата дъха целувка. Не можех да изтрия и начина, по който тя ме погледна през рамото си, как очите й се заковаха в моите, докато той я дърпаше да влязат в операта.
	— В края на краищата не си толкова щастлива — промърморих, докато плисках лицето си с вода и се оглеждах в огледалото. Изглеждах толкова ужасно, колкото се и чувствах.
	След голяма чаша силно кафе, главата ми започна да се прояснява. Седнах на леглото и направих онова, което исках да направя от мига, в който портиерът сложи плика в ръката ми. Отворих го. Трябваше да знам какво може да бъде възможното обяснение за случилото се. Неистови звуци от клаксони и гръмка музика се носеха по улиците, докато аз четях думите на Софи.
C>
	Скъпи мой Джеймс,
	Съжалявам. Дори не знам откъде да започна, но те моля да ми повярваш, когато ти казвам, че не съм очаквала предложението на Люсиен, нито съм го искала. Бях бясна и моментално му върнах пръстена. Ако иска може да го хвърли в морето, не ме интересува. За мен това не означава нищо, но ще означава всичко, ако намериш начин да ми простиш. Търсих те навсякъде. Къде беше?
	Връзката ми с Люсиен е… всъщност БЕШЕ сложна и объркана. Моля те да ми повярваш, когато ти казвам, че тя бе приключила много преди снощи, много преди ти да дойдеш в Монако. Но той не е свикнал да чува „не“ и се нуждае от някого, който да върви под ръка с него на сватби, приеми и празненства, само за да се покаже. Имах също така и други причини да остана с него. Люсиен има бизнес интереси в „Дювал“ и аз му дължа пари, ако някога успея да се освободя от него. Оставих го да вярва, че имам нужда от влиянието му, но сега осъзнавам, че изобщо не се нуждая от него. Всички правим грешки, а Люсиен Марсо беше моята. Иска ми се само да ти бях обяснила всичко това много преди тази вечер. Ти заслужаваш най-доброто, а аз обвинявам само себе си за това, че забърках такава каша.
	Надявам се, че ще те видя в катедралата, но ако не успеем да се намерим там, ще бъда пред часовниковата кула на казиното в осем тази вечер. Ще се срещнем там, нали? Моля те, дори ако не можеш да ми простиш, позволи ми да ти кажа лично какво чувствам към теб. Моля те!
	Татко ме учеше, че за да бъда „добър парфюмерист“, трябва да умея да пазя спомените. Той ми казваше, че всеки аромат има силата да събужда емоции и да ни напомня за нещо или за някого. Ти си във всички мои спомени от последната година. Ти си част от моя живот, Джеймс. Ти си нотките, които остават най-дълго. Аз никога няма да те забравя.
@	Софи
C$
	Оставих листа, легнах на леглото, и се загледах в тавана. Мислех за бележника, който бях избрал за Софи, и за розовия залез, когато й го подарих; за ухаещата на виолетки хартия, които сякаш разцъфтяха, когато тя го отвори. „Днешният ден винаги ще ухае на виолетки“, каза тогава тя, притискайки бележника към носа си. Знаех, че моят бележник никога нямаше да замести онази оръфана тетрадка, която бе загубила, но се надявах, че ще я окуражи да продължи, да се бори с големите промишлени гиганти и предприемачите, които заплашваха да я купят.
	„Днешният ден винаги ще ухае на виолетки.“
	Вдигнах листа хартия и вдъхнах аромата му.
	— А какъв ще бъде днешният ден, Софи? Какви спомени ще запазиш от него?
	Само преди няколко дни вярвах, че тя ще бъде част от моето бъдеще. Но всичко се промени толкова бързо! Сега трябваше да реша дали да се срещна с нея пред часовниковата кула и дали още искам бъдещето ми да включва и нея. Или не.
	Но първо — сватбата. Щях да взема решението си по-късно.
	Почти бях приключил с бръсненето, когато друго настойчиво чукане на вратата ме прекъсна.
	— За бога! — промърморих. — Какво има пък сега? Не може ли човек да бъде оставен на мира? — Грабнах кърпата и попих пяната от лицето и над горната си устна, докато отварях вратата.
	Управителят на хотела стоеше в коридора, а лицето му бе посивяло.
	Моментално разбрах, че се е случило нещо лошо.
	— Съжалявам, мосю. — Той поклати глава, докато ми подаваше малък къс хартия с герба на хотела. — Бърза телеграма от болница в Шотландия. Имало е инцидент.
	Не можех да мисля. Прочетох размазаните думи.
	— Болница. Инвърнес*. Трима пътници пострадали в автомобилна катастрофа. Близък роднина — Джеймс Хендерсън. Моля свържете се спешно с него.
	[* Град в Шотландия, на устието на река Нес. — Б.пр.]
	Кърпата падна от ръката ми, а аз произнесох името на дъщеря ми.
	— Емили.


>>	43
>>	Софи

	След като гласовете утихнаха и всички в катедралата се успокоиха, използвах последния миг, за да огледам обстановката. Носът ми на парфюмерист бе привлечен от каскадите бели цветя, които висяха от полилеите и кошниците над главите ни, и от декадентските* комбинации от лилии, кученца и люляк. Техните ухания се сливаха с това от дузините високи като стълбове бели свещи, чиито пламъчета трепкаха и танцуваха в нетърпеливо очакване на булката. Сложих един пръст върху ноздрата си и поех дълбоко въздух, вдишвайки аромата на парфюма, който ме доведе в тази величествена катедрала по този изключителен повод. _Нещо ново_, каза тя. Всеки момент Грейс Патриша Кели щеше да премине по пътеката към олтара пред погледа на целия свят и щеше да го направи, ухаеща на парфюма на „Дювал“. Моят парфюм. „Сърцето на принцесата“. Исках само татко да беше тук, за да споделим заедно този миг. Представих си го как седи на празния стол до мен и се усмихнах.
	[* Течение в изкуството и литературата от края на 19 в. в Западна Европа, което следва естетика, лишена от материален излишък и изкуственост, означава също „упадъчен вкус“. — Б.пр.]
	Органът започна да свири тържествено и всички се изправиха на крака. Малките момиченца с кошнички, пълни с цветя, и шаферките, облечени в своите жълти рокли от коприна и шифон, тръгнаха по пътеката по двойки, а лицата им бяха оживени от вълнение. След като заеха местата си от двете страни на олтара, музиката се промени и на входа се появи Грейс.
	Очите на всички присъстващи и обективите на всички фотоапарати се приковаха върху нея и изумителната й рокля*, докато баща й я водеше към олтара: пола от тафта във формата на камбана, пояс, който подчертаваше фината й талия, яка и ръкави от изключително красива и сложна дантела. Малки перли украсяваха горната част на корсажа и проблясваха под светлината на свещите, докато дантеленият воал падаше на вълни от сложната шапчица върху главата й. Тя цялата бе едно приказно видение. Винаги е била, разбира се, но днес около нея витаеше магическа атмосфера. Сякаш излъчваше нещо царствено и изискано. Днес бе денят, в който щеше да остави живота на холивудска звезда зад гърба си и щеше да влезе в историята като първата американска принцеса. За миг забравих за тревогите и проблемите си и се усмихнах на моята нова приятелка. Тя беше изключителна, всичко бе изключително!
	[* Роклята е призната за най-красивата булчинска рокля за всички времена. Горната й част е изработена от 125-годишна ръчно изработена брюкселска дантела, долната е от копринена тафта и има воал, дълъг 82 метра. Тя е притежание на Метро Голдуин Майер и след сватбата е изложена в музея на студиото в Холивуд. Говори се, че е била използвана като модел за роклята на Кейт Мидълтън. — Б.пр.]
	Джон Кели целуна дъщеря си пред олтара и зае мястото си. Засвириха тромпети, които възвестиха пристигането на принц Рение. Той беше поразително хубав и елегантен в тъмната си военна униформа, декорирана с медали, и червено-белия шарф на ордена на Свети Шарл. Когато коленичи пред Бог, страната, свещеника и милионите хора, наблюдаващи го по целия светя, погледна нервно към своята невеста. Зачудих се какво ли мислят двамата в този момент, който бе кулминацията на една неочаквана любов, родила се преди година, и край на възторжените тържества, продължили цяла седмица тук, в Монако.
	Чудех се също дали в този момент Джеймс мислеше за мен, както аз мислех за него.
	Церемонията бе елегантна, сериозна и царствена във всеки смисъл на думата. След като приключи, нейна светлост принцеса Грейс от Монако премина заедно със своя принц по червения килим и слезе по стълбите пред катедралата, след което двамата влязоха в „Ролс-Ройс“ в кремаво и черно. Успях да зърна само задната част на автомобила, когато зави зад ъгъла и потегли за тържествена обиколка по улицата на града. Щастливата двойка щеше да поздрави своите поданици и да се върне в градините на двореца за сватбения обяд.
	— На добър път, Грейс, бъди щастлива — прошепнах, макар да се съмнявах, че има нужда от моето пожелание. Пред нея стоеше дълъг, щастлив живот и красиво безоблачно бъдеще, като гледката на безкрайното Средиземно море, пред която щеше да се събужда всеки ден.
	Заедно с тълпата, която се пръсна след сватбата, вървях сред хората и търсех единственото лице, което исках да видя. По-голяма част от фоторепортерите и вестникарите вече се придвижваха към приемната на двореца. Все още нямаше никаква следа от Джеймс. Към съмненията ми се прибавиха страх и ужас, но аз се опитах да остана спокойна. Той сигурно щеше да дойде по-късно пред казиното, нали? Трябваше да дойде.
	Пригладих полата на роклята си и тръгнах по най-късия път към двореца. Имаше още много време до осем часа.


>>	44
>>	Джеймс

	_От Монако към Шотландия_
	Всичко се размаза пред очите ми, когато се обадих в болницата в Шотландия и чух ужасните новини. Марджъри и Хъмфри бяха загинали на място, а Емили бе в много тежко състояние. Подробностите бяха оскъдни, но сестрата ме информира, че колата им била излязла от пътя и паднала от стръмен планински завой в отдалечена част от Хайландс. Тя говореше спокойно, но настоя да побързам.
	Беше непоносимо да съм толкова далеч. Събрах някак багажа си в куфара и направих необходимите резервации за пътуването. Успях да напиша бележка за Софи и я оставих при портиера. Каквото и да бе решила да ми каже пред часовниковата кула, каквото и бъдеще да имаше за нас двамата, бе изтрито с всяко изречение, изпълнено с паника, което написах върху листа.
	Напуснах Монако в рамките на един час. Изпратиха ме празничните знамена и кралските гербове, с които бяха украсени улиците. Този път не беше _au revoir_. Този път бе сбогом. Завинаги. Следващият полет от Ница бе чак на другия ден. Не можех да чакам, затова взех влака за Париж, откъдето щях да излетя директно за Единбург.
	Докато гледах как земята на Франция минава прекалено бавно край мен, си спомних последния път, когато прекосих Франция към Англия, зарязвайки отново всичко, за да бъда с Теди. Безпомощността и отчаянието, които чувствах тогава, чувствах и сега, но многократно увеличени. Притиснах челото си към прозореца, затворих очи и започнах да се моля. Обещах никога повече да не оставям Емили, само господ да бди над нея и да я запази жива. Този проклет влак не можеше ли да върви по-бързо?
	Дремах на пресекулки, а сънищата ми бяха изпълнени с кошмарни видения на прекършеното й телце, захвърлено някъде сред планините, покрити с кедри. Малкото ми момиченце. Тя беше всичко, което имах на света. А сега, когато майка й бе мъртва, аз бях всичко, което тя имаше на този свят.


>>
C>
#	Три сватби, една принцеса

	__Монако поздравява възторжено нейна светлост принцеса Грейс__
	__Репортаж на Анджелина Уест за „Хералд“__
	Тази сутрин в 10:00 преди обед едно момиче от Филаделфия на име Грейс Кели, се омъжи за мъжа на мечтите си — Рение Луи Анри Максенс Бертран Грималди от Монако. Трета от серията церемонии, днешната сватба се състоя в катедралата „Свети Николай“ в Монако — бялата църква на хълма Ла Рош или „Скалата“, както я наричат местните жители, върху която преди много векове са построени и дворецът, и мястото за поклонение. Церемонията бе изключително тържествена с цялата пищност и разкош, които можете да очаквате за кралски особи.
	Докато първите две сватби (гражданската церемония, която бе повторена два пъти) изпълниха юридическите договорки между Монако и Метро Голдуин Майер, днешната римокатолическа церемония беше голямото събитие, което всички очаквахме. То бе наблюдавано от трийсет милиона телевизионни зрители по целия свят. Изключителните права на MGM да заснеме сватбата бяха уредени като част от решението на мис Кели да сложи край на своя седемгодишен договор със студиото.
	Нейна светлост премина през трите церемонии с увереност и издръжливост, затова не бе изненада, че накрая емоциите надделяха. Известна като „ледената кралица“, тя на няколко пъти се просълзи по време на седемдесетминутния църковен обред, изпълнен на латински и френски.
	Принцеса Грейс изуми присъстващите с роклята си, която бе истинско произведение на изкуството от тафта, наречена „копринена кожа“ и старинна дантела. Този шедьовър, създаден от Хелън Роуз от студио MGM, е отнел шест седмици на три дузини шивачки, за да бъде осъществен. Принц Рение се появи царствено в пълната военна униформа на армията на Монако.
	На церемонията присъстваха 600 гости, в това число звезди от екрана като Ава Гарднър и Кари Грант, както и гръцкият корабен магнат Аристотел Онасис.
	След церемонията, двойката премина по улиците на Монако в „Ролс-Ройс“, за да поздрави публиката. Една от най-големите тълпи се бе събрала пред пощата, където в продажба бе пусната възпоменателна марка с ликовете на кралската двойка.
	Принцът и принцесата се върнаха в двореца, където за приятелите и семейството бе сервиран обяд и шампанско. Когато настъпи моментът да бъде разрязана тортата, принц Рение извади сабята си за огромно задоволство на гостите. Шестетажната торта бе реплика на двореца, направена от захар и украсена със сцени от историята на Монако. Щастлива съм да кажа, че бе толкова вкусна, колкото и изглеждаше.
	След приема в двореца, младоженците отплаваха за своя меден месец с кралската яхта „Deo Juvante II“, в превод „С Божията помощ“, което е девизът на Княжеството. Те ще бъдат придружени единствено от любимия пудел на принцеса Грейс — Оливър, с когото тя не се разделя. Разбираемо.
	Ние от „Хералд“ изпращаме най-сърдечните си пожелания на щастливата двойка. Бог да ги благослови с дълъг и щастлив съвместен живот!
C$


>>	45
>>	Софи

	Въпреки че ми бе странно да бъда сама на подобно събитие, без Люсиен да е до мен и да ме насочва да гледам в тази или онази посока, аз се чувствах отлично и в леко приповдигнато настроение. Нямах нужда от някого, който да ми говори и напътства. Имах вътрешния си глас и скоро открих, че водя разговори с него, докато вървях сред различните гости в двора зад стените на двореца.
	Атмосферата беше весела и релаксираща след строгата формалност, с която бе пропита църковната церемония. Масите бяха покрити със снежнобели ленени покривки и украсени с цветя и фини порцеланови прибори, а сервитьорите се суетяха напред-назад и доливаха чашите с шампанско. Когато Грейс и Рение пристигнаха, всички ръкопляскахме и ги поздравявахме, а оркестърът свиреше тържествено. Кралската двойка поздрави гостите си с ослепителни усмивки. Трескавата изнурителна седмица, изпълнена с толкова много събития, беше към края си, а те бяха лудо влюбени. Остатъкът от живота им бе пред тях, предстоеше им да се открият. Можех да бъда само щастлива и да се радвам за тях. Когато бяхме поканени на гигантския бюфет, напълних чинията си с пушена сьомга, студен омар и хайвер, но ги взех просто така, разсеяно, защото нямах никакъв апетит и се чувствах потисната, разтревожена и притеснена. За няколко часа преминах през цял спектър от емоции — от нервност до тревога, от надежда до отчаяние. Вероятно Джеймс смяташе, че случилото се не може да бъде поправено, въпреки искреното ми писмо. Отсъствието му от сватбата бе показателно и казваше много.
	Оставих чинията, с намерение да напусна гощавката и да се върна отново в хотела му, за да опитам да го намеря за последен път, когато една жена, облечена в светлосиня копринена рокля, ме докосна по рамото.
	— Извинете, вие не сте ли Софи Дювал?
	— Да, аз съм — усмихнах се и стиснах ръката й, когато ми се представи.
	— Аз съм Джанис Кармайкъл, от универсални магазини „Кармайкъл“ в Ню Йорк. — Тя ми подаде визитна картичка. — Една репортерка — Анджелина Уест, ме насочи към вас. Парфюмът ви е пленителен, мис Дювал. Грейс ухае божествено, точно както трябва да ухае принцесата, която е родена да бъде. Питам се, дали приемате комисиони? Бих искала да опитам някои от вашите мостри, за да представя пробна линия от уникални ухания в нашите магазини.
	Оживих се от похвалата и предложението.
	— Благодаря ви, много сте любезна. За мен беше огромна чест да създам парфюма за Грейс. В момента съм в процес на разработка на нова линия ухания, в това число вариация на „Сърцето на принцесата“. С удоволствие ще ви изпратя мостри.
	Джанис кимна.
	— Прекрасно. Наскоро поех отдела за красота в нашите магазини и сме се насочили в по-различна посока. Повече _haute couture_, ако ме разбирате. Много ми допада идеята да имаме отделен бутик за френски парфюми.
	Двете се уговорихме да се срещнем след няколко дни в Кан, преди тя да отлети за Ню Йорк.
	Сърцето ми се изпълни с гордост. Бях работила толкова дълго и толкова упорито, за да стане „Дювал“ известна и успешна фирма и, както изглежда, вълната най-сетне се бе обърнала. Приливът идваше. Още едно нещо, за което Люсиен и майка ми грешаха. Според тях успехът бе невъзможен, но благодарение на неочакваното ми приятелство с Грейс, а също и на съвсем мъничко магия, аз получих втори шанс.
	Реших да остана до края на приема.
	Тъй като той наближаваше, Грейс отиде да се преоблече и се върна в лек сив костюм и бяла шапка. Младоженците ни помахаха от балкона на двореца, след което се отправиха към кралската яхта, за да отплуват за своя меден месец. Без да искам се оказах на първа линия в тълпата, която се втурна да ги изпрати, докато преминаха бързо под истински дъжд от конфети. Грейс нямаше време да спре, но ме погледна със сините си очи, сложи ръка на сърцето си и прошепна: „Благодаря ти. Бъди щастлива“.
	Това беше най-хубавото сбогуване.
	Докато слънцето залязваше, аз се отправих към часовниковата кула, изпълнена с надежда да намеря Джеймс там. Защото не можех да си представя, че няма да се появи.
	След като чаках цял час, който ми се стори цяла вечност, се примирих с мисълта, че няма да дойде. Неспособна да напусна Монако, без да знам какво става с него, реших да отида за последен път до хотела му. Слава на бога, на рецепцията бе портиерът, който ми помогна предната нощ.
	— _Excusez-moi_*, мосю. Търся един ваш гост — Хендерсън. Снощи бях тук.
	[* Извинете ме! — Б.пр.]
	Тревога и отчаяние изпълниха сърцето ми, когато той заобиколи рецепцията и пристъпи към мен.
	— Да, мадам. Спомням си — прокашля се. — Опасявам се, че господин Хендерсън напусна хотела ни много рано тази сутрин. Мисля, че тръгна към летището.
	Сърцето ми пропадна в краката.
	— Към летището? — Помъчих се да овладея отчаянието си и тръгнах към вратата.
	— Почакайте! Госпожице! Вие сигурно сте Софи Дювал?
	— Да — кимнах вцепенено.
	Портиерът се върна зад рецепцията и ми подаде един плик.
	— Той остави това за вас.
	Сърцето ми биеше лудо, докато взех плика и излязох навън. Разкъсах го с треперещи пръсти и прочетох бележката.
C>
	Софи,
	Станала е катастрофа в Шотландия. Емили е тежко ранена. Майка й е мъртва. Съжалявам, но тръгвам. Трябва да бъда там.
@	Джеймс
C$
	Не можех да приема, нито да повярвам на редовете, които чета. Умът ми препускаше, чувствата ми прескачаха от мъка за Джеймс към странното усещане за облекчение, когато осъзнах, че не беше ме изоставил. Но както и да се опитвах да подредя нещата, те си оставаха все в черно и бяло. Една от най-великите истини на живота: най-щастливите дни за един човек в крайна сметка се оказват най-нещастните за някого другиго. Наум казах молитва за дъщеря му, както и за него, докато си представях как прекосява страната, а сърцето му е изпълнено със страх и тревога.
	Пътувах обратно към Кап д’Ай, докато нощта хвърляше цветни воали върху хълмовете на Монако, а денят, изпълнен с радост и любов, бе към своя край. Въпреки всичко, което се случи, дълбоко в себе си чувствах как една нова истина ме изпълва с увереност и облекчение. Чувствах, че каквото и да се случи, каквото и бъдеще да стоеше пред мен и пред „Дювал“, щях да го постигна сама.
	Може би е трябвало Джеймс да се появи и да присъства в моя живот само за кратко, като последен шок и разтърсване, които да ме събудят и извадят от връзката с Люсиен. Винаги щях да му бъда благодарна за това и да приема времето, прекарано с него, като подарък от съдбата.
	_Да си парфюмерист, означава да събираш спомени, Софи. Всеки аромат ще ти напомня за някого или за нещо._
	Вероятно вече бях събрала всички спомени, които можех да имам с Джеймс. Ако беше така, трябваше да ги запазя: усмивката му, смеха му, вярата му в мен. Дори ако нямаше намерение да бъде част от моето бъдеще, той ми показа пътя към него. И заради това аз никога нямаше да го забравя.

	* * *

	След като сватбата свърши и Джеймс се върна в Англия, открих утеха в мястото, където винаги съм била най-щастлива. Върнах се в моята лаборатория и фабрика в Грас. Познатите силуети на скъпите на сърцето ми старинни къщи, каменистите хълмове, с пръснатите по тях кръпки от зеленина и искрящото синьото небе, ми помогнаха да намаля болката. Потърсих утеха сред полетата с цветя и неуморната работа върху различни формули, като работех дълги часове, за да запълня дните и често заспивах на работната маса или на бюрото си.
	И накрая настъпи денят, в който осъзнах, че всичко ще бъде наред. Събудих се рано. Докато пиех кафе, прекарах ръка по меката кожена подвързия на новия бележник, който щеше да се превърне в моя журнал за цветя. Отворих на първата празна страница и написах датата на първия ред. Работих здраво, за да отговоря на очакванията на татко, да бъда такава, каквото той ме искаше. Сега бе настъпило времето да повярвам в таланта си и да направя първите си стъпки към преоткриването. Грейс ми даде толкова много, а сега, при проявения интерес от универсални магазини „Кармайкъл“ в Америка, на хоризонта бе изгряла надежда.
	Когато ръката ми спря върху белия лист, вълната от спомени нахлу и изпълни мислите ми: ръцете на Джеймс върху лицето ми; заспалото утринното небе, изригващо в цветни пламъци, докато гледахме изгрева от зелените хълмове над Монте Карло; мирисът на роса и съвсем леката метална нотка от минерали в скалите, които ни заобикаляха; сладкото от портокали върху къшей хляб една сутрин в леглото му.
	Започнах да пиша бързо и трескаво първите идеи за връхните ароматни нотки, за сърдечните и за основните.
	_Lever du Soleil._ Изгрев.
	Всеки изгрев е ново начало. Едно ново начало.


>	Трета част
>>
C>
#	Основни нотки
	Това са нотките, които остават, след като другите се изпарят. Миризмите, които проникват бавно, но са най-трайни. Тези, които ухаят най-дълго.
C$

	* * *

C>
	Избягвам да гледам назад. Предпочитам хубавите спомени пред съжалението.
@	Грейс Кели
C$


>>	46
>>	Софи

	_Грас, септември 1982_
	Баща ми често казваше, че тъжните новини събуждат щастливите спомени. Днешният ден ми донесе много тъжни новини. И сега, докато седя на терасата на старата ми къща и гледам как слънцето залязва, мисля за живота си. По-скоро мисля за хората, които познавах. За щастливите мигове, които имах с тях. И за спомените.
	До мен е стената, където обикновено подпирах велосипеда си. Все още мога да почувствам вибрациите на ръцете ми, когато го карах по калдъръмените улички и прашните коловози сред нивите. Все още мога да чуя ясния звук на звънчето, когато махах за „здравей“ на някого или прогонвах ленива котка, пресичаща пътя ми. Едва сега разбирам нещата, свързани с миналото, и ги виждам много по-ясно. Тъй като нямаше много хора, които да нарека свое семейство, аз си създадох мое в лицето на мадам Клое, на мосю Жак и мосю Рено, на скъпата ми Натали и всички, които работиха неуморно тук заедно с мен. Много от тях вече ги няма. Фурната е магазин за обувки. Старото кино, където се взирах, изпълнена със страхопочитание, в лицата на звездите от екрана, сега е ресторант. Единствените звезди, които гледам, са тези на небето. Те се появяват сякаш по магия, една по една, и винаги са там, макар да си остават недостижими… Въздухът е напоен с ухание на жасмин и хладен варовик и аз вдишвам дълбоко, наслаждавайки се на ароматите на нощта, естествените ухания на моя любим Прованс.
	Това са миговете, в които копнея да има някой до мен, с когото да споделя тези тихи удоволствия. Това са моментите, когато се чудя каква съпруга и майка щях да бъда, ако животът ми бе поел в друга посока. Чудя се също така, дали бях добра дъщеря. Със сигурност се опитах да бъда. Направих най-доброто, което можах, търсейки една майка, която бе толкова саморазрушителна, че почти щеше да унищожи мен и всичко, което обичах. Само ако бе малко по-различна! Може би, ако имах дъщеря, щях да успея да разбера демоните и борбата на майка ми по-добре? Знам ли? „Ако.“ „Но.“ „Може би.“ Спомени и съжаления. Всички те се носят със звездите.
	Вдигам „журнала за цветя“ и вдъхвам аромата на старите му страници. Скъпият ми татко, все още е във всяка една от тях. Отварям последната и се усмихвам, докато чета формулата на „Сърцето на принцесата“. Накрая все пак намерих скъпоценната тетрадка. Скоро след сватбените тържества в Монако. Беше скрита зад една възглавница в къщата ни в Грас или по-точно бе забравена там по погрешка от майка ми. По навик бях запазила бележката, която намерих вътре в нея.
C>
	Мадам Дювал,
	Ето я и скъпоценната й тетрадка! Беше доста лесно да се сдобия с нея (с помощта на едно по-силно мартини), но Софи ще я търси навсякъде от момента, в който открие, че я няма. Изхвърлете я веднага или я скрийте добре. Ще й бъде трудно, но и двамата знаем, че тя трябва да се раздели с миналото. След това ще можем да се съсредоточим и да изгладим ново бъдеще за недвижимото имущество на Дювал.
	Очаквам да ви видя скоро.
@	Люсиен
C$
	В тишината на нощта изглеждаше почти невъзможно подобен гняв и възмущение, обида и негодувание да нарушат спокойствието и тишината на тази стара къща. Жестоките думи и обвинения летяха като камъчета, носени от вълните. Моят приятел и собствената ми майка бяха в заговор срещу мен и мислеха, че ще успеят да ми попречат и да ме спрат да създавам нови парфюми! Мислеха, че аз, в отчаянието си и без записките и бележките на татко, щях да се предам, щях да се откажа от всичко! И те двамата щяха да спечелят. Да ме накарат да продам земята, да се откажа от любимата си работа, от призванието си, да се превърна в послушна съпруга и сянка на властния Люсиен. Да, ама не.
	Подцениха ме.
	Сега се усмихвам, макар че тогава се чувствах страшно възмутена и много тъжна. Както стъклената запушалка на шишенце парфюм запазва уханията, така и събитията бяха останали назад във времето и аз не мога да върна спомена толкова ясен, колкото беше тогава. Болката от тяхното предателства вече е избледняла, както става с всички стари рани. Въпреки всичко, майка ми понякога ми липсва. Бих искала да е жива, за да види моя успех.
	И тогава мислите ми се връщат към Джеймс. Никога не изтрих спомените си за него. Те не избледняха. Името му все още предизвика усмивка на устните ми. Има толкова много неща, които останаха неизказани между нас. Толкова много въпроси продължават да висят във въздуха: „Какво щеше да стане, ако бе успял да дойде пред часовниковата кула? Дали бе получил писмото, което му изпратих скоро след катастрофата на дъщеря му? Тя беше ли се възстановила? Той беше ли щастлив? Мислеше ли понякога за мен? Чудеше ли се като мен? Дали си задаваше същите въпроси?“.
	Но сега не е време да търся отговори. Сега е време за спомени.
	Отпивам глътка вино и се наслаждавам на богатия му букет. Благодарна съм, че небцето, обонянието и прочутият ми нос останаха изострени и аз все още мога да се наслаждавам на вкуса и уханията, както и на успеха, който те ми носят. Парфюмерия „Дювал“ процъфтява, аз също. Единствената ми тревогата е кой ще обича „Дювал“, когато ме няма? Подходящ въпрос за ден, който донесе такава скръб на мен и на всички в Монако.
	Очите ми се пълнят със сълзи, докато галя купчината писма в скута си — моят малък музей на кореспонденцията, събрана през годините. В тях са интимните мисли на една принцеса, които тя е споделяла с много малко от хората, които бяха известни като нейни приятели. Сега думите й ми носят само тъга и скръб.
	_Скъпа моя Софи…_
	Тя започваше всяко писмо с тези думи. От самото начало се отнасяше с мен като с равна, като с една от най-добрите й приятелки. Така се отнасяше с всички. Короната и шарфът я направиха принцеса на Монако, но в сърцето тя завинаги остана Грейс Кели — едно почтено и предано ирландско-американско момиче от Филаделфия, което обичаше семейството си и знаеше какво означава да имаш добри приятели, към които да се обърнеш в труден момент. Надявам се, че е знаела какво означава за мен и как промени живота ми. Казвах й го много често в отговорите си, в писмата, където споделяхме надеждите и тревогите си, както и мнението си относно тоалети и парфюми.
	Чета някои от старите вестникарски изрезки и се връщам към спомените си за по-щастливите времена. После вдигам сутрешния вестник и прочитам отново заглавието. Все още не мога да възприема написаното. Просто не мога да повярвам, че нашата, че моята скъпа принцеса Грейс е мъртва. Няма я вече.


>>
C>
#	Принцеса Грейс е мъртва

	__Принцът и цяло Монако са в траур__
	__Репортаж на Анджелина Уест за „Хералд“ 15 септември 1982__
	Нейна светлост принцеса Грейс Монакска почина снощи в болницата, трийсет и шест часа, след като пострада тежко в ужасната катастрофа с автомобила си, шофирайки към дома си. Седемнайсетгодишната й дъщеря — принцеса Стефани, която е била в колата с нея по време на инцидента, е била изписана от болницата по-рано днес.
	Петдесет и две годишната принцеса е счупила бедрена кост, ключица и три ребра в катастрофата, когато спирачките на „Роувър“-а отказали и колата полетяла от 120 метра в пропастта. Говорителят на двореца в Монте Карло обяви, че красивата бивша кинозвезда е починала от мозъчен кръвоизлив в 3:30 ч. тази сутрин. „За нещастие, е истина — каза той. — Принцесата е мъртва.“
	Княжеството е потънало в скръб, а съболезнования валят от цял свят. В Лондон, говорителят на Бъкингамския дворец каза: „Сигурен съм, че кралицата и другите членове на кралската фамилия са шокирани и много тъжни от тази новина“, а във Вашингтон президентът Роналд Рейгън каза, че той и съпругата му Нанси изпращат своите най-искрени съболезнования. „Като американка, принцеса Грейс придаваше характер и елегантност на сценичните изкуства и винаги намираше време да допринесе за развитието на това изкуство.“ Много от бившите колеги на принцесата от екрана са напълно опустошени и неутешими от новината за нейната смърт. В Ню Йорк говорител на Франк Синатра, който игра с нея във филма „Висше общество“, заяви: „Заедно с целия свят и ние сме смаяни, шокирани и напълно разбити от тази тъжна новина. Грейс беше грациозна, прекрасна, удивителна жена, която бе принцеса от мига, в който се е родила. Все още не мога да повярвам. Сърцата ни са със съпруга и децата й, както и с цялото й семейство в Съединените щати“.
	Трябва да кажа, че всички споделяме тези чувства.
	Принцесата ще бъде положена за поклонение в параклиса „Арден“ в двореца „Грималди“, а погребението ще бъде в катедралата „Свети Николай“ в Монако на 18 септември, същата, в която тя се омъжи за своя принц на незабравимата церемония през април 1956 г., когато градът цяла седмица празнува и се задъхва от радост. В катедралата ще бъде поставена мраморна плоча, върху която винаги ще има свежи цветя, за да бъде означено последното място, на което е лежала.
	Рита Гам — една от шаферките и близка приятелка на принцесата, каза следното за забележителната промяна на приятелката си от холивудска звезда в обичаната принцеса на княжество Монако: „Помня последния път, когато видях Грейс, той все още е жив в спомените ми. Тя беше на яхтата, с която отплава на пътешествие в Средиземно море веднага след сватбата. Тогава осъзнах, че Грейс Кели повече не съществува. Грейс Кели остана в миналото. Имаше само принцеса Грейс. Веднъж самата тя ми каза: «Ще се радвам, ако бъда запомнена като някой, който е правил добри дела и е бил добър човек. Бих искала да оставя спомен за човек, който е бил коректен и е направил всичко, за да помага на другите»“.
	Тя със сигурност го постигна.
	Като последен жест към жената, която обичаше с цялото си сърце, принц Рение пожела да бъде погребан до нея, когато си отиде от този свят. Той е неутешим.
C$


>>	47
>>	Джеймс

	_Монако, септември 1982_
	Седя във влака TGV* от Париж. Подпирам глава на прозореца и гледам снимката, която държа. Очите ми попиват познатото лице: Грейс Кели в градините на кралския дворец, бъдещето й като принцеса я очаква сред историческите стени, животът й като холивудска филмова звезда вече се отдалечава към далечните планини. Обръщам снимката. На гърба й има надпис: _Грейс и Рение. Първа среща, май 1955 г. Монте Карло_.
	[* Френски високоскоростен влак, който е пуснат в експлоатация 1981 г., и се движи и до днес, скоростта му е 320 км /ч, а рекордът му е 574,8 км/ч на 3 април 2007 г. — Б.пр.]
	Погледът ми прескача през прозореца навън. Наблюдавам пейзажа, който се променя и преминава от зелените долини и лозя на Лоара в търкалящите се хълмове на Оверн. Когато пред погледа ми се ширват безбрежни маслинови горички и камениста земя, знам, че съм близо до Прованс, и сърцето ми прескача един удар в отговор. Винаги съм искал да посетя Прованс по това време на годината, когато жегата на лятото вече си е отишла, а с нея и туристите; когато селцата и градчетата са се завърнали към спокойното си ежедневие, а крайбрежните заливчета блещукат в кобалтовосиньо. Влечението, което някога чувствах към Лазурния бряг, се събужда отново и ме обзема. Иска ми се само поводът, по който идвам сега, да беше по-хубав.
	Докато колелата тракат, затварям очи и се замислям за всичко, от което се бях отказал, за да остана в Лондон. Обърках всичко, опитвайки се да направя най-доброто, за да запълня празнината и да бъда майка и баща на Емили. Всяка година правех торта за рождения й ден, превързвах рани по коленете и галех изгарящото от температура челце. Невинаги ми беше лесно, но никога не се оплаках. Докато през онази безумна нощ прекосявах Франция, аз сключих сделка със съдбата, че ако Емили оживее след катастрофата, никога повече няма да я напусна. И спазих обещанието си. Тя порасна и създаде свое семейство. Дори в момента изпитвам вина и се чувствам ужасно, че съм далеч от нея.
	Всъщност точно Емили ме накара да тръгна. „Върви, тате. Принцеса Грейс беше специална за теб. Ти толкова често си ми говорил за нея, не помниш ли?“ Принцеса Грейс наистина бе главната героиня в историите, които й разказвах през годините, но жената, която изпълваше сърцето ми, беше друга.
	Поглеждам отново снимката и си мисля за онази шеметна, луда, прекрасна седмица, която прекарах в Монако. Колко магично вълшебно бе всичко, колко вълшебна беше Тя.
	Софи Дювал.
	Ние мислехме, че имаме всичкото време на света.
	Какви глупаци сме били.
	Монако се е променило много през годините, откакто за последен път бях тук, но това, което ми прави най-силно впечатление, е промяната в атмосферата. Въодушевените празнични тълпи, веещите се червено-бели знамена, топовните салюти, всичко, което си спомнях от онази седмица на сватбата — сега го няма. Сега е притихнало и траурно. Всички тъгуват, говорят тихо, шепнешком, уважават скръбта си взаимно. И все пак моите сълзи не са само за принцесата. Те са за времето и за жената, които оставих тук тогава.
	Вървя по тесните улички със спуснати капаци на прозорците, пресичам един площад във Фонтвил*, където ароматът от късно цъфтящи рози, портокалови дървета и мимози, изпълва въздуха. Мисля си как Софи щеше да извлече най-нежния парфюм от техните листенца. Ние сме алхимици, мис Дювал. Магьосници! Спомням си писмата, които й написах през месеците, докато Емили се възстановяваше. Това ми помагаше — да излея чувствата и опасенията, страха и надеждата върху листа хартия. Разбира се, никога не ги изпратих. Какъв беше смисълът? Тя живееше във Франция, аз — в Англия. Обстоятелствата ни събраха под синьото небе и свежия летен бриз на брега на морето в Кан и ни разделиха насила, като сурова зимна буря. Животът продължи, ние също трябваше да го направим.
	[* Един от кварталите, от които се състои княжество Монако. — Б.пр.]
	Преглъщам трудно, когато наближавам портите на двореца. Заедно с лекия септемврийски ветрец във въздуха се носи осезаемо чувство за загуба. Нареждам се на дългата опашка от хора, като кимам за поздрав на тези около мен, дошли да се поклонят на Грейс за последен път.
	Камбаните на катедралата бият печално.
	Те напомнят колко неочаквано и лесно животът може да бъде прекъснат.
	Напомнят ми, че трябва да го сграбчим в шепите си, докато все още можем.


>>	48
>>	Софи

	_Монако_
	Когато слизам от колата, въздухът е свеж. Бризът, който вълнува листата на палмите, както и полата ми, е изпълнен със спомени: солена вода и топовни салюти, шампанско и ягоди, „Сърцето на принцесата“. Всичко това все още е тук, сякаш стените на този прочут розов замък продължават да помнят по-хубави, по-щастливи времена. Приглаждам ръкавиците, оправям шапката си и се навеждам малко, за да се огледам в страничното огледало. Слагам още леко червило на устните си. Искам да изглеждам хубава пред нея.
	Намятам раменете си със сакото и се нареждам на дългата опашка, която се извива през портите на двореца. Никой не говори. Стоим в почтително мълчание, всеки сам със скръбта и мислите си.
	Време е за спомени. И в мислите си се връщам към един друг ден, когато стоях тук, чаках търпеливо и се чудех дали Джеймс ще се появи. Тогава камбаните биеха тържествено в чест на принцесата! Усмихвам се леко, като си спомня за онези благословени дни, които преживяхме в този град, изпълнен с любов. Въздишам и облекчавам малко напрежението в раменете си. Трудно ми е да съм тук. Трудно ми е да си спомням. Минава цял час, а сме се придвижили съвсем малко напред.
	Вдигам ръка и нагласявам брошката върху ревера на сакото си в правилно положение. Брошката, която Грейс ми подари. _Спомен_ — бе написала в бележката тя. _Спомен за деня, в който се срещнахме._ Сега всички нейни думи придобиват особена острота. Всички изречения, които беше изрекла във филмите си. Всички мъдри мисли, които бе казала в безбройните интервюта, дадени през годините. Но думите, които аз помня повече от всичко, са онези, които ми прошепна в деня на сватбата си. _Мисля, че жените могат да направят всичко, което решат._
	Пазих и носех тези думи в себе си през последните десетилетия, като вземах сама решенията и избирах пътя си. Невинаги ми беше лесно, често бях самотна, но винаги гледах напред. Никога назад.
	Камбаните на катедралата започват да бият отново.
	Опашката се премества напред. Аз влизам вътре.
	Приближавам с колебливи стъпки към ковчега. Искам да я видя, но не мога. Не и така.
	За целия свят тя изглежда сякаш спи. На лицето й няма никакъв белег, никакви видими следи от жестоката катастрофа, която отне живота й. Принцесата на Монако. Любимката на Холивуд. Майката. Съпругата. Жената, от чийто кръг приятели и съветници някога и аз самата бях част.
	Без значение колко дълго гледам ковчега от абаносово дърво, открит до кръста, за да могат поданиците й да отдадат последна почит, не мога да повярвам. Никой не може. Нищо няма смисъл. Навеждам глава и казвам една молитва, докато минавам бавно напред, неспособна да приема ужасяващата неподвижност и тишина от тази жива и жизнерадостна жена, която познавах. И все пак, дори в смъртта, тя е такава, каквато бе в живота: красива, елегантна, ведра.
	Ароматът на орхидеите, които украсяват дантелите в ковчега й, изпълва въздуха, класически цветен със следа от ванилия и лимон. Затварям очи и вдъхвам, представяйки си съвсем точно страницата в моята тетрадка: „Орхидеи за любов, красота и сила“. Невъзможно да бъдат дестилирани в задоволително количество, за да се улови аромата. Любов. Красота. Сила. Всичко, което притежаваше принцеса Грейс.
	Потискам ридание, като отварям очи, за да я погледна за последен път. Бялата й дантелена рокля с висока яка ми напомня за роклята, която носеше на сватбата си. Никога не е имало по-красива булка от нея и аз бях там, за да я видя. Една усмивка трепва на устните ми при този спомен, въпреки сълзите, които се стичат по лицето ми. Какъв подарък ми направи животът, когато мис Кели влезе в моя бутик в Кан! Коя от нас можеше да си представи тогава какво значение щеше да има тази вихрена седмица за нашето бъдеще? Тя — бъдещата принцеса. Аз — затруднената млада жена на прага на нещо необикновено. Двете идвахме от толкова различни светове и все пак, когато всичко друго ни бе отнето, се оказа, че не сме чак толкова различни.
	Прекръствам се, прошепвам тихо молитва и се отдалечавам.
	Ехото от тъжните стъпки отеква под високите сводове на величествената катедрала, тишината бива нарушена единствено от скръбни въздишки, от мрачната болка на нашата колективна мъка и от натрапчивата песен на камбаните от тринайсети век, които звънят, за да отбележат траура на цялото княжество.
	Докато чакам търпеливо, за да се подпиша в книгата за съболезнования, мисля какво да напиша. Но как мога да изразя онова, което наистина искам да кажа: че я познавах, че й се възхищавах, че я разбирах така, както малко хора я разбираха. Мислите ми обаче биват прекъснати, когато вземам химикалката и преди да започна да пиша, прочитам няколко от посланията, написани от опечалените преди мен. Едно от тях ме кара да спра да дишам.
	_Au revoir, мила принцесо. Джеймс Хендерсън._
	По кожата ми преминава ток.
	Боже! Той е тук?
	Питах се дали ще дойде. Чудех се, но не си позволих да се надявам. Мина толкова много време. И все пак…
	Оставям химикалката, оглеждам се — първо вляво, после вдясно, и го търся сред морето от лица. И тогава го виждам, ето го, там! Облегнал се е небрежно на една величествена мраморна колона, шапката му е смачкана в свивката на ръката. Усмихва се несигурно, наклонил главата си на една страна, сякаш се опитва да ме фокусира през обектива на фотоапарата си.
	Вдигам инстинктивно ръце към устата си, докато вървя към него.
	— Джеймс?
	Сърцето ми прескача, дори след толкова години. Той произнася името ми. Само една дума. Софи.
	— Но… ти дойде… ти си тук.
	Думите ми едва ли имат смисъл. След толкова много време. След всички мигове, в които си представях как ще го видя отново. И ето го сега, ето го тук.
	— Трябваше да й кажа сбогом — отвръща той. — Не мога да повярвам, че я няма.
	Поклащам глава.
	— Никой не може. Ти успя ли? Да й кажеш сбогом.
	— Пожелах й _au revoir_. Винаги съм мразел думата „сбогом“, Софи. Ти знаеш това по-добре от всички.
	Двамата се гледаме един миг. Той е абсолютно същият, какъвто го помня. Няколко бръчки около очите издават годините, които са минали, но усмивката му е същата, счупеният нос, онези лешникови очи, топли като старо бренди. И познатият аромат се усеща във въздуха. Тютюн и кожа. „Спомен“.
	— Изглеждаш добре — добавя той. — Дори много добре — усмихва се на задоволството, което сигурно прочита в очите ми.
	— Ти също. Не си остарял ни най-малко.
	— И лъжеш много добре, но ще приема с радост всички твои ласкателства. Все по-рядко се среща в наши дни.
	Джеймс ме гледа така, както никой не ме е гледал, точно както го правеше преди много, много години.
	— Бързаш ли?
	Поклащам глава.
	— Не. А ти?
	Усмихва се незабележимо. Нито мястото, нито времето са подходящи за обичайната му широка усмивка.
	— В такъв случай ще имаш ли време за едно кафе? Или за парче кейк? А може и за двете? Не знам за теб, но аз предпочитам да не съм сам. Ще се радвам, ако имам компания, за да се разведря.
	Кимам.
	— Би било чудесно.
	Навън, в двора на двореца, който някога бе място на весел празник, яркото слънце успява да прогони малко студа, който цареше в параклиса, и аз чувствам как костите ми се стоплят и отпускат, докато този очарователен, този възхитителен мъж, когото обичах през половината си живот, стои отново до мен. Забелязвам как очите му се спират върху безименния ми пръст, за да потърсят брачна халка, и как се усмихва, когато вижда, че нямам. Аз също съм доволна, че не виждам такава на неговата ръка.
	— Но аз, разбира се, нямам никаква представа къде можем да намерим кафе и кейк — добавя той.
	— Нито пък аз. Предлагам да последваме обонянието си.
	Той ми предлага ръката си.
	— Госпожице, моля? _Enchanté._*
	[* Очарован съм. — Б.пр.]
	Засмивам се. Френският му все още е толкова ужасен, колкото някога.
	Слагам ръката си в неговата. Годините остават в миналото и ние напускаме двореца заедно, в мълчание, щастливи да вървим един до друг по тесните криви улички на Монако, очакващи да видим къде ще ни отведат те, след като отново се намерихме.


>>
C>
#	Сватба на ривиерата за една двойка, която се срещна благодарение на принцесата

	__Отдавна загубили се влюбени се намериха отново__
	__Репортаж на Анджелина Уест за „Хералд“ октомври 1982 г.__
	По-рано днес, известната френска парфюмеристка — Софи Дювал, и многократно награждаваният фотограф — Джеймс Хендерсън, се бракосъчетаха на скромна църковна церемония в Грас, Франция. На ритуала присъстваха само няколко близки приятели от областта и дъщерята на г-н Хендерсън, заедно със съпруга и четирите си деца.
	Двойката посвети службата в памет на нейна светлост принцеса Грейс Кели от Монако, която, както те признаха, ги била събрала още през далечната 1955 година и впоследствие чрез серия от случайни събития, съпровождащи любовния роман между младата Грейс Кели и принц Рение III и стигнали своята кулминация в „сватбата на века“ през април 1956 г. Принцеса Грейс поръча на неизвестната тогава парфюмеристка да създаде специално за сватбата един парфюм само за нея. Софи Дювал често е била подпомагана от принцеса Грейс за спасяването на семейния бизнес.
	Щастливата двойка ще се установи във фамилния дом на Дювал в Грас, където смятат да остареят заедно.
C$


>	Благодарности

	Благодарим на нашия прекрасен и мъдър агент Мишел Брауър, без която никога нямаше да се срещнем. Нейният творчески принос и съвети бяха много ценни за нас. Благодарим на нашия редактор Уилям Мороу, на Лучия Макро, чиято подкрепа и вяра в нас ни вдъхновяваха да се справим с вълнуващия, но предизвикателен проект за книга — както и за времето, през което работехме заедно с тях. На целия колектив на Уилям Мороу — голямо благодаря, че превърнахте нашите думи в книга, която читателите ще държат в ръцете си. Специални благодарности на Мумтаз Мустафа и Диахан Стърдж за изумителния дизайн — външен и вътрешен на книгата.
	… Благодарим на семействата си, чиято безусловна подкрепа ни поддържаше, когато ни бе най-трудно, които приготвяха вечерята, помагаха на децата с домашните или ни извеждаха спешно да пийнем вино или джин. Благодарим ви. Обичаме ви и не бихме могли да се справим без вас.
	Благодарим и на теб, скъпи читателю. Ти си причината да пишем. Благодарим ти от сърце.
